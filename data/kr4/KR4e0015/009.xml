<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>林登州集巻九</head> <lb/>
    <p>
<pb n="KR4e0015_WYG_009-1a"/>
欽定四庫全書<lb/>
　林登州集巻九<lb/>
　　　　　　　　　　　　　明　林弼　撰<lb/>
　送序<lb/>
　　李仲髙歸省序<lb/>
曩余與晉安林伯永同舉進士伯永來為漳參軍余因<lb/>
識其外弟李君仲髙年富而學懋頴悟俊發若矢之括<lb/>
而羽鏃而礪将犀革之深入也又十餘年仲髙復來漳<lb/>
<pb n="KR4e0015_WYG_009-1b"/>
學積而文著閎衍超卓若車之良御駕良駟而康荘之<lb/>
迅馳也余固知其材之適用宜為有司之薦矣既而郡<lb/>
庠禮延以訓諸生部使者亷舉以列教職余又喜有<lb/>
司之公明而無負於仲髙之材矣夫學莫重乎徳文莫<lb/>
重於行予聞仲髙伯氏僑死於漳仲髙匍匐以來道梗<lb/>
䘮不能歸買舟泛海間闗得逹人服其義今兹捧檄歸<lb/>
省喜動顔色非為仕屈乃為親屈也其孝蓋並稱矣陽<lb/>
亢宗曰學為忠與孝黄魯直曰文以忠信孝友為本豈<lb/>
<pb n="KR4e0015_WYG_009-2a"/>
不以徳行實有重於學與文與仲髙孝友施於家者若<lb/>
此使得守官而逹政則移於忠者将有本於益大矣仲<lb/>
髙朂諸<lb/>
　　送葉教諭歸建序<lb/>
古之所謂君子者不厚己以競名不薄人以計利蓋其<lb/>
在内者重而在外者輕也内者重故難進外者輕故易<lb/>
退禮義之道在是矣建安葉君克明兩以春秋試有司<lb/>
不售樗菴鄭公亷問建邵興堂選得士薦十人克明與<lb/>
<pb n="KR4e0015_WYG_009-2b"/>
焉獲註長泰邑教且上曰是雞肋耳何競也至則代者<lb/>
先矣曰是錐刀耳吾所學者禮義而已禮義以為進退<lb/>
得不得命也聖人之教豈欺我哉浩然東歸無介辭色<lb/>
嗟夫世日下矣風日漓矣寧復有斯人哉小夫賤人簞<lb/>
食豆羮沾沾自吝不讓也不知己之可厚不知人之可<lb/>
薄而惟知禮義之可尚寧復有斯人哉故余於君之歸<lb/>
書此以為願學君子諗<lb/>
　　送吴彦文使旋序<lb/>
<pb n="KR4e0015_WYG_009-3a"/>
古者鄰國有交聘之禮所以講信修睦同奨王室雖大<lb/>
邦之於小國亦一往一復不廢其常矧方伯連帥之相<lb/>
與者乎聘使以一介行李将其辭命往來者疆埸之間<lb/>
應對之善否彼此之與貳繇焉非習禮能言之士鮮有<lb/>
不辱其命而墮其職者也維揚吴君彦文以今浙省平<lb/>
章政事朱公之命來聘閩省右轄羅公於位為方伯連<lb/>
帥於禮為講信修睦於義為同奨王室則其聘非徒為<lb/>
越境私交而已余始見其貌恭而氣和言從而禮度意<lb/>
<pb n="KR4e0015_WYG_009-3b"/>
其本於學也乆在寓館恒接論吐知其舊學於景忠陳<lb/>
先生信乎専對之無愧繇於窮經以致用也今年夏聞<lb/>
大兵渡江南征西淛方助糧餉中夜起舞思效尺寸即<lb/>
命舟渉海東歸以有為之才而知急於當為之義彦文<lb/>
亦可謂傑士矣中興有日尚努力以樹勲庸余将拭目<lb/>
君之燄燄也彦文戒行縉紳咸贈以言來徴予序故書<lb/>
此于首簡<lb/>
　　送太守陳侯使歸序<lb/>
<pb n="KR4e0015_WYG_009-4a"/>
士君子欲自見於世者夫亦眎其所際而攄吾所藴焉<lb/>
耳是故時之泰也則詩書禮樂周旋唯諾而文事以修<lb/>
時之否也則甲兵師旅折衝禦侮而武備以飭孔子曰<lb/>
有文事必有武備武備必有文事士之用也舍是二者<lb/>
将無以為具矣若漳守陳侯希良其殆無慊於此者乎<lb/>
侯以世功襲職泉翼千夫長當承平盛際文恬武嬉兵<lb/>
寝不用侯日與一二縉紳論文賦詩講道議政凡國制<lb/>
治體民情吏習靡不熟考而周悉㑹所在盗起侯屢策<lb/>
<pb n="KR4e0015_WYG_009-4b"/>
靖亂功陞漳州新軍萬户行省臣以侯明於政理檄攝<lb/>
漳守薦於朝乞改文職制授廣東宣慰副使未上復留<lb/>
守漳郡府副分垣黠民或怙勢凌其上侯曰此不可長<lb/>
每抑治無貸事有當言委曲白上官叅伍情法不以威<lb/>
讋利怵鄰郡冦横侯承分垣命率師討之請曰横者一<lb/>
二耳餘皆善良願無多殺以禍非辜濵危衂無懼色屢<lb/>
凱㨗無驕容既再臨郡民信愈篤吏服愈誠雖或科徵<lb/>
調發急應非常民侯焉是頼得免病苦既去百姓遮道<lb/>
<pb n="KR4e0015_WYG_009-5a"/>
齎咨涕洟若慕父母屯兵亂攻漳城既敗而逸省臣謂<lb/>
侯素信漳民遣諭其黨於海上降之民無餘禍夫政之<lb/>
所施在承平則易於著效常法之守也在艱屯則難於<lb/>
立功權變之務也侯以講學之素閲厯之練文足以處<lb/>
常武足以處變故任民社則紀綱舉之御軍旅則紀律<lb/>
明之以賢将帥而為賢師帥傳稱良将有曰悦禮樂敦<lb/>
詩書者矣史稱循良有曰化刀劍買牛犢者矣文武並<lb/>
用以彼較此亦何讓乎漳大夫士述民去思之情以為<lb/>
<pb n="KR4e0015_WYG_009-5b"/>
詩以某常忝郡幕知侯為詳屬序焉<lb/>
　　聶簡較北上序<lb/>
人情易於履夷而難於渉險知險之不可渉而履渉不<lb/>
避必欲遂吾忠義之願而後已非其志確乎不可奪其<lb/>
氣充乎不可撓鮮不於事變之一再而挫衂矣况於屢<lb/>
而愈勵哉紅賊䧟江西豐城失守聶氏義起鄉兵復其<lb/>
地賊仇之併力攻聶氏闔門死焉子浩初君偶免於難<lb/>
十八年起兵再復豐城二十年以經畧使者之檄单騎<lb/>
<pb n="KR4e0015_WYG_009-6a"/>
入賊諭其渠帥使降賊怒而義之不忍加害拘縻數月<lb/>
不遣江東軍攻江西敗之遂得間行歸二十二年復入<lb/>
賊境宣布詔㫖二十三年又至誘賊别黨降之夫虎之<lb/>
能咥水之能溺雖愚騃童稚猶知之浩初君非不知虎<lb/>
穴之不可探淵水之不可馮也顧忠義激於心不暇於<lb/>
身謀也浩初以功再轉為西省簡較官今年承省檄白<lb/>
事中書萬里渉海無難色嗟夫白刃可蹈懦者或撓膚<lb/>
於芒刺九折可馳怯者或蹐足於堂亷浩初以忠義為<lb/>
<pb n="KR4e0015_WYG_009-6b"/>
心故能以夷視險雖白刃之利九折之峻無足畏者芒<lb/>
刺堂亷云乎哉予嘉浩初忠義之士故於其行序此以<lb/>
壮之<lb/>
　　馬翰林易之使歸序<lb/>
國朝敬禮明神凡岳鎮海瀆之祀必選清望文臣以代<lb/>
行重其事也葢牲牢祝幣禮秩有嚴非文臣不能知不<lb/>
知則不肅不肅則無以假神之靈集民之福而副德意<lb/>
之美雖祀猶不祀也矧事神凡以為民則夫使者之出<lb/>
<pb n="KR4e0015_WYG_009-7a"/>
神與民當交致其力也下焉閭閻疾苦之當知上焉吾<lb/>
君聰明之當禆其於廣詢博訪蓋汲汲焉惟恐一有不<lb/>
至以負使之職也非文臣之賢又烏足以稱是哉馬君<lb/>
易之自弱冠知名胄監中為詩有法善以長篇述事誠<lb/>
所謂詩史者中嵗隠四明山朝廷以翰林編修官起<lb/>
之至正甲辰天子以天下多故懼嶽鎮海瀆之祀乆曠<lb/>
厥典遣使函香四出代致其敬君實銜命祀南鎮南嶽<lb/>
南海南鎮禮既成遂道甌閩以逹海嶽比至漳聞廣南<lb/>
<pb n="KR4e0015_WYG_009-7b"/>
多警未進適分省右丞羅公新建南嶽廟成有司請諏<lb/>
日具牲幣既新廟望祀既而海冦亦破㨗書至論者謂<lb/>
明神之靈黙有竒契疆境之復當在此日矣夫三祀禮<lb/>
亦重矣朝廷不它使遣而以命君者豈不以公乆寓江<lb/>
南習其士俗民瘼吏弊可以一厯而周知之今易之君<lb/>
不惟采民謠以觀風又能述民風以為詩蓋將以備清<lb/>
問之對國史之録如楓亭女等篇使人痛哭流涕者也<lb/>
宣室前席之問予知不徒在於鬼神君幸以是詩再拜<lb/>
<pb n="KR4e0015_WYG_009-8a"/>
奉大對南民蘇息當自兹始故於其使歸書此以為序<lb/>
　　送吕志文歸閩序<lb/>
士有志而能不以流俗易其素斯君子之所與也孟軻<lb/>
氏曰士尚志在仁義蓋己之所尚者有定向則雖窮逹<lb/>
豐約交於前利害休戚戰於中其于去就取舍之際一<lb/>
以仁義為本故能不受變於流俗以成其志若吕志文<lb/>
氏亦庶㡬能學而守乎此者也曩予以章句為童子師<lb/>
志文年十四五嘗從余游玉潔蘭秀動遵禮度與論事<lb/>
<pb n="KR4e0015_WYG_009-8b"/>
理輙解余固知其所之之正矣軍興十年餘仕者多以<lb/>
武功進㧞行伍而登廟堂列郡縣者肩相摩踵相接也<lb/>
有力援者雖身不汗馬附名功籍亦得美官志文則曰<lb/>
獲真盗而得官未為害獲而非真是殺無罪非仁也詭<lb/>
功罔上取非其有非義也退然在諸生中不僥倖於力<lb/>
援部使者有知志文者以茂才薦來貳漳學他日謂余<lb/>
曰某辱先生之教不能自勉以成進修之功惟知持初<lb/>
志而不敢渝耳非不知武功之速成文學之難自㧞也<lb/>
<pb n="KR4e0015_WYG_009-9a"/>
愧蹈流俗之弊習以負聖賢之明訓故寧守冷官而不<lb/>
知自恤也夫士志道徳功名富貴不知累焉志文知以<lb/>
仁義為尚宜其取舍之明去就之潔也志文教成東歸<lb/>
來求予言故述君子之所以與志文者以為序<lb/>
　　代贈唐大年歸姑孰序<lb/>
洪武戊申夏予被㫖錫印開衛漳南唐君大年適令龍<lb/>
溪縣附郭事劇大年剸理有術暇裕而無擾予固知其<lb/>
逹政之要矣既而代者至大年欣然曰某願遂矣予怪<lb/>
<pb n="KR4e0015_WYG_009-9b"/>
而問之曰曰某家姑孰父母年皆及耄而不肖與弟永<lb/>
年猥以㣲名留滯閩中髪種種矣思一見父母而道路<lb/>
隔絶邈不可即白雲之望鱸鱠之思惕然於秋風中亦<lb/>
既屢矣今兹江閩率附道路無梗使不肖昆弟得拜鶴<lb/>
髪於堂下斯實惟新朝之賜也因泣下霑襟有司知君<lb/>
之賢留攝邑乏不可則薦於朝得乗傳以行來告别且<lb/>
請予言夫君子樂三而父母俱存兄弟無故實願之豈<lb/>
不以其係於天而不可必得歟當雲雷遘屯兵戈滿地<lb/>
<pb n="KR4e0015_WYG_009-10a"/>
人得遂其生聚而父母兄弟之無恙者十不一二見也<lb/>
而唐君八袠二親兄弟五人相隔於數千里外凡厯數<lb/>
十寒暑一旦得以復遂其孝友之樂其視俱存無故之<lb/>
常者抑又相萬不侔矣得非唐氏積之厚而造物者之<lb/>
於善人其報施為特異歟漢制舉賢先孝亷書曰孝友<lb/>
克施有政君之所施蓋有徴矣余聞君令龍溪冦發圍<lb/>
郡城君出竒破强請廪贍乏而城以全軍興供億無匱<lb/>
而民不知勞蓋為政之要設施之熟雖古賢令不能過<lb/>
<pb n="KR4e0015_WYG_009-10b"/>
也有司之舉於是為得人矣故於其歸序此以贈<lb/>
　　送實庵師使歸序<lb/>
上臨御之元年制若曰自昔有國家者莫不參用宗乗<lb/>
翊賛皇慶蓋其以善導世實於政化為有助也乃錫號<lb/>
開吉曇公為大禪師賜印章視三品俾總僧之政仍名<lb/>
其所治曰善世院云以閩南八郡新入職方寺刹衆而<lb/>
金榖之數猥多擇其可使使行八郡遴其有才行可主<lb/>
教席者以其名聞而金榖之入亦藉之焉於是實菴師<lb/>
<pb n="KR4e0015_WYG_009-11a"/>
奉檄以來周厯博訪必核其實不茍不疎叢林肅然宗<lb/>
風為之一振星軺指漳過余梅雪齋中神清而氣完語<lb/>
圓而意足蓋有得於色相心境之外者間出莆泉諸僧<lb/>
贈詩示予請序首簡昔者詩人之言為歌謠之風為頌<lb/>
美之詞贈詩固主於頌美然而叢林詠歌之言亦可見<lb/>
釋氏風化一淳一漓之故矣師能兼採民風之謠而攷<lb/>
夫善惡之實歸朝伊邇或奉大對而以是陳之斯為無<lb/>
愧於使而所以善斯世者将彼此之交盡矣幸母以出<lb/>
<pb n="KR4e0015_WYG_009-11b"/>
位而自諉也<lb/>
　　送同安丞劉君赴閩省序<lb/>
洪武二年夏制命中書參知政事蔡公哲行省福建以<lb/>
殿南服掾屬得自選辟於是置屬司之所宜有者擇諸<lb/>
邑貳佐之賢攝其官檄下泉郡以同安丞劉君士楨應<lb/>
其選邑之父老聞之羣詣府控以請曰吾丞賢丞也吾<lb/>
儕小人實頼以生省屬雖急掄賢百里之寄獨王事而<lb/>
忍不為民社乎皆叩頭泣下守撫遣之民固請弗去然<lb/>
<pb n="KR4e0015_WYG_009-12a"/>
業以選君不可中改君遂行博陵林弼走送於萬安江<lb/>
上酌之酒而言曰丈夫生世所貴有立君恵民而下信<lb/>
善職而上聞立於此而孚於彼人心之公不容偽為也<lb/>
省屬雖卑事繁八郡君雖百里借將為八郡賀矣幸終<lb/>
始心乎民異日踐華要職愈大而恵愈廣矣俾夫倒懸<lb/>
之民均慰其心是又余之深望也士楨作曰敢不蚤夜<lb/>
以思以母忘子之誨言士楨大族世宦其丞同安屬新<lb/>
附初遁兵亂君喻以福禍盗不忍害既殱盗白大將母<lb/>
<pb n="KR4e0015_WYG_009-12b"/>
延非辜凡有徴㑹能因人心從士俗事率先集故民慕<lb/>
而愛之上官器而薦之皆其情云<lb/>
　　送李本仁特告歸覲序<lb/>
今上臨御之年疆宇既一薄海悉庭乃鋭意求賢布列<lb/>
中外以謂文經武緯皆古之規也文治之興賢實其具<lb/>
明詔屢下禮羅益張於是祼将之膚敏巗穴之棲遁咸<lb/>
廸簡明以任官守稽禮象樂治化翕然矣四明李君本<lb/>
仁始以議禮徴至京師復被選纂修元史㑹今中書右<lb/>
<pb n="KR4e0015_WYG_009-13a"/>
丞楊公行省山西君用薦為照磨官山西兵燹餘畏道<lb/>
萬里而母年逾八袠矣人或難之君則曰王事也我其<lb/>
敢辭焉而得命未必吾母之樂聞也到官數月以使事<lb/>
來即以歸養請宰臣方議擢君清要而重違其情予告<lb/>
暫歸君則曰得一慰倚門之望亦上之人之賜也大夫<lb/>
士走送都門外各賦詩以華其歸而勉其來博陵林弼<lb/>
作而曰士之所重惟忠與孝故王事靡盬不遑将母詩<lb/>
人必察而述之君不以一命為庳而惟知王事之當勞<lb/>
<pb n="KR4e0015_WYG_009-13b"/>
太行九折之險弗憚於一荐厯王遵叱馭之心也今兹<lb/>
持上賜金帛以奉其親以侈其君之恩綵服登堂歡悦<lb/>
怡愉考叔舍肉之意也夫求忠臣必孝子之門有若君<lb/>
者固足副宵旰之思矣揚聲振節克大厥施以鳴國家<lb/>
之盛尚拭目以竢也羣公請書予言為詩之序遂不敢<lb/>
遜<lb/>
　　送羅伯啓之官䕫州序<lb/>
今之仕者多起自草野雖文藝間有可稱然類非渉厯<lb/>
<pb n="KR4e0015_WYG_009-14a"/>
練逹之士故其蒞政也昧於設施之術緩急之宜一或<lb/>
擠以重難則色喪而氣沮剛者過暴而民殘柔者過懦<lb/>
而事廢其能稱厥職者蓋千伯之什一也若豐城羅君<lb/>
伯啓則不然君自弱冠已登仕版其於軍旅錢榖禮樂<lb/>
刑政罔不周慮而厯踐之逮入聖朝隐約田里間若無<lb/>
意於世者弼忝令其邑知其通而有守欲薦之於朝已<lb/>
而江西都指揮使宋公辟為司印及考授忻州判官尋<lb/>
丁内艱既終制有司起之復判䕫州來言别曰願有以<lb/>
<pb n="KR4e0015_WYG_009-14b"/>
教也噫以君之知學逹政尚奚待於予言哉夫䕫為川<lb/>
蜀要衝民自被兵以來困弊日甚政之所孚貴在綏撫<lb/>
伯啓渉歴之熟練逹之明其於設施之術緩急之宜固<lb/>
有成算矣雖重而難者不足為君慮也公餘訪子雲故<lb/>
宅履八陣舊跡浩歌子美書懐之詩吾知其感慨於前<lb/>
修者益有以黽勉於事功也政聲上聞獲書最考予於<lb/>
伯啓望焉故於其行書此以為贈<lb/>
　林登州集巻九<lb/>
</p>
<p>
</p>
  </div>
</body>
</text>
</TEI>