<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>林登州集巻八</head> <lb/>
    <p>
<pb n="KR4e0015_WYG_008-1a"/>
欽定四庫全書<lb/>
　林登州集巻八<lb/>
　　　　　　　　　　　　　明　林弼　撰<lb/>
　送序<lb/>
　　送邵武司李馮公之官序<lb/>
南勝巖邑也朝廷選吏吏之務戢民也至正十三年春<lb/>
省臺大臣承命銓選福建常調官若曰南勝控諸畬民<lb/>
善驚喜鬬弗靖選令惟賢興化架閣馮某勤慎練事嘗<lb/>
<pb n="KR4e0015_WYG_008-1b"/>
從平李冦有勞其進之秩使尹是邑公至則完堡以固<lb/>
民興學以導俗去苛弊簡牒訟强抑而弱扶之民曰是<lb/>
神明也惡可或干桀驁者惡其妨己每聚羣不逞訛言<lb/>
訌亂公屹不為動曰尹不民擾民敢尹擾殺一尹則一<lb/>
尹至尹不畏死也未㡬有賊數百人夜入邑邑民皆走<lb/>
公開門偵變賊突至刃傷公脅公坐罵曰死賊奴尹承<lb/>
天子命以父母汝者也汝欲殺汝父母耶賊駭愕散去<lb/>
公絶復蘓治瘡愈即出視事其方寸硿然有絶人者政<lb/>
<pb n="KR4e0015_WYG_008-2a"/>
成五年陞邵武郡推官旌其庸也檄既下治行事漳人<lb/>
士咸歌詩以道之來徴予言予謂公厯省閫積年勞贊<lb/>
郡府選邑令朝習政典人稱吏師以南勝之反側邵武<lb/>
之簡静令之勞劇推理之暇裕較而觀之其設施難易<lb/>
為何如也抑明刑之要在於知法外意公専是學而専<lb/>
是職他日平反之徳所積者必厚矣又奚待於予言哉<lb/>
　　送憲府從事鄭君懋夫序<lb/>
天朝所以經制國用者莫重於楮幣所以綜理吏治者<lb/>
<pb n="KR4e0015_WYG_008-2b"/>
莫肅於憲紀憲紀不肅則吏治不張楮幣不流則國用<lb/>
不裕夫天下猶人之身也憲紀耳目也不撫其身則股<lb/>
肱弛矣楮幣血氣也不周於身則疾疢生矣然則楮幣<lb/>
之流壅國用之裕乏吏治之張否憲紀皆不能不加之<lb/>
意也自江淮盗起兵荒連年物重貨輕楮幣之行僅當<lb/>
昔之十一二至有家累千百緡而道莩者有司莫能禁<lb/>
憲府患之廼議所以變而通之之法以為兵荒之屢楮<lb/>
幣之壅莫甚於閩而閩又莫甚於漳選從事以為有司<lb/>
<pb n="KR4e0015_WYG_008-3a"/>
之監非得通練亷恪之士不可僉謂鄭君懋夫宜君至<lb/>
則權法以祛弊審勢以度宜不棘以濫刑不徐以廢事<lb/>
唯以方寸之印識幣背民貿易無所滯又以榖價騰則<lb/>
幣力詘乃樽節境外商船不得多糴湧價行之旬月民<lb/>
皆言便歌之曰喁喁涸魚疇或濡之孑孑疲民疇或紓<lb/>
之糴遏於境幣通於市從事之賢伊我民之利邦人士<lb/>
采民風為詩以華君歸來請序嗟夫楮幣國家之大信<lb/>
也信無不孚猶水無不流彼習故常者見其或壅也則<lb/>
<pb n="KR4e0015_WYG_008-3b"/>
曰水不善流豈理也哉楮幣之壅乆矣鄭君疏而流之<lb/>
亦以國家之信而示之耳不然幣之為法滯矣何方寸<lb/>
之印能使蚩蚩者氓斷斷而不疑哉惟我朝祖宗立二<lb/>
十二道憲司以綱紀天下凡國政之得失民生之利病<lb/>
皆得舉悉而興除之况楮幣之行實足國裕民之攸繫<lb/>
歟使者變通之有術從事銜命之不辱是可序也已鄭<lb/>
君儒術飾吏嘗從林公清源遊其學以達政蓋有本云<lb/>
　　送實逹道之官興化序<lb/>
<pb n="KR4e0015_WYG_008-4a"/>
至正戊子春予試藝京師寔與西原馬君原徳同上春<lb/>
官原徳嘗與予言實君逹道之賢是年原徳成進士予<lb/>
下第南歸適逹道來監漳叅司相見即定文字交知其<lb/>
僑京口與原徳居同里而學同門也又與余志同道而<lb/>
習同業也繇是交益乆好益殷而相規敬益至今年夏<lb/>
達道辟行省掾未行朝廷銓閩浙郡縣官選君監邑興<lb/>
化檄下分閫復留贊軍務君以監邑朝命也不可後即<lb/>
治行來言别曰吾聞贈人以言仁者之心也走辱與吾<lb/>
<pb n="KR4e0015_WYG_008-4b"/>
子遊有日矣今别去子能無言乎噫予之所欲言固君<lb/>
之所已行者矣言不言不足為君損益也漳郡左民悍<lb/>
冦警無寧嵗監叅司者城池寄焉冦盗職焉當山海之<lb/>
冦迭發逹道外將兵給餉内結民嚴守出則賊衂入則<lb/>
城堅所寄則舉所職則治非忠乎事母夫人色養備至<lb/>
退食怡怡侍傍問燠寒飽饑具道一日所决訟以聽慈<lb/>
訓惴惴焉惟恐負民負君以負其親非孝乎陽亢宗曰<lb/>
凢學所以為忠與孝也予固因逹道之所施而覘其所<lb/>
<pb n="KR4e0015_WYG_008-5a"/>
以為學矣興化為莆外縣非叅司福郡之比山深民淳<lb/>
號為易治又非漳郡多警之似異日課令之最書上上<lb/>
考而璽書褒異者予於君焉卜之矣<lb/>
　　送吕伯原應辟閩憲序<lb/>
今朝廷選材惟於臺憲為尤慎官臺憲者辟從事書佐<lb/>
將以廣聰遠明贊禆不逮尤不容不慎焉然敏辯者或<lb/>
深忌不知體簡厚者或疎緩不立事必也治體之明吏<lb/>
事之練而無偏於所謂深忌疎緩者是憲臺之所以辟<lb/>
<pb n="KR4e0015_WYG_008-5b"/>
書佐之所以稱也吕君伯原學足以知體材足以立事<lb/>
官世澤也而紈綺之無襲職近民也而謗讟之不聞郡<lb/>
侯器而薦之部使賢而辟之吾知伯原必能推其學展<lb/>
其材以無負於臺憲慎選之意也已抑余聞君伯兄憲<lb/>
使公嘗辟佐閩憲乃今敡厯中外為時聞人伯原繼踵<lb/>
以升一門棣鄂輝耀先後他日史氏載清白世家将以<lb/>
吕氏為稱首矣故予於君之行也喜而序之不辭<lb/>
　　送張以仁言事閩省序<lb/>
<pb n="KR4e0015_WYG_008-6a"/>
張君以仁金浦傑士也業儒而飾吏識時逹政慷慨有<lb/>
大志當李冦亂漳朝廷命大臣提兵討之部使者督師<lb/>
海上乆無功君時避冦溫陵畫平冦之榮以干部使者<lb/>
左公世臣公採而施行之動中事機無失公曰張寔吾<lb/>
左軍也凢軍事悉諮之既而師壓境冦遁穴君亦還家<lb/>
海上公版授以官君辭曰冦至則避冦退則反妻耘子<lb/>
耕山採水釣所樂者在是也官賞非敢兾也邇年潮冦<lb/>
屢警瀕海鄉落苦之君募鄉人掩擊獻俘大府終不言<lb/>
<pb n="KR4e0015_WYG_008-6b"/>
功每念國政之弊民生之瘼未嘗不嘆息流涕以為弊<lb/>
之深瘼之重者莫若鹽法因條陳利病纎悉不遺不訐<lb/>
以激不迂以疎大率以鹽為天地自然之利上之人惟<lb/>
當樽節愛養於民而已必欲上有以裕國用下有以紓<lb/>
民力莫如於産鹽之地募民自煎自鬻而貢其課則提<lb/>
鹽之官不必設私徙之禁不必嚴工夲之費不必給舟<lb/>
楫轉運倉場出納皆不必勞将見亭竈日増課額日羡<lb/>
國家殷富民物阜康在一轉移間耳聞其言者婦子嘻<lb/>
<pb n="KR4e0015_WYG_008-7a"/>
老者泣壯者拜而于加額官若吏嘖嘖感嘆以為闗於<lb/>
民生國政之大里中生林某壮其言飲之酒而告之曰<lb/>
士生斯世凡甲兵錢榖籩豆有司皆吾分内事茍可禆<lb/>
國政者雖進草茅之言不為僭也昔馬周以一布衣因<lb/>
常何上言致擢御史今制陳軍國利病者旌官子之行<lb/>
豈無知子者哉矧行省肇立得以便宜制方面子能為<lb/>
倒懸之民一號於薇階之下吾意忠國仁民者将為子<lb/>
而感泣矣若然則子雖欲名之逃而名将子隨矣且子<lb/>
<pb n="KR4e0015_WYG_008-7b"/>
獨不聞我東溪高光先生以胄子抗疏乞除六賊至今<lb/>
讀其書疏英風義氣令人骨凛毛竪君能以古人自期<lb/>
待則言雖不行猶傑士也於是漳人士咸為詩歌以道<lb/>
之請書予言為序予樂張君之為人輕官賞而重忠義<lb/>
也書之不辭<lb/>
　　送葉掾歸閩省序<lb/>
葉君仲安始以吏事進有能稱繼以戎勞上司勲擢漳<lb/>
郡架閣今福建行省平章政事普公器其才陞邵武貳<lb/>
<pb n="KR4e0015_WYG_008-8a"/>
幙尋辟為掾普公方承制行事鋤奸植善威徳南被以<lb/>
漳守羅公有靖邊功便宜授行省叅知政事分鎮漳泉<lb/>
君寔銜是命以來既還有讒君於平章公者曰葉掾以<lb/>
将命故受馬數匹白金若干斤公曰羅侯嚴果明察豈<lb/>
一介之使所能欺哉葉某以九品官吾起辟為掾葉徳<lb/>
吾深矣詎忍汚負於我耶又有䜛君於叅政公者曰葉<lb/>
君之來吾燕以勞之猶辭焉金之不受不問可知矣既<lb/>
而䜛言愈紛或謂君曰禍将不測子其殆哉君曰夫明<lb/>
<pb n="KR4e0015_WYG_008-8b"/>
而逺者不行浸潤之言寧謂二相之賢而行之哉且譖<lb/>
始之不溺則雖蠅營之罔極終亦不能惑我二相之聽<lb/>
矣於是平章公遣信厚者與君面質於叅政公曰無是<lb/>
也備詢於舉者皆曰無是也前䜛遂白普公信君之誠<lb/>
羅公益厚遇而重薦之君子謂普公視之遠羅公察之<lb/>
明不以䜛之惑而加人之罪可謂有大臣之度矣向使<lb/>
䜛生之初二公不加之審遽以罪君君不理於口直受<lb/>
自誣於二公之盛徳豈不重有累也耶傳曰川澤納汚<lb/>
<pb n="KR4e0015_WYG_008-9a"/>
山藪藏疾易曰包荒用馮河不遐遺夫人有汚疾上之<lb/>
人猶當廣包荒之量含垢以容之况於疑似之言未必<lb/>
有汚疾之可議者乎予樂二公徳量之有容而嘉葉君<lb/>
誠心之不欺也故於其歸序此以釋疑于人云<lb/>
　　送孔叔原長泉山書院序<lb/>
以聖人之裔學聖人之學而敷聖人之教于人其知本<lb/>
者歟斯君子所與吾䣊之所榮也余友孔君叔原寔先<lb/>
聖五十七世孫秀頴善學材範夙成弱冠列校官教漳<lb/>
<pb n="KR4e0015_WYG_008-9b"/>
之南勝巖邑也民獷而俗悍君掖以禮義民俗克變滿<lb/>
秩郡庠賢之延以奉夫子廟今年春承省檄長泉山書<lb/>
院行有日來告别曰願聞子一言夫泉在閩號繁庶郡<lb/>
民多逐末利裔夷雜糅惟浮屠是崇逐末利則學不力<lb/>
崇浮屠則學以惑矧兵興以來詩書之教未易勝金革<lb/>
之習仁義之言未易弭戕賊之禍人将視聖教為迂緩<lb/>
然大賢朱晦庵真西山氏寔過化是邦雖夷習兵禍之<lb/>
淪斁而道源文脈有不能終絶者孔子曰雖蠻貊之邦<lb/>
<pb n="KR4e0015_WYG_008-10a"/>
行泉山未易教於南勝之難則相萬矣吾叔原不難於<lb/>
彼豈不易於此哉亦惟以所學為教而盡心焉則感慕<lb/>
興起於下人皆有是心也於教職庶無愧乎<lb/>
　　送孔善夫序<lb/>
聖人之道與天地同大故其世澤亦與天地相為悠乆<lb/>
文獻之盛代有可徴而崇徳象賢靡間北南厯世以來<lb/>
未有若我朝之盛者也衍聖襲封上公曲阜裔孫布衣<lb/>
得授郡教一考即入流品江南諸裔加厯省註陞教于<lb/>
<pb n="KR4e0015_WYG_008-10b"/>
郡恩數優異著在令甲吁亦盛矣孔君善夫衍出也於<lb/>
裔為南於世為五十有五至正庚子以察亷奉省檄貳<lb/>
教于漳予方攝教席見其俊爽以外揚貞介以内確知<lb/>
為方來之彦也間見其詩若文皆清雅有古法釋奠肅<lb/>
奉祀事月季嚴程諸生士習為之一變信乎聖人之澤<lb/>
如水行地逾遠而逾衍猶於善夫焉見之也既滿秩将<lb/>
沿檄赴京來别余曰某藉先聖餘澤得列學官今當典<lb/>
教一郡恒恐弗稱以負聖祖之教先生幸有言庶可規<lb/>
<pb n="KR4e0015_WYG_008-11a"/>
於鄙吝也嗟夫羣聖之道莫盛於夫子厯世之崇其道<lb/>
莫盛於我朝吾子以聖裔入官固當學聖人之學心聖<lb/>
朝之心以自振厲将俾聖人之道復明於天下非特在<lb/>
一郡而已庶乎世澤可綿國恩可報其萬一也予之所<lb/>
以告子孰有過於此者哉善夫作而曰是可規已請為<lb/>
書之<lb/>
　　送杜明之入京師序<lb/>
武夷山水秀絶天下游者去猶不能忘矧居而得其趣<lb/>
<pb n="KR4e0015_WYG_008-11b"/>
之深者乎蓋其幽勝萬狀竒怪百出使人應接不暇至<lb/>
於煙巖雲壑窮深索隠隨所寓而可樂必也居之乆而<lb/>
復有以盡其勝譬之讀書千帙萬巻浩浩汗汗雖雜著<lb/>
曲説亦可禆吾之聰明旁搜博討積力深乆則得於心<lb/>
者莫非可樂矣清碧杜先生隠居武夷山中朝命再徴<lb/>
竟不起蓋讀書之樂有得於游山之樂者也令子明之<lb/>
君蚤有譽縉紳間為詩若文清婉有古法所謂蘭茁其<lb/>
芽鳳鷇其雛者歟今年夏以王事渉海赴京舟阻不得<lb/>
<pb n="KR4e0015_WYG_008-12a"/>
去明年候風便當再上友與其厚者咸賦詩為贈明之<lb/>
請以武夷諸竒命題分賦且謂予曰吾生山中自童而<lb/>
冠今将壮矣泉石之與儔猿鶴之相求某水某丘之釣<lb/>
游居之樂樂則違之必憂也今而詩之以詠而玩焉則<lb/>
兹山之勝暸然心目孰為桑梓之所在孰為松檟之所<lb/>
留雖萬里猶跬歩也予曰噫是非得山水之趣之深乎<lb/>
子之心可謂忠念而不忘孝思者矣吾聞遊覽四方有<lb/>
益於學蓋目力之濶遠則心胸之恢廓而凡近之習不<lb/>
<pb n="KR4e0015_WYG_008-12b"/>
足言也今兹破長風駕巨浪觀大海之深岱嶽之高吾<lb/>
知明之有以充其偉邁之氣成其正大之學也必也忠<lb/>
孝事業寔本於此若乃丘壑之趣當不為明之芥蔕也<lb/>
　　送長泰尹王夢臣序<lb/>
魯建國自周盛際姬公禮樂之風孔子詩書之化漸摩<lb/>
淪浹終古不冺代生多賢天下莫及蓋其河嶽之氣鍾<lb/>
精孕靈以萃夫人故渾涵淵深以為之量秀爽峭㧞以<lb/>
為之容詩書禮樂以為之學吾於王君夢臣為有徴焉<lb/>
<pb n="KR4e0015_WYG_008-13a"/>
君魯人也優學躋仕厯掾閩省選令漳邑余始見其容<lb/>
之端於外也既又知其量之𢎞於中也則曰是詩書之<lb/>
化禮樂之風乎将河嶽清淑是孕是鍾乎抑魯之多賢<lb/>
而君能取之以成徳於躬乎夫魯為君孔聖之所生而<lb/>
閩為吾朱子之所出一聖一賢世遠而道同焉君生孔<lb/>
聖之里而游朱子之鄉能以聞於近者而質於遠則禮<lb/>
樂詩書之教雖海濱亦洙泗将不徒在於魯矣推是以<lb/>
為教庶㡬聖賢之道行之有其兆乎君報政歸故以是<lb/>
<pb n="KR4e0015_WYG_008-13b"/>
為君諗若夫簿書期㑹之為能刀筆筐箧之為賢非君<lb/>
之所志亦非予之所望於君也是為序<lb/>
　　送髙君善夫歸閩序<lb/>
今天下之士繇儒而進者有三途焉遺逸科目文學是<lb/>
已士學其學志其志将有待於事其事非故為是立異<lb/>
以干有司之舉有司舉之亦非有優劣於是也夫亦視<lb/>
其力之所及而公其心焉耳是故遺逸非隠也科目非<lb/>
競也文學非卑也顧遇知於有司何如也不以遺逸舉<lb/>
<pb n="KR4e0015_WYG_008-14a"/>
則以科目進不繇科目進則繇文學辟士惟用是待有<lb/>
司惟知是舉果何容心於彼此哉晉安高君善父學懋<lb/>
以博文華以正閩士先之清原林先生素重許可每器<lb/>
君曰是鳴於方來者凢數舉於鄉皆不售部使者有知<lb/>
君薦為龍溪文學謂余曰遺逸皆天民之先覺吾無實<lb/>
以稱是科目又不利也學官位卑禄薄吾恥與草木同<lb/>
腐固不敢辭知己之薦庶㡬古人為貧而仕也既上眎<lb/>
其廟與學則凜乎将壓矣乃告于尹于守議所以新之<lb/>
<pb n="KR4e0015_WYG_008-14b"/>
願捐俸佐其費既又曰吾貧而旅食于此尹必不安是<lb/>
而以俸食我則無以遂我圖報先聖之心吾亦惟歸焉<lb/>
之為安耳士大夫聞而義之余曰古人所以自屑於官<lb/>
卑禄薄者惟求其職之易稱而已故辭富貴而居貧賤<lb/>
雖抱關擊柝委吏乗田不恥為之學官固卑矣禄亦薄<lb/>
矣而其職則未易稱也君不受常禄倡新廟學思以稱<lb/>
學官之職蓋憂道之心有重於憂貧也君子之辭受取<lb/>
予一斷於義使廟學不修教職不稱而但知食禄豈吾<lb/>
<pb n="KR4e0015_WYG_008-15a"/>
善父之心哉遺逸科目之舉視學官其秩為崇然君子<lb/>
所以思其職者則不以崇庳而有間也君志慮未衰名<lb/>
譽方起當有薦而崇之者光明俊偉自見於世予於學<lb/>
官覘其兆矣故序其所以歸<lb/>
　　送李一誠教授寧徳序<lb/>
南山之松長未及尋尺其聳壑昻霄之氣已挺乎不可<lb/>
遏小而為榱桷大而為楹棟其材之適用不待要於後<lb/>
而可卜於今於人亦然㓜焉而嶷長焉而植壮焉必光<lb/>
<pb n="KR4e0015_WYG_008-15b"/>
明而赫奕小試而不負所試大用而必稱其用亦於始<lb/>
焉卜之而已矣友生一誠為李氏佳子弟質粹而學力<lb/>
髫齓如老成人材範夙就士林器之去年用部使者薦<lb/>
為寧徳教予知其氣之方銳材之克大用之未艾當不<lb/>
徒見於學官而有待也雖然學官固卑寔師道是繫未<lb/>
可以易視之也寧徳稱多士石堂中村二先生之所講<lb/>
學固有傳而存者一誠思所以稱其職亦勉於學而已<lb/>
夫學積也南山之松非積乆不能成榱桷楹棟之用君<lb/>
<pb n="KR4e0015_WYG_008-16a"/>
子之學非積乆不能成光明赫奕之業一誠勉乎哉學<lb/>
以資仕吾所望於一誠者唯此而已一誠行有日友與<lb/>
厚者咸賦詩以贈<lb/>
　<lb/>
　<lb/>
　<lb/>
　<lb/>
　<lb/>
<pb n="KR4e0015_WYG_008-16b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　林登州集巻八<lb/>
</p>
<p>
</p>
  </div>
</body>
</text>
</TEI>