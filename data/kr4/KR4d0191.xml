<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
              <teiHeader>
                  <fileDesc>
                     <titleStmt>
                        <title>Title</title>
                     </titleStmt>
                     <publicationStmt>
                        <p>Information about publication or distribution</p>
                     </publicationStmt>
                     <sourceDesc>
                        <p>Information about the source</p>
                     </sourceDesc>
                  </fileDesc>
              </teiHeader>
              <text>
                  <body>
            
<div>
<head>岳武穆遺文</head> <lb/>
    <p>
<pb n="KR4d0191_WYG_001-1a"/>
欽定四庫全書<lb/>
　岳武穆遺文<lb/>
　　　　　　　　　　　　　宋　岳飛　撰<lb/>
　　南京上高宗書略<lb/>
陛下已登大寶黎元有歸社稷有主已足以伐敵人之<lb/>
謀而勤王御營之師日集兵勢漸盛彼方謂吾素弱未<lb/>
必能敵正宜乘其怠而擊之而黄濳善汪伯彦輩不能<lb/>
承陛下之意恢復故疆迎還二聖奉車駕日益南又令<lb/>
<pb n="KR4d0191_WYG_001-1b"/>
長安維揚襄陽准備巡幸有茍安之漸無逺大之略恐<lb/>
不足以係中原之望雖使將帥之臣戮力於外終亡成<lb/>
功為今之計莫若請車駕還京罷三州巡幸之詔乗二<lb/>
聖䝉塵未乆敵勢未固之際親帥六軍迤邐北渡則天<lb/>
威所臨將帥一心士卒作氣中原之地指期可復<lb/>
　　乞復襄陽劄<lb/>
鎮南軍承宣使神武後軍統制江南西路舒蘄州制置<lb/>
使臣岳飛劄奏臣竊惟善觀敵者當逆知其所始善制<lb/>
<pb n="KR4d0191_WYG_001-2a"/>
敵者當先去其所恃今外有金人之冦攘内有楊么之<lb/>
竊發俱為大患上軫宸襟然以臣觀之楊么雖近為腹<lb/>
心之憂其實外假李成以為脣齒之援今日之計正當<lb/>
進兵襄陽先取六郡李成不就縶縛則亦喪師逺逃於<lb/>
是加兵湖湘以殄羣盜要不為難而况襄陽六郡地為<lb/>
險要恢復中原此為基本臣今已厲兵飭士惟竢報可<lb/>
指期北向伏乞睿斷速賜施行庶幾上流早見平定中<lb/>
興之功次第而致不勝天下之幸取進止<lb/>
<pb n="KR4d0191_WYG_001-2b"/>
　　乞出師劄<lb/>
臣伏自國家變故以來起於白屋實懷捐軀報國復讐<lb/>
雪恥之心幸憑社稷威靈前後粗立薄効而陛下録臣<lb/>
微勞擢自布衣曾未十年官至太尉品秩比三公恩數<lb/>
視二府又增重使名宣撫諸路臣一介賤微寵榮超躐<lb/>
有踰涯分今者又䝉益臣軍馬使濟恢圖臣實何人誤<lb/>
辱神聖之知如此敢不晝度夜思以圖報稱臣揣敵情<lb/>
所以立劉豫於河南而付之齊秦之地葢欲荼毒中原<lb/>
<pb n="KR4d0191_WYG_001-3a"/>
生靈以中國而攻中國尼堪因得休兵養馬觀釁乗隙<lb/>
包藏不淺臣不及此時稟陛下睿筭妙略以伐其謀使<lb/>
劉豫父子隔絶五路叛將還歸兩河故地漸復則金人<lb/>
詭計日生他時浸益難圖臣愚欲望陛下假臣日月勿<lb/>
復拘臣淹速使敵莫測臣舉措萬一得便可入則提兵<lb/>
直趨京洛據河陽陜府潼關以號召五路叛將則劉豫<lb/>
必捨汴都而走河北京畿陜右可以盡復至於京東諸<lb/>
郡陛下付之韓世忠張俊亦可便下臣然後分兵濬滑<lb/>
<pb n="KR4d0191_WYG_001-3b"/>
經畧兩河劉豫父子斷可成擒如此則金人有破滅之<lb/>
理為陛下社稷長乆無窮之計實在此舉假令汝潁陳<lb/>
蔡堅壁清野商於虢洛分屯要害進或無糧可因攻或<lb/>
難於餽運臣須歛兵還保上流彼必追襲而南臣俟其<lb/>
來當率諸將或挫其銳或待其疲敵利速戰不得所欲<lb/>
勢必復還臣當設伏邀其歸路小入則小勝大入則大<lb/>
勝然後徐謀再舉設若敵見上流進兵併力來侵淮上<lb/>
或分兵攻犯四川臣即長驅擣其巢穴敵困於奔命勢<lb/>
<pb n="KR4d0191_WYG_001-4a"/>
窮力殫縱今年未盡平殄來歲必得所欲亦不過三二<lb/>
年間可以盡復故地陛下還歸舊京或進都襄陽關中<lb/>
惟陛下所擇也臣聞興師十萬日費千金邦内騷動七<lb/>
十萬家此豈細事然古者命將出師民不再役糧不再<lb/>
籍葢慮用足也今臣部曲逺在上流去朝廷數千里平<lb/>
時每有糧食不足之憂是以去秋臣兵深入陜洛而在<lb/>
寨卒伍有饑餓閃走故臣急還不遂前功致使敵地陷<lb/>
偽忠義之人旋被屠殺皆臣之罪今日唯賴陛下戒勑<lb/>
<pb n="KR4d0191_WYG_001-4b"/>
有司廣為儲備俾臣得一意靜慮不為兵食亂其方寸<lb/>
則謀定計審仰遵陛下成筭必能濟此大事也異時迎<lb/>
還太上皇帝寜德皇后梓宮奉邀天眷歸國使宗廟再<lb/>
安萬姓同懽陛下高枕無北顧憂臣之志願畢矣然後<lb/>
乞身還田里此臣夙昔所許者伏惟陛下恕臣狂易臣<lb/>
無任戰汗取進止<hi>高宗批答云覽奏事理明甚有臣如此顧復何憂進止之機朕不中制惟</hi>
<hi>敕諸將廣布寛恩無或輕殺咈朕至意</hi>
　　乞出師劄<lb/>
<pb n="KR4d0191_WYG_001-5a"/>
逆豫逋誅尚穴中土陵寢乏祀皇圖偏安陛下六飛時<lb/>
巡越在海際天下之愚夫愚婦咸願伸鋤奮挺以致死<lb/>
于敵而陛下審重此舉累年於兹雖嘗分命將臣鼎峙<lb/>
江漢僅令自守以待敵不敢逺攻而求勝是以天下忠<lb/>
憤之氣日以沮喪中原來蘇之望日以衰息歲月易乆<lb/>
汙染漸深趨向一背不復可以轉移此其利害誠為易<lb/>
見臣待罪閫外不能宣國威靈致神州隔於王化死有<lb/>
餘罪敢逃司敗之誅陛下比者寢閣之命咸謂聖斷已<lb/>
<pb n="KR4d0191_WYG_001-5b"/>
堅何至今日尚未决䇿北向臣願因此時上稟陛下睿<lb/>
筭不煩濟師止以本軍進討庶少塞瘝官之咎以成陛<lb/>
下寤寐中興之志順天之道因民之情以曲直為壯老<lb/>
以逆順為強弱萬全之效兹焉可必惟陛下力斷而行<lb/>
之<lb/>
　　辭鎮南軍承宣使第三奏<lb/>
竊念臣將天威而逺討致敵巢之一空妙䇿竒謀悉遵<lb/>
聖訓破堅却敵咸得士心臣實何能輒膺殊賞既慙過<lb/>
<pb n="KR4d0191_WYG_001-6a"/>
量復付重權是誠叨冒以踰勲非謂謙辭而避寵況九<lb/>
江乃控扼之重地連武昌為襟帶之要衝用得其人周<lb/>
瑜所以敗曹公於赤壁禦失其䇿隋何所以取黥布於<lb/>
湓江難使非才濫膺此寄伏望吝此嚥喉之付以屬大<lb/>
臣俯從螻蟻之誠使安愚分所有上件恩命乞賜寢罷<lb/>
干冒天威死有餘罪謹録奏聞伏候勅㫖<lb/>
　　乞侍親疾劄<lb/>
鎮南軍承宣使神武後軍統制江南西路舒蘄州兼荆<lb/>
<pb n="KR4d0191_WYG_001-6b"/>
南鄂岳黄復州漢陽軍德安府制置使臣岳飛劄子奏<lb/>
臣輒具危懇仰瀆睿聰臣愚戅之跡奮身單微初無尺<lb/>
寸之先容獨賴聖明之特眷雖捐軀致命曾不足以仰<lb/>
酬恩遇之絲毫思報之心寜有窮已臣近者奉命復收<lb/>
襄漢去家逺涉六月餘日臣老母姚氏年幾七十侵染<lb/>
疾病連月未安近復腿脚注痛起止艱難别無兼侍以<lb/>
奉湯藥人子之心實難安處伏望聖慈察臣悃愊無他<lb/>
規避蹔乞許臣在假以全侍奉之養將本軍人馬權蹔<lb/>
<pb n="KR4d0191_WYG_001-7a"/>
令統制官王貴張憲主管候臣老母稍安依舊管幹職<lb/>
事恭聽驅䇿結草銜環誓圖報効冒犯雷霆之威臣無<lb/>
任戰懼激切之至取進止<lb/>
　　辭開府劄子貼黄<lb/>
臣待罪二府理有當言不敢緘黙夫敵情姦詐臣於面<lb/>
對已嘗奏陳切惟今日之事可危而不可安可憂而不<lb/>
可賀可以訓兵飭士謹備不虞而不可以行賞論功取<lb/>
笑中外事關國政不容不陳初非立異於衆人實欲盡<lb/>
<pb n="KR4d0191_WYG_001-7b"/>
忠於王室欲望速行追寢示四方以不可測之意萬一<lb/>
臣冒昧而受將來強敵叛盟則似傷朝廷之體仍望以<lb/>
此貼黄畱中不出保全臣子臣不勝至情伏乞睿照<lb/>
　　辭開府第四劄子<lb/>
鎮寜崇信軍節度使神武後軍都統制荆湖南北襄陽<lb/>
府路蘄黄州制置使臣岳飛劄子奏臣已三貢辭章出<lb/>
于誠悃冒犯天威罪不容赦聖恩廣大一賜溫詔兩降<lb/>
劄命捫心揣分感極涕零伏念臣草芥固陋備數戎昭<lb/>
<pb n="KR4d0191_WYG_001-8a"/>
曽無尺寸之功仰報天地之德竊以亞保之位實預三<lb/>
孤之貴所以賞有功而進豪傑也如臣何人輒膺斯寵<lb/>
是以心不自安終難冒受不避譴誅再伸前懇非敢徒<lb/>
為辭遜伏望聖慈矜察愚衷早還成命庶令臣少安分<lb/>
守臣不勝䖍祈俟命之至取進止<lb/>
　　乞止班師詔奏畧<lb/>
契勘金人重兵盡聚東京屢經敗衂銳氣沮喪内外震<lb/>
駭聞之諜者敵欲棄其輜重疾走渡河況今豪傑嚮風<lb/>
<pb n="KR4d0191_WYG_001-8b"/>
士卒用命天時人事強弱已見功及垂成時不再來機<lb/>
難輕失臣日夜料之熟矣惟陛下圖之<lb/>
　　辭宣撫副使劄子<lb/>
檢校少保鎮寜崇信軍節度使湖北襄陽府路招討使<lb/>
兼本路營田使臣岳飛劄子奏臣近叨受招討使不容<lb/>
牢辭又䝉聖恩授以前件差遣切念臣一介寒賤誤膺<lb/>
器使顧土宇恢復之迹未見尺寸而厚恩醲賞涯分已<lb/>
踰且以宣撫之重名實寄專征之大事自非廊廟近臣<lb/>
<pb n="KR4d0191_WYG_001-9a"/>
勲伐高世者豈當冒躐而居異時付託失人或誤驅䇿<lb/>
雖粉臣骨曷足以謝陛下兼招討使權不為不重若更<lb/>
加以甚高非常之寵必起負乗斯奪之悔所有宣撫副<lb/>
使恩命實難祗受伏望追寢誤恩庶安愚分臣無任悚<lb/>
懼恭聽宸命之至取進止<lb/>
　　乞終制劄子<lb/>
草土臣岳飛劄子奏臣今月十二日江州瑞昌縣界准<lb/>
樞密院奏勘㑹岳飛丁母憂已即降制起復縁目今人<lb/>
<pb n="KR4d0191_WYG_001-9b"/>
馬無人主管及見措置進兵渡江不可等待奉聖㫖先<lb/>
次行下岳飛特起復仍日下主管軍馬措置邊事不得<lb/>
辭免伏念臣孤賤之迹㓜失所怙鞠育訓導皆自臣母<lb/>
國家平燕雲之初臣方束髮從事軍旅誓期盡瘁不知<lb/>
有家自從陛下渡河以來而臣母淪陷河朔凡遣人一<lb/>
十八次始能般挈得脱兵禍驚悸致疾遂以纒綿臣以<lb/>
身服戎事未嘗一日獲侍親側躬致湯藥之奉今者遭<lb/>
此大難荼毒哀苦每加追念輒欲無生而陛下恩眷有<lb/>
<pb n="KR4d0191_WYG_001-10a"/>
加即命起復在臣么微固深銜戴然臣重念為人之子<lb/>
生不能致菽水之歡死不能終衰絰之制面顔有靦天<lb/>
地弗容且以孝移忠事有本末若内不克盡事親之道<lb/>
外豈復有愛主之忠臣已般挈扶䕶前來欲於江州或<lb/>
南康軍界營葬伏望聖慈矜憐餘生許終服制取進止<lb/>
　　辭男雲轉三官第二劄子<lb/>
起復檢校少保武勝定國軍節度使湖北京西路宣撫<lb/>
副使兼營田使臣岳飛劄子奏臣近具奏辭免男雲特<lb/>
<pb n="KR4d0191_WYG_001-10b"/>
轉三官恩數今月二十日准尚書省劄子奉聖㫖不允<lb/>
伏念臣本以凡材誤䝉陛下付以方面若臣不能與士<lb/>
卒一律則亦不能整齊其心昨者之戰士卒冒犯矢石<lb/>
有斬將陷陣立竒功者臣方列上事狀得霑一級而男<lb/>
雲何從超進崇資臣正恐士卒有無功之謗陛下致濫<lb/>
予之譏且陛下方謹惜名器以磨厲天下將昭復大業<lb/>
而乃因臣私恩廢公議臣不自安伏望聖慈特降睿㫖<lb/>
收還上件恩命臣父子幸甚取進止<lb/>
<pb n="KR4d0191_WYG_001-11a"/>
　　辭男雲特轉恩命第四劄子<lb/>
臣岳飛劄子奏臣聞惟名與器不可以假人故循守資<lb/>
格自有常法必有非常之功而後有非常之賞如臣男<lb/>
雲始就義方尚存乳臭雖累經於行陣曾未見於事功<lb/>
比者伏䝉聖恩曲埀異眷超資躐等驟進官聨不惟雲<lb/>
志氣怠惰而臣益切滿盈之愧況臣既已仰竊國恩致<lb/>
身顯位固有僥冒之名矣今併與其子而僥冒其可乎<lb/>
伏望陛下揭離照之明體乾徤之斷特賜睿㫖追還誥<lb/>
<pb n="KR4d0191_WYG_001-11b"/>
命庶使雲粗知官爵之難得勉力學業他日或能備效<lb/>
驅䇿受之未晩取進止<lb/>
　　辭少保第三劄子<lb/>
臣岳飛劄子奏臣聞忠臣之事君計功而受賞量力而<lb/>
受官不為茍得以貪爵禄況師旅方興事功未著臣方<lb/>
同士卒之甘苦明將佐以恩威冀成尺寸之功仰報君<lb/>
父之德豈可身被厚寵而恝然不以當鋒刃冒矢石者<lb/>
為心哉所有少保恩命臣實不敢祗受伏望陛下日月<lb/>
<pb n="KR4d0191_WYG_001-12a"/>
照臨乾坤覆載察臣肺腑追寢異恩臣愿憑陛下雷霆<lb/>
之威託宗廟山嶽之福罄竭駑鈍期効涓埃候將來功<lb/>
績有成臣將拜手稽首祗承休命矣誠懇迫切至於再<lb/>
三干冒天威臣不任戰悸恐懼之至取進止<lb/>
　　辭少保第五劄子<lb/>
臣岳飛劄子奏臣伏䝉聖恩特降誥命除臣少保加食<lb/>
邑七百戸食實封三百戸臣已四具劄子辭免八月三<lb/>
十日准尚書省劄子三省同奉聖㫖不允令日下秪受<lb/>
<pb n="KR4d0191_WYG_001-12b"/>
仍依累降詔㫖不得再有陳請者臣之事君義無有已<lb/>
若夫貪慕爵禄務榮一身而不以國家為念則非臣之<lb/>
所忍為也比者金人敗盟再犯河南之地肆為殘忍人<lb/>
神共憤臣方將䇿駑厲鈍冀效尺寸以報陛下天地生<lb/>
成之德今則敵騎冦邊未見殄滅區區之志未效一二<lb/>
臣復以身為謀惟貪爵禄則誠恐不足為將士之勸而<lb/>
報恩無所萬誅何贖伏望睿慈追寢成命特賜俞音姑<lb/>
詔有司留以為臣異時涓埃之賞取進止<lb/>
<pb n="KR4d0191_WYG_001-13a"/>
　　辭男雲特轉恩命劄子<lb/>
臣岳飛劄子奏臣於今月二十六日准誥授臣男雲左<lb/>
武大夫忠州防禦使臣聞君之馭臣固不吝於厚賞父<lb/>
之教子豈可責以近功臣昨恭依睿算决戰於陳穎之<lb/>
間雲隨行迎敵雖有薄効殊未曾立到大功遽超横列<lb/>
仍領郡賞曲過優寵義不遑處所有誥命臣不敢令雲<lb/>
祗受伏望聖慈俯埀天鑒追還異恩庶使雲激勵懦庸<lb/>
别圖報効取進止<lb/>
<pb n="KR4d0191_WYG_001-13b"/>
　　乞叙立王次翁下第二劄子<lb/>
少保樞密副使臣岳飛劄子奏臣契勘叅政與樞副叙<lb/>
位朝廷自有定例豈可為臣忝竊孤卿叙位使在叅知<lb/>
政事之上不免再具誠懇仰瀆聖聽伏望睿慈曲埀昭<lb/>
鑒許臣只依近例叙位在叅知政事之下庶使庸愚不<lb/>
致僭越取進止<lb/>
　　乞解樞柄第三劄子<lb/>
少保樞密副使臣岳飛劄子奏臣已累具劄子乞解罷<lb/>
<pb n="KR4d0191_WYG_001-14a"/>
樞密副使職事伏䝉聖恩降詔不允者露章待罪自驚<lb/>
寵數之過優溫詔示恩猶閟俞音之下逮再陳愚懇仰<lb/>
瀆淵聰伏念臣濫厠樞庭誤陪國論貪榮滋甚補報蔑<lb/>
然豈惟曠職之可虞抑亦妨賢之是懼冀保全於終始<lb/>
宜逺引於山林伏望聖慈察其誠心實非矯飾速降睿<lb/>
㫖許罷機政取進止<lb/>
　　辭除兩鎮乞在外宮觀第二劄子<lb/>
少保臣岳飛劄子奏臣今月十二日伏䝉聖恩賜臣少<lb/>
<pb n="KR4d0191_WYG_001-14b"/>
保武勝定國軍節度使充萬壽觀使誥一軸仍奉朝請<lb/>
臣已謝恩外縁臣見具劄子辭免已將誥命寄納臨安<lb/>
府今月十四日伏奉詔命不允竊以兩鎮節旄國朝盛<lb/>
典非有大勲豈容輕授臣前此叨據常懼弗稱自惟智<lb/>
術短淺坐糜歲月攷其績用初無絲毫安可更爾冒榮<lb/>
矧内祠之任得侍清光朝廷所以貴老尊賢用昭異數<lb/>
在臣愚分非所宜處顧待遇之愈隆夙夜以思雖粉身<lb/>
碎骨何以圖報萬一愧深汗溢感極涕横重念臣才疎<lb/>
<pb n="KR4d0191_WYG_001-15a"/>
德薄人微望輕若不自列濫當優寵必致顛隮上辜宸<lb/>
眷欲望聖慈追寢成命除臣一在外宮觀差遣取進止<lb/>
　　申劉光世乞進兵狀<lb/>
武功大夫昌州防禦使通泰州鎮撫使兼知泰州岳飛<lb/>
狀申竊念飛以行伍賤𨽻辱知朝廷䝉被厚恩殞歿難<lb/>
報每以為國家之難雖非所命猶當戮力矧承楚之事<lb/>
危迫如許累准朝廷指揮催督此正飛等捐身狥義之<lb/>
秋切縁王鎮撫林郭鎮撫仲威等並不見差撥軍馬前<lb/>
<pb n="KR4d0191_WYG_001-15b"/>
來使司王統制雖聞已起發即日尚未知屯駐去處據<lb/>
探金人急攻楚州切恐萬一踈虞於淮南諸鎮利害不<lb/>
細飛已於今月十五日具申使司去訖飛一面起發前<lb/>
往承州措置𠞰除外伏乞鈞慈特捐一二千之衆别差<lb/>
總統制官一員前來犄角庶不致上誤國事謹具申安<lb/>
撫相公使司伏候指揮<lb/>
　　申劉光世乞兵馬糧食狀<lb/>
武功大夫昌州防禦使通泰州鎮撫使兼知泰州岳飛<lb/>
<pb n="KR4d0191_WYG_001-16a"/>
狀申飛昨奉聖㫖指揮差充前件差遣於八月十五日<lb/>
還至常州宜興縣於十八日起發前來祗赴新任二十<lb/>
二日至江陰軍歇泊據探報金人見圍楚州飛遂逐急<lb/>
權差統制王貴管押兵馬等船濟渡切慮遲滯有失事<lb/>
機不免親躬先入泰州於二十六日夜二更到泰州城<lb/>
外承准八月十九日指揮令飛與趙鎮撫立犄角飛遂<lb/>
措置調發兵夫糧食并不住差人勾喚王貴等軍馬實<lb/>
縁舟船數少今月初九日方盡到泰州飛已差張憲權<lb/>
<pb n="KR4d0191_WYG_001-16b"/>
行守城見今大軍屯駐三墩與金人大寨不逺惟是新<lb/>
復建康之後所有士馬瘡痍尚新羸弊方甚兼自到任<lb/>
未及一旬芻茭糗糧一一窘乏本未能即從王事重以<lb/>
承楚之急甚於倒埀不可以頃刻安居理宜前進欲望<lb/>
鈞慈捐一二千之衆假十餘日之糧令飛得激厲士卒<lb/>
徑赴敵壘解二州之圍掃戎馬之迹下以禆相公之盛<lb/>
烈上以寛主上之深憂不勝幸甚謹具申安撫相公使<lb/>
司伏候指揮<lb/>
<pb n="KR4d0191_WYG_001-17a"/>
　　謝講和赦表<lb/>
武勝定國軍節度使開府儀同三司湖北京西宣撫使<lb/>
兼營田大使臣岳飛上表言今月十二日准進奏院逓<lb/>
到赦書一道臣已即躬率統制領將佐官屬等望闕宣<lb/>
讀訖觀時制變仰聖哲之宏規善勝不爭實帝王之妙<lb/>
算念此艱難之乆姑從和好之宜睿澤誕敷輿情胥悦<lb/>
臣飛誠歡誠忭頓首頓首竊以婁欽獻言於漢帝魏絳<lb/>
發䇿於晉公皆盟墨未乾顧口血猶在俄驅南牧之馬<lb/>
<pb n="KR4d0191_WYG_001-17b"/>
旋興北伐之師葢佳兵不情要契無信莫守金石之約<lb/>
難充谿壑之求圖蹔安而解倒埀猶之可也顧長慮而<lb/>
尊中國豈其然乎恭惟皇帝陛下大德有容神武不殺<lb/>
體乾之徤行巽之權務和衆以安民迺講信而修睦已<lb/>
漸還於境土想喜見於威儀臣幸遇明時獲觀盛事身<lb/>
居將閫功無補於涓埃口誦詔書面有慚於軍旅尚作<lb/>
聰明而過慮徒懷猶豫而致疑謂無事而請和者謀恐<lb/>
卑辭而益幣者進臣願定謀於全勝期收地於兩河唾<lb/>
<pb n="KR4d0191_WYG_001-18a"/>
手燕雲終欲復讐而報國誓心天地當令稽顙以稱藩<lb/>
　　奉詔移偽齊檄<lb/>
契勘偽齊僭號竊據汴都舊忝臺臣累䝉任使是宜執<lb/>
節効死圖報國恩乃敢背棄君父無天而行以祖宗涵<lb/>
養之澤翻為叛亂率函夏禮義之俗甘事仇讎紫色餘<lb/>
分擬亂正統想其面目何以臨人方且妄圖襄漢之行<lb/>
欲窺川蜀之路專犯不韙自速誅夷我國家厄運已銷<lb/>
中興在即天時既順人意悉諧所在皆賈勇之夫思共<lb/>
<pb n="KR4d0191_WYG_001-18b"/>
快不平之忿今王師已盡壓淮泗東過海沂驛騎交馳<lb/>
羽檄疊至故我得兼收南陽智謀之士提大河忠孝之<lb/>
人仗義以行乗時而動金洋之兵出其西荆湖之師繼<lb/>
其後雖同心一德足以吞彼國之梟羣然三令五申豈<lb/>
忍殘吾宋之赤子爾應陷沒州縣官吏兵民等元非本<lb/>
意諒皆脇從屈於賊威歸逃無路我今奉辭伐罪拯溺<lb/>
蘇枯惟務安集秋毫無犯儻能開門納欵肉袒迎降或<lb/>
願倒戈以前驅或列壺漿而在道自應悉仍舊貫不改<lb/>
<pb n="KR4d0191_WYG_001-19a"/>
職業盡除戎索咸用漢條如或執迷不悟甘為叛人嗾<lb/>
桀犬以吠堯詈獵師而哭虎議當躬行天罰玉石俱焚<lb/>
禍並宗親辱及父祖掛今日之逆黨遺千載之惡名順<lb/>
逆二途蚤宜擇處兵戈既逼雖悔何追謹連黄榜在前<lb/>
各令知悉<lb/>
　　御書屯田三事䟦<lb/>
臣聞先正司馬光有言德勝才謂之君子才勝德謂之<lb/>
小人論人者能審於才德之分則無失人矣曹操募百<lb/>
<pb n="KR4d0191_WYG_001-19b"/>
姓屯田許下所在積粟諸葛亮分兵屯田而百姓安堵<lb/>
羊祜懷逺近得江漢之心示以墾田獲利若三子者知<lb/>
重本務農使兵無艱食其謀猷術略皆不在人下才有<lb/>
足稱者然操酷虐變詐掔申商之法術雖號超世之傑<lb/>
豈正直中和者所為乎許劭謂清平之奸賊亂世之英<lb/>
雄其德有貶云亮開誠心布公道邦域之内畏而愛之<lb/>
祜增修德言以懷柔初附則德過於操逺矣觀亮素志<lb/>
欲龍驤虎視包括四海以興漢室天不假以年遽有渭<lb/>
<pb n="KR4d0191_WYG_001-20a"/>
南之恨祜輔晉武慨然有并吞之心後平吳身不及見<lb/>
二子有意於功名而志弗克伸惜哉臣庸德薄才誠不<lb/>
敢妄論古人伏䝉陛下親灑宸翰鋪述二三子屯田足<lb/>
食之事俯以賜臣臣敢不䇿駑礪鈍仰副聖意萬一夫<lb/>
服田力穡乃亦有秋農夫職爾用屯田以足兵食誠不<lb/>
為難臣不揆願遲之歲月敢以奉詔要使忠信以進德<lb/>
不為君子之棄則臣將勉其所不逮焉若夫鞭撻四夷<lb/>
尊強中國扶宗社於再安輔明天子以享萬世無疆之<lb/>
<pb n="KR4d0191_WYG_001-20b"/>
休臣竊有區區之志不知得伸歟否也紹興十年正月<lb/>
初一日武勝定國軍節度使開府儀同三司湖北京西<lb/>
路宣撫使兼營田大使武昌郡開國公食邑四千戸實<lb/>
封一千七百戸臣岳飛謹書<lb/>
　　五嶽祠盟<lb/>
自中原版蕩戎馬交侵余發憤河朔起自相臺總髮從<lb/>
軍歴二百餘戰雖未能逺入窮荒洗蕩巢穴亦且快國<lb/>
讐之萬一今又提一旅孤軍振起宜興建康之城一鼔<lb/>
<pb n="KR4d0191_WYG_001-21a"/>
敗敵恨未能使匹馬不囬耳故且養兵休卒蓄鋭待敵<lb/>
嗣當激厲士卒功期再戰北踰沙漠蹀血疆場迎二聖<lb/>
歸京闕取故地上版圖朝廷無虞主上奠枕余之願也<lb/>
河朔岳飛題<lb/>
　　題廣德軍金沙寺壁<lb/>
余駐大兵宜興沿幹王事過此陪僧僚謁金仙徘徊暫<lb/>
憩遂擁鐡騎千餘長驅而往俟立竒功復三關迎二聖<lb/>
使宋朝再振中國安強他時過此得勒金石不勝快哉<lb/>
<pb n="KR4d0191_WYG_001-21b"/>
建炎四年四月十二日河朔岳飛題<lb/>
　　題東松寺<lb/>
余自江陰軍提兵起發前赴饒郡與張招討㑹合﨑嶇<lb/>
山路殆及千里過祁門西約一舍餘當途有庵一所問<lb/>
其僧曰東松遂邀後軍王團練并幕屬隨嬉焉觀其基<lb/>
址乃鑿山開地創立廟廡三山環聳勢凌碧落萬木森<lb/>
鬱密掩煙甍勝景瀟洒實為可愛所恨不能欵曲進程<lb/>
遄速俟他日殄滅盜賊凱旋回歸復得至此即當聊結<lb/>
<pb n="KR4d0191_WYG_001-22a"/>
喜縁以慰庵僧紹興改元仲春十有四日河朔岳飛題<lb/>
　　永州祁陽縣大營驛<lb/>
權湖南帥岳飛被㫖討賊曹成自桂嶺平蕩巢穴二廣<lb/>
湖湘悉皆安妥痛念二聖逺狩沙漠天下靡寜誓竭忠<lb/>
孝賴社稷威靈君相賢聖他日掃清中原復歸故國迎<lb/>
兩宮還朝寛天子宵旰之憂此所志也顧蜂蟻之羣豈<lb/>
足為功過此因留於壁紹興二年七月初七日<lb/>
　　送紫巖張先生北伐<lb/>
<pb n="KR4d0191_WYG_001-22b"/>
號令風霆迅天聲動北陬長驅渡河洛直擣向燕幽馬<lb/>
蹀沙場血旗翻朔野秋歸來報明主恢復舊神州<hi>自檄至此</hi>
<hi>皆舊録</hi>
　　寄浮圖慧海<lb/>
湓浦廬山幾度秋長江萬折向東流男兒立志扶王室<lb/>
聖主專師報國讐功業要刋燕石上歸休終伴赤松遊<lb/>
丁寜寄語東林老蓮社從今著力修<lb/>
　　池州翠微亭<lb/>
<pb n="KR4d0191_WYG_001-23a"/>
經年塵土滿征衣特特尋芳上翠微好水好山看不足<lb/>
馬蹄催趂月明歸<lb/>
　　題新淦蕭寺壁<lb/>
雄氣堂堂貫斗牛誓將直節報君讐斬除頑惡還車駕<lb/>
不問登壇萬戸侯<lb/>
　　滿江紅<lb/>
怒髮衝冠凭䦨處瀟瀟雨歇擡望眼仰天長嘯壯懷激<lb/>
烈三十功名塵與土八千里路雲和月莫等閒白了少<lb/>
<pb n="KR4d0191_WYG_001-23b"/>
年頭空悲切　靖康恥猶未雪臣子恨何時滅駕長車<lb/>
踏破賀蘭山缺壯志肯忘飛食肉笑談欲灑盈腔血待<lb/>
從頭收拾舊山河朝天闕<lb/>
　　小重山<lb/>
昨夜寒蛩不住鳴驚回千里夢已三更起來獨自遶堦<lb/>
行人悄悄簾外月籠明　白首為功名舊山松竹老阻<lb/>
歸程欲將心事付瑤琴知音少絃斷有誰聽<lb/>
　岳武穆遺文<lb/>
</p>
<p>
</p>
  </div>
        </body>
</text>\m</TEI>