<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>蘭軒集卷十三</head>
    <p>
<pb n="KR4d0472_WYG_013-1a"/>
欽定四庫全書<lb/>
　蘭軒集卷十三　　　　　　元　王旭　撰<lb/>
　　記<lb/>
　　　碭山重修宣聖大成殿記<lb/>
至元甲午嵗新天子既即位首頒明詔於天下以興學<lb/>
養士修理文廟為言於是碭邑之弦歌方盛而宣聖大<lb/>
成殿適以霖雨壊官吏震驚莫敢寧處即合謀改作<lb/>
而大新之邑人聞者莫不欣然願有以自效盖舊殿板<lb/>
<pb n="KR4d0472_WYG_013-1b"/>
堂三間規制弗宏無以愜一方瞻仰之意今改而為五<lb/>
明瑠璃轉角之制侈大宏麗巍峩輪奐其於聖人之宫<lb/>
甚相稱也邑人之喜豈非有以合乎心之同然者歟鳩<lb/>
工於甲午之孟冬落成於乙未之仲春及厨庫各三楹<lb/>
亦次第而俱新於是耆老士夫從其官吏㑹集庭下拜<lb/>
且言曰恭惟夫子之道廣大若天地昭明如日月顧此<lb/>
區區一殿之廣狹髙下豈足為増損哉然世道人心則<lb/>
於是乎卜也方今釋老之宫遍天下一小邑不下數十<lb/>
<pb n="KR4d0472_WYG_013-2a"/>
區其壯麗邦君之居不若也而宣聖祠廟州邑闔境數<lb/>
百里唯一設耳往往卑陋而不彼若圮壊而不時修噫<lb/>
世道之消長人心之邪正亦可知矣然則我邑賢侯今<lb/>
日之舉非惟無負於聖詔其為世道人心計亦可謂切<lb/>
矣使天下之為政者皆知抑彼而崇此如侯之用心則<lb/>
斯文其有不振學校其有不興而人才其有不盛者乎<lb/>
某時方叨講席目擊其事衆謂某盍記之因不辭而書<lb/>
庶俾來者有所考而繼厥志焉侯蔣氏諱恕平隂人其<lb/>
<pb n="KR4d0472_WYG_013-2b"/>
協謀同志者皆勒石以誌乆逺茲不詳載<lb/>
　　　環溪記<lb/>
泰山陳君魯彦有别業曰環溪在郡城之西六七里丁<lb/>
酉季春嘗置酒邀余往遊焉有草堂三間西臨古溪堂<lb/>
前地可四十畆肥而平植諸果後可半畆皆花卉錯蒔<lb/>
坐定余謂君曰所謂環溪者此邪水泉安在君笑而起<lb/>
導余下溪岸十餘歩得泉一泓長數尋中浮小荷如錢<lb/>
北而西其泉漸多或淺或深或廣或狹澄碧不流有魚<lb/>
<pb n="KR4d0472_WYG_013-3a"/>
出没可觀君方種栁數百株溪所環地可十畆宜稻時<lb/>
大旱澗谷皆涸而此溪如是他時可知也歸堂上舉酒<lb/>
屬君而言曰夫有山恒患於無泉有泉恒患於無土今<lb/>
君仰髙俯清而宅膏腴可謂得其勝矣雖然君之心將<lb/>
不止於是也盖因髙之仰而景行之是行則吾仁當日<lb/>
進因清之俯而心源之是澄則吾智當日明因膏腴之<lb/>
宅而道徳精華之是擷則吾之業當日廣如此則人因<lb/>
地而益髙地因人而益勝矣但恐天爵修而人爵至不<lb/>
<pb n="KR4d0472_WYG_013-3b"/>
得乆為環溪之主奈何君因大笑酌酒酬予而歌曰環<lb/>
溪之山兮神且靈環溪之水兮甘以清環溪之土兮沃<lb/>
而平卜吾居兮樂吾生終逍遥兮謝浮名歌罷更酌大<lb/>
醉而返<lb/>
　　　省齋記<lb/>
袁君善慶以省名齋而求記於余余曰魯論載曾氏三<lb/>
省之説子之命名得非有取於斯乎請為子申其説昔<lb/>
者聖人設教於洙泗之上學者甚衆唯顔氏為庶幾顔<lb/>
<pb n="KR4d0472_WYG_013-4a"/>
之後得其傳者曾氏一人而已然考之當時四科不與<lb/>
而聖人亦嘗以魯許之其所以過人者奚在也盖忠信<lb/>
傳習乃所以誠身而明善此聖學之要而曾氏之所獨<lb/>
得者何為曾氏之獨得而他人之不得耶盖存心與不<lb/>
存心之異耳心之所以存者其省之之功乎省者反求<lb/>
而詳察之謂也豈特曽氏為然哉屢省乃成帝舜所以<lb/>
保其治内省不疚夫子所以無其憂聖人猶且從事於<lb/>
此况學者可不用力於斯歟袁君鯨川之秀也謹於修<lb/>
<pb n="KR4d0472_WYG_013-4b"/>
身而篤於為學觀名齋之義則不待退省其私而可以<lb/>
知務内進徳之實矣故余告以聖賢之省用廣其志<lb/>
　　　流芳堂記<lb/>
至元己丑冬余寓於鄃既為太守宋公銘其先人總管<lb/>
勲徳之碑而知其家世由來之盛他日復以燕居之堂<lb/>
請余名而記之余既名之以流芳而值余將歸其記未<lb/>
暇作也今日還家偶閲晉史至桓温有大丈夫不能流<lb/>
芳百世亦當遺臭萬年之語因掩書而嘆曰芳可流臭<lb/>
<pb n="KR4d0472_WYG_013-5a"/>
可遺乎是盖姦雄一時之言而非其志之所存也及觀<lb/>
其終則彼身既不免為䟦扈之臣而其子𤣥又以僭逆<lb/>
致敗果無芳之可流而臭之遺者將不止於萬年矣異<lb/>
哉何其言之應而如是耶盖有是言即有是心心即天<lb/>
也禍福感應之源也一念之善善即應之一念之惡惡<lb/>
亦從焉使桓温果以流芳百世為心則忠勲盡節子孫<lb/>
效之與國咸休永世無窮而芳之流者亦將不止於百<lb/>
世矣惜夫温之心乎彼而不心乎此也因念昔與宋公<lb/>
<pb n="KR4d0472_WYG_013-5b"/>
名堂本取徳厚流芳之意云爾而今乃與温之言合然<lb/>
温之心期於遺臭而既已如其所欲矣今宋公自祖及<lb/>
孫佩金符者三世好賢喜施種徳不衰觀之天理其興<lb/>
盖未艾也使自今已往子孫相承皆以公之心為心益<lb/>
深其源益培其根則人之所欲天必從之而流芳百世<lb/>
獨不能如其所欲乎又恨去公之逺而不得共論此意<lb/>
也言未畢聞剥啄聲開户視之則宋公之伻來徵記者<lb/>
也余即不暇别作因書以授之<lb/>
<pb n="KR4d0472_WYG_013-6a"/>
　　　止齋記<lb/>
予一日講授之暇逍遥曳杖過李君簡卿之家見其新<lb/>
闢一室雖不甚寛而虚明可愛坐既定因言及古今之<lb/>
治亂人事之得失世途之幽險仕宦之艱危意悄然有<lb/>
所不樂君嘆曰吾聞之適野者途窮而返駕游川者風<lb/>
浪而停舟君子之道亦行其所當行而止於其所不可<lb/>
不止而已苟於其所當止而妄行焉則悔吝生而憂患<lb/>
至矣吾平生賦性踈懶不喜奔馳每思日用之暇閉門<lb/>
<pb n="KR4d0472_WYG_013-6b"/>
却掃焚香黙坐消遣世慮使此心如古井之水未之能<lb/>
得也昨因觀大學知止之章而有黙㑹於予心者今欲<lb/>
以止名吾齋而請子記之可乎予曰可然此乃予之所<lb/>
宜稱而非君之事也盖嘗勞於旅者然後安在家之貧<lb/>
常厄於饑者然後甘藜羮之味昔予以親老家貧之故<lb/>
急於甘㫖之奉而不知富貴貧窮之有命倀倀狂走陵<lb/>
險阻冐風霜首尾十年南北萬里終無益焉惟其乆勞<lb/>
於動也是以思其静惟其乆厭於行也是以願其止今<lb/>
<pb n="KR4d0472_WYG_013-7a"/>
君固未常動也何静之思未嘗行也何止之為故夫所<lb/>
謂止者宜莫如予而非君之事也然所止有大於此者<lb/>
君宜勉焉易卦之艮其止乃太極流行事物之定理大<lb/>
學之止至善乃聖賢明徳新民之極功也君欲於斯從<lb/>
事而求知其義之詳乎則程朱之説見於二書者既已<lb/>
備矣又奚俟於予言之贅哉雖然此止之説也若夫君<lb/>
子進修之功乾乾之誠雖顔子吾未見其止者故曰士<lb/>
希賢賢希聖聖希天至於天若可以止矣其健行而不<lb/>
<pb n="KR4d0472_WYG_013-7b"/>
息者又何耶故不達天徳則無以知乾道變化之神不<lb/>
知乾道變化之神則無以識品物流形各正性命之理<lb/>
不知性命之理則無以知萬物各止其所之妙今試以<lb/>
人倫言之如為人君之止於仁也為人臣之止於敬也<lb/>
父子之止於慈孝也國人交之止於信也人皆知五常<lb/>
之止者當然矣孰知其理運古今而無窮未嘗有一息<lb/>
間斷之時耶此天命之所以常行而人心之所以不死<lb/>
也故不止之中而有當止者在當止之中而有不止者<lb/>
<pb n="KR4d0472_WYG_013-8a"/>
存焉君於齋居隠几之暇嘗試以是觀之必有得於吾<lb/>
言之表者矣<lb/>
　　　順齋記<lb/>
天下事物紛綸交錯有萬變之不齊徐而觀之莫不各<lb/>
有當然之理自然之勢苟能因其理勢而行之則事物<lb/>
雖多而可以至於無事此君子之心所以常樂而不憂<lb/>
天下之事所以不勞而能成也孟子謂禹之治水行其<lb/>
所無事盖不過順其水之性而已嗚呼豈惟治水哉大<lb/>
<pb n="KR4d0472_WYG_013-8b"/>
而天地隂陽小而禽魚草木吾未見逆其理拂其性而<lb/>
能行能生者也况於物之最靈而名為人者乎夫天生<lb/>
烝民而與之以五常之性曰仁義禮智信也復列之以<lb/>
五品之倫曰君臣父子夫婦長幼朋友也内而有以順<lb/>
其性則天下之善無所遺外而有以順其倫則生人之<lb/>
道無所闕自世教不明而人心昬蝕於利欲之餘天性<lb/>
人倫迷謬錯亂無所不至本原既失故於天下之事一<lb/>
皆倒行而逆施之吁可嘆已今吾子誠以順名其所居<lb/>
<pb n="KR4d0472_WYG_013-9a"/>
之齋求余文以記余不知君之所謂順者將委曲以順<lb/>
於人情耶抑委蛇以順於物理耶然自吾五常之性五<lb/>
品之倫順而推之則亦何往而不可也至於禍福窮達<lb/>
死生之際亦不過順其正而已矣此聖賢安土樂天之<lb/>
能事順齋主人其勉之<lb/>
　　　克齋記<lb/>
至元己丑嵗予寓於鄃得王君子謙之為人氣和而志<lb/>
剛迹近而情逺詳於處事而敏於應物與人交能委曲<lb/>
<pb n="KR4d0472_WYG_013-9b"/>
盡其誠是有常徳而用心於内者可親而不可踈也其<lb/>
子樞從學於予而君之見禮為尢厚一日構堂於所居<lb/>
既落成予造焉君舉觴言曰予自幼讀書亦嘗有意於<lb/>
聖賢之學中年事奪弗克而止然終未能忘也今築此<lb/>
居庶朝夕之暇思所以自治子盍有以名而相之乎予<lb/>
既義不獲辭因復之曰夫聖賢之學所以為已者莫先<lb/>
於明理以治性情性情之徳以仁為首而求仁之術以<lb/>
克已為要其見於顔子之問聖人之答者亦已詳矣然<lb/>
<pb n="KR4d0472_WYG_013-10a"/>
仁者乃吾心至愛之理包四端而長衆善其全體混然<lb/>
本無虧欠又奚待於克而復哉惟其有生則不能無情<lb/>
有情則不能無欲欲長而理消人勝而天負私意一立<lb/>
物我町畦而仁之害始不可勝言矣如太虚之生雲明<lb/>
鏡之生塵清水之生泥頃刻變化莫知其本體之所在<lb/>
茍能收其雲去其塵而澄其泥則本然之有復還其故<lb/>
矣盖理欲雖為二物而克復本同一機克已即所以復<lb/>
禮而復禮即所以為仁非於克之外而他有所謂復也<lb/>
<pb n="KR4d0472_WYG_013-10b"/>
此克之一字尤為學者用力之地歟故克如克敵之克<lb/>
人欲與天理為敵克而勝之之謂也雖然克伐不行而<lb/>
夫子許其難不忌不克而詩人頌其美又何耶曰此名<lb/>
同而實異也彼之克施於人此之克施於已乃天理人<lb/>
欲之所以分而君子小人之所以不同也誠能用力克<lb/>
其可克而至於無所克焉則顔子之仁在我而無不得<lb/>
其性情之正矣自治之道豈復有過於此者乎君於是<lb/>
作而謝曰大哉克之為義也請以名吾齋而記其説雖<lb/>
<pb n="KR4d0472_WYG_013-11a"/>
不敏願從事焉遂書之是嵗冬十有一月某日記<lb/>
　　　敬樂堂記<lb/>
東平馬國寳以醫游諸公間誠實樂易心休休焉其得<lb/>
君子長者之稱也盖乆至元丁未冬予南還相與㑹於<lb/>
北山陳君之座而紀君子周在焉二君稱之不容口且<lb/>
曰國寳以母夫人之故近飭一堂以為奉事之所而取<lb/>
於孝經居養之云者既以敬樂名之矣諸君咸有作以<lb/>
述厥美吾子獨得無言哉因以記為請予諾之既而西<lb/>
<pb n="KR4d0472_WYG_013-11b"/>
去逮今之來閲嵗者再猶未償也昨日子周至首以國<lb/>
寳之意見徴焉予既謝逋慢之罪因笑謂子周曰國寳<lb/>
之意云何曰人子之於父母也異形而同氣呼吸喘息<lb/>
靡有不相闗者觀於庾父病痢而黔婁流汗蔡母齧指<lb/>
而君仲痛心可見天理流通彼此無間非偶然也然則<lb/>
人子之事親獨可外此天而他求耶盖敬者所以存吾<lb/>
心之天而樂者乃所以暢吾親之天也吾於吾親一飲<lb/>
食一衣服一云為無不致其敬焉則誠心感格和氣薰<lb/>
<pb n="KR4d0472_WYG_013-12a"/>
蒸雍容愉怡自有以暢其天而安於我矣故敬者吾之<lb/>
所當盡其心而樂者非吾之所能容其心也此國寳之<lb/>
意而予之所知者是與非耶予曰得之矣敬在子而樂<lb/>
在親外而觀之雖若二事其實感應之理則一而已斯<lb/>
言予無以加之雖然君見國寳為予問曰他日彩服升<lb/>
堂靈椿獻夀能容吾捧春酒一巵歌白華南陔之詩於<lb/>
座隅乎噫鄭莊公有言爾有母遺繄我獨無於是乎又<lb/>
有以動予心之永慕矣<lb/>
<pb n="KR4d0472_WYG_013-12b"/>
　　　清心亭記<lb/>
至元癸巳秋祕監楊君武子過安陽為縣尹蔣君才甫<lb/>
篆清心二大字扁於所居退休之亭東平王某因推其<lb/>
義而為之説曰天地生萬物唯人為最靈而心者神明<lb/>
之舍又所以主乎一身而應乎萬事者也誠能清之而<lb/>
無以累之則寂然不動之中自有感而遂通之妙不然<lb/>
則方寸擾擾何以酬酢事務之變哉盖心猶水也澄而<lb/>
清之則可以鑑毛髪撓而濁之則不能以見山嶽清者<lb/>
<pb n="KR4d0472_WYG_013-13a"/>
水之本然也濁者泥沙之為也泥沙去而水還其天則<lb/>
不求清而自清矣人心之所以昏濁者亦物欲之汙害<lb/>
之也物欲去而昏濁撤則心體湛然靈明虚静豈不猶<lb/>
泥沙去而水還其清乎書曰夙夜惟寅直哉惟清寅者<lb/>
敬也人能敬以直内則一毫物欲之汙自不能容此聖<lb/>
人清心之要法也蔣君方從政以理民聽訟分曲直辨<lb/>
是非為職不先有以清其心可乎欲清其心而不從事<lb/>
於敬猶無益也公餘宴休試坐亭中而思之必將有得<lb/>
<pb n="KR4d0472_WYG_013-13b"/>
於余言而不以為謬矣<lb/>
　　　碭山縣新修學記<lb/>
碭之宣聖廟在城東南隅其經始建立見於翰林承㫖<lb/>
王文康公之記者趙君守正楊侯泰其人也是時其城<lb/>
乆圮而新復民力猶寡故殿廡稍具而規模未備後厯<lb/>
數政雖頗有所増修而學校之事則未暇及也至元己<lb/>
丑秋滏陽崔侯昶來宰是邑下車謁廟顧見神門之外<lb/>
皆迫隘荒穢不可言而殿後之地又皆為浮屠氏所侵<lb/>
<pb n="KR4d0472_WYG_013-14a"/>
據唯東北隙地僅有小屋三間為講肄之所公拜退顧<lb/>
衆而嘆曰聖人者禮樂綱常之主而萬代帝王之所師<lb/>
也學校者風化人材之本而國家為政之所先也顧可<lb/>
使之卑陋廢墜若此乎乃與主簿大名劉圯協謀一心<lb/>
思有以經營修廣之衆聞而悦從遂以冬十月選工填<lb/>
洿為髙闢隘為廣既建學齋五楹於其南之西而榜以<lb/>
明倫又於其東立堂三間扁以明徳庭甓方池機泉注<lb/>
之竹栢青翠列植左右邑人觀者莫不咨嗟嘆美喜見<lb/>
<pb n="KR4d0472_WYG_013-14b"/>
顔色以謂昔如何而今乃若是也侯猶以殿後地其勢<lb/>
未能遽正因陋就狹弗克如志為恨既乃具幣走東平<lb/>
請某來主其講席邑人預學者咸蠲其役余既美侯之<lb/>
為而邑之士大夫耆老又以修學之事請記其詳余竊<lb/>
惟既富而教乃聖人論政之格言侯於今日之舉可謂<lb/>
待邑人之厚而知為政先務矣其美有不待於余言者<lb/>
惟其所以為學之道則不可不為諸生言之夫人物之<lb/>
生同得天地之理以為性同得天地之氣以為形其知<lb/>
<pb n="KR4d0472_WYG_013-15a"/>
覺運動無以異也而獨人為靈且貴者何哉以人稟其<lb/>
性之全而物稟其偏故爾然其拘於氣質蔽於物欲流<lb/>
而不返則向之所謂全者今或失之亦無以異於庶物<lb/>
矣且夫學之為道所以明其善而復其初也克其偏而<lb/>
反其全也盖仁義禮智皆吾性之所固有而其行於父<lb/>
子君臣夫婦長幼朋友之間者莫不各有當然之則所<lb/>
謂道也惟不學以明其理故莫能有以知之耳學者誠<lb/>
能求諸聖賢之書而驗諸日用躬行之實收放心察人<lb/>
<pb n="KR4d0472_WYG_013-15b"/>
倫以孝弟忠信立其本而格物致知明其用使修身齊<lb/>
家治國平天下之具皆在於我而所學不為空言則庶<lb/>
幾無負於賢侯立學校作人材之美意矣余雖不敏願<lb/>
與諸生講而勉之<lb/>
　　　陳氏阡表記<lb/>
至元庚寅秋教授陳君公望手書其先人行實一通遺<lb/>
予曰新塋畢事子為我記其阡之表予辭不獲因謂之<lb/>
曰夫誌墓銘碑已非古而阡表之記也又何居雖然歐<lb/>
<pb n="KR4d0472_WYG_013-16a"/>
陽子為之矣敢不敬承君之命謹按君所書曰陳舜後<lb/>
也武王封胡公滿於陳子孫氏焉族逺益大䘮亂後譜<lb/>
諜不存髙曽而上莫能詳先君諱某字某其先石洪人<lb/>
考某不仕妣趙氏里人也金季避兵至先君於諱山逆<lb/>
旅既又僑居睢陽父終殯於此母病嘗剉臂肉雜他食<lb/>
進遂愈母後殁於馬南塢李氏莊金亡北還東平依舅<lb/>
氏性清修慎畏慈祥愷悌所在稱善人人百忤之無愠<lb/>
也正室王氏睢陽大姓女一人早世次室曹氏子男四<lb/>
<pb n="KR4d0472_WYG_013-16b"/>
人儼偁佶佺女一人君晚而有子不家事艱難之恤汲<lb/>
汲焉唯俾學之務嘗呼儼輩敕之曰富貴命也聰明學<lb/>
也吾欲汝曹為聰明人富貴豈所望哉嗚呼其用意逺<lb/>
矣不幸至元己巳八月二十有二日以疾終於寢屬纊<lb/>
不亂顧謂諸子曰汝等當作義門陳氏遂瞑而逝享年<lb/>
六十九越三百日權厝於此原從治命也王氏孤潔義<lb/>
烈恤貧樂施喜佛經絶葷羶持家寛慈而有法年七十<lb/>
終於辛未九月十有六日祔葬於先君之墓西曹氏性<lb/>
<pb n="KR4d0472_WYG_013-17a"/>
淳直不事華飾人雖欺以偽一以誠待之或言其情終<lb/>
不信也儼自七嵗入小學至今有立而得預士大夫之<lb/>
末者實我先君堅持篤信之力也嗚呼三釡未及百年<lb/>
長往蓼莪之悲寧有窮哉偁性剛果有志趣能自樹立<lb/>
佶長心計家事是任佺嚮學志趣不凡女適醫士張伯<lb/>
通男孫幾女孫幾俱幼凡君之所書者如此余備著而<lb/>
不敢略焉盖嘗因是而論之夫惠廸有吉作善降祥乃<lb/>
聖賢之格言天地之常理也而世之昧者但知徼福於<lb/>
<pb n="KR4d0472_WYG_013-17b"/>
天而不知求善於已及其不得也遂疑天人之無相與<lb/>
豈不誣哉觀於陳君則感應報施之理著矣君之惠廸<lb/>
作善余無庸知唯於其子卜之而信也茫茫宇宙生人<lb/>
實繁邦家之英如儼誠少其才名動朝廷其道徳施一<lb/>
方而進猶未止也陳氏之興其在斯乎非君作善何以<lb/>
獲此噫種於生前獲於身後天之報人不薄繄厚九原<lb/>
有知應無憾而書辭阡表以代銘碑懐哉子孫勿替引<lb/>
之<lb/>
<pb n="KR4d0472_WYG_013-18a"/>
　　　静山記<lb/>
翰林大學士髙唐閻公其自號以静配山而言之客有<lb/>
疑而問於余者曰昔之人以山配姓而稱者衆矣自泰<lb/>
山孫氏而下如龜山之楊象山之陸西山之真鶴山之<lb/>
魏或以書院之所在或以鄉邑之所居皆實有是山而<lb/>
非虚寓也今公不彼之取而獨此之託是乃無形而莫<lb/>
之居者其意果安在哉余曰客未知聖人之論仁乎仁<lb/>
者樂山以其重厚不遷而氣象之相似也仁者静以其<lb/>
<pb n="KR4d0472_WYG_013-18b"/>
天理純全而物欲之無累也盖山者仁之象類而静者<lb/>
仁之本體也求物之静豈有過於山者哉公仁人也其<lb/>
寓意斷可識矣客曰吾聞有體斯有用仁者生意流行<lb/>
發而為愛固未嘗専於静也今公命名似専於静矣不<lb/>
幾於有體而無用乎余曰不然制天下之動者存乎静<lb/>
静者動之所由生也不有寂然不動之本體豈有感而<lb/>
遂通之妙用哉客疑山之有静而無動是未察於山之<lb/>
理矣盖静者山之形也動者山之氣也草木之生禽獸<lb/>
<pb n="KR4d0472_WYG_013-19a"/>
之産寳藏之興特其動之小者爾獨不見夫山之出雲<lb/>
乎氤氲於巖穴散漫於太虚不崇朝而雨天下澤萬物<lb/>
者亦未嘗有體而無用也雖然人皆知其為雲之功而<lb/>
不知其為山之功是亦以静待山之過也今公以鴻才<lb/>
碩徳巍然瀛洲玉堂之上雍容而無為其文章典冊詔<lb/>
誥命令如日星如雨露如風雷流播於四方鼓舞於天<lb/>
下是亦静中之動而山之出雲者也他日具瞻廊廟霖<lb/>
雨蒼生仁之功用將極於是豈徒曰静山而已哉故公<lb/>
<pb n="KR4d0472_WYG_013-19b"/>
之山雖無形而未嘗不瞻仰其前雖莫居而未嘗不游<lb/>
息於其内山乎山乎殆非世俗之謂乎客於是喻而退<lb/>
大徳庚子春二月日記<lb/>
　　　本齋記<lb/>
昔余居碭有故人書自東平來曰鯨川馮孝子國祥者<lb/>
母失明十年一旦䑛之而愈名聞天朝已行旌表述厥<lb/>
美者詩已成卷願君為之序余時未識其人又未知鯨<lb/>
川為何地風聞而作有所未可遂辭而已之後五年余<lb/>
<pb n="KR4d0472_WYG_013-20a"/>
至長蘆始知地名為鯨川與馮君遊因得詳其人盖温<lb/>
良孝友明達忠諒可親而不可踈者也間至其家則棣<lb/>
華蘭玉春容相輝淡如藹如和氣可掬也有堂名孝友<lb/>
集賢學士宋君齊彦之所書君之尊人年幾九十精神<lb/>
不衰雙瞳炯炯衣冠坐堂上君率家人環侍奉甘㫖無<lb/>
少違余益嘉嘆之既而君以齋名為請余曰語不云乎<lb/>
君子務本本立而道生孝弟也者其為仁之本與建安<lb/>
呉才老謂仁當作人余以其為人也孝弟之語推之恐<lb/>
<pb n="KR4d0472_WYG_013-20b"/>
呉説亦有理夫天地萬物惟人貴且靈物莫不有本而<lb/>
人之本獨在於孝弟則孝弟者百行之最先而人之所<lb/>
當務也孟子以事親從兄為仁義禮樂之實其亦有子<lb/>
之意歟今國祥不惟以孝弟稱於宗族鄉黨而且上聞<lb/>
於朝廷其本可謂立矣亦何道之不生哉吾願子自今<lb/>
已往益培而益養之使其深且固則枝葉之茂盛有不<lb/>
期然而然者子之齋吾請以本名之可乎國祥曰可遂<lb/>
書之<lb/>
<pb n="KR4d0472_WYG_013-21a"/>
　　　孝思堂記<lb/>
長蘆安子榮以廬墓之孝稱於鄉而四方士大夫多有<lb/>
聞而詩之者大徳元年秋余至自泰山始與子榮交既<lb/>
詳其人而又得諸公贊述之什披卷而歎曰美哉其孝<lb/>
也夫廬墓之事雖不見於先王之禮經而子貢常行之<lb/>
於孔子築室於塲三年後歸故禮有先王未之有而可<lb/>
以義起者乃出於人心天理之自然而不容已也尚何<lb/>
疑焉子榮有堂請余名之余曰詩不云乎永言孝思孝<lb/>
<pb n="KR4d0472_WYG_013-21b"/>
思維則此聖人所以為法於天下後世者也人子可不<lb/>
從事於斯歟夫孝而能思則必能推類而廣之非獨追<lb/>
逺不忘之謂也其居處必莊其事君必忠其蒞官必敬<lb/>
其交友必信其戰陣必勇何往而非孝哉子榮曰是則<lb/>
然矣願復聞其要余曰子不聞内則之言乎將為善思<lb/>
貽父母令名必果將為不善思貽父母羞辱必不果斯<lb/>
言何如子榮曰可謂要而盡矣某雖不敏願奉以周旋<lb/>
　蘭軒集卷十三<lb/>
</p>
<p>
</p>
  </div>
</body>
</text>
</TEI>