<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4d0493_SBCK_037-1a"/>
道園學古録卷之三十七　歸田藁十<lb/>
　　　　　　　　　　　　　　雍虞集伯生<lb/>
　　記<lb/>
　　　飛龍亭記<lb/>
　昔者<lb/>
文宗皇帝之在潜邸東南海岳湖江之上車轍馬足有所至<lb/>
焉則守吏民庻欣感榮幸隨而表之以識其愛慕之意旣登<lb/>
大寳自天光日華之所𬒳及山川草木與有榮耀則必有所<lb/>
述以示乎天下後丗若集慶路大元興永夀宫之飛龍亭其<lb/>
一也亭成乆矣而宫之住持道士　勑賜虚白先生<hi>臣</hi>陳寶<lb/>
琳始録其事即臨川山中<hi>臣</hi>集記之亭本冶亭宫本玄妙觀<lb/>
集慶夲建康路皆<lb/>
文宗皇帝所賜名也方在金陵時　行邸去冶亭爲近　上<lb/>
<pb n="KR4d0493_SBCK_037-1b"/>
時遊焉一日傳　命且至寶琳出宫門迎候逾時從官巳奉<lb/>
　御供具及門則知　上巳至冶亭乆矣引鍾山之形勝俯<lb/>
城郭之佳麗頋瞻徘徊悠然有化育之洽焉從<hi>臣</hi>以寶琳見<lb/>
　上笑曰道人何避客之乆也寶琳頓首俯伏請罪　上曰<lb/>
山徑幽雅取便而至宜爾之不知題冶亭者虞集今何在也<lb/>
皆對曰今在翰林充學士命王僧家奴模而觀之因藏諸篋<lb/>
問寶琳何以字玉林也則對曰道士燒金石爲丹永抽鼎中<lb/>
狀如瓊林玉樹故取以爲名　上曰當雪時吾登此亭目力<lb/>
所及樹木皆玉也豈不易知乎更謂之雪林後臨　御别書<lb/>
雪林字賜近<hi>臣</hi>趙伯寧而寶琳仍字玉林矣謂寶琳曰吾出<lb/>
游數勞人不如山行之便可作柴門嚴扄鐍以待余之往來<lb/>
自是數至寶琳野人見　上之樂而忘其微賤或持酒引𥚑<lb/>
留上上欣然爲留亦不責也天曆已已寶琳與其宫之住持<lb/>
<pb n="KR4d0493_SBCK_037-2a"/>
趙嗣祺朝　京師始置先生號以賜金陵道士之甞得見者<lb/>
嗣祺曰虚一先生寶琳曰虚白先生得之者纔二三人耳蓋<lb/>
異其數也時賜新宫名而冶亭名飛龍矣明年之三月二十<lb/>
五日<hi>臣</hi>集侍立<lb/>
奎章　上頋謂曰汝猶憶冶亭乎亭傍松當加長茂<hi>臣</hi>集對<lb/>
曰集到冶亭時未種松也　上曰朕遊冶亭見卿書以爲繫<lb/>
千載之思實慨朕懐因命<hi>臣</hi>集書宫亭新名以賜而寶琳持<lb/>
歸賜南御史䑓錢若干新其宫所謂冶亭者旣名飛龍加飾<lb/>
楹桷置御榻其中重覆而謹視之别作亭其下仍曰冶亭以<lb/>
當鍾山之秀名之曰鍾英宫成行䑓御史大夫中丞以下及<lb/>
郡縣守吏咸集于此以侈<lb/>
天子之賜矣嗟夫亭成至于今十有一年而<lb/>
文宗皇帝之棄<hi>臣</hi>民將八年矣微<hi>臣</hi>辱在草野未先朝露詎<lb/>
<pb n="KR4d0493_SBCK_037-2b"/>
能爲寶琳執筆以述　恩光之萬一哉於惟　今天子仁孝<lb/>
純至勛華相承羮墻之見無有遺思<lb/>
文宗皇帝神靈在天陟降上帝雖曰不可度思而日月所照<lb/>
霜露所墜頋懷下土於萬斯年<hi>臣</hi>民之瞻仰烏有窮巳乎<hi>臣</hi>
敢不述事亭石以昭示來者仍改至元之五年歳在已卯十<lb/>
有一月日南至<hi>臣</hi>虞集謹記<lb/>
　　　榷茶運司記<lb/>
昔在<lb/>
丗祖皇帝旣一江南至元十二年江州之人即獻茶利明年<lb/>
收其征入中統鈔千餘錠自是天下乂安<lb/>
列聖相繼德澤涵煦民無重擾生息日繁食用滋廣茗飲之<lb/>
利衣𬒳逺邇至于今六十年而課賦之増乃至二十八萬其<lb/>
設官則十七年始立江西等處榷茶都轉運使司二十五年<lb/>
<pb n="KR4d0493_SBCK_037-3a"/>
去榷茶字兼領宣課二十八年復榷茶名宫所統出茶之地<lb/>
則江西湖廣河南江浙四行省之所部而其治在江州分布<lb/>
提舉官其逺者分司以蒞之臨按之司有助無撓郡縣奉行<lb/>
信約唯謹其委任可謂專且重矣天暦　詔書省運司而以<lb/>
其事分属列郡歳侵民困採造懋遷觀望疑沮徴歛失節公<lb/>
私交病守令不勝其責具言復立運司爲便　朝廷遣使周<lb/>
詢不遺山谷數月復命以爲宜從所言元統二年復設運司<lb/>
於江州緫治之規率如故事而用人益慎重矣於是以脫脫<lb/>
木而與薛公某爲之使萬嘉納爲同知魏君某爲之副某人<lb/>
爲判官其幕府則經歴某知事某照磨某也或以風憲清強<lb/>
之舊或輟朝省侍從之貴或以操守之素或以材智之優是<lb/>
以皆能清心而省事奉法而循理不亟不徐有嚴有恕府史<lb/>
僚属各知雅飾外絶苛横之使庭無誣訐之訟期年之間利<lb/>
<pb n="KR4d0493_SBCK_037-3b"/>
入時足民庻之家至於官府頫首供億心絶他虞若不知有<lb/>
重立大府者然治政之美卓冠徃時而公署乆幣弗治出令<lb/>
受事弗稱崇顯文書貨幣盖藏䟽闊乃請于　朝而更作焉<lb/>
命未下自使以次出俸金爲之以是年某月經始㕔事府庫<lb/>
具㑹秦公某自中書出守郡多所勸相而賜幣凡二千緡又<lb/>
至得以増置吏舎門垣以某月某日告成别賜鈔五萬緡使<lb/>
貸收子錢以具公膳　朝廷所以示廉靖勤敏之報也乃爲<lb/>
書幣命其史謝秀寔至臨川山中属予記之噫集向在　國<lb/>
史執筆書事故其職也今老病才退恐不堪事史曰秀實之<lb/>
來吾使命之曰吾於公有同朝之好必不我靳也然則其何<lb/>
敢辭乃具記歳月行事如上而爲之言曰夫有土有民出財<lb/>
用以供公上故其分也而東南民力竭矣今法制之講巳詳<lb/>
盡而無失賦入之數已成定而無餘若數君子之安行無事<lb/>
<pb n="KR4d0493_SBCK_037-4a"/>
如期而集所以保息吾民以厚國家生才之根本豈不深逺<lb/>
矣乎彼以聚歛掊克爲能者作威煽毒黷貨殖私上爲　國<lb/>
家歛怨菑逮其身而不悔亦獨何心也哉敢重言之以吿來<lb/>
者使視夫楷則而有所警發云<lb/>
　　　江西湖東道肅政廉訪司經歴司題名記<lb/>
盖甞觀於前代傳記自朝廷中外大小百司庻府有博雅君<lb/>
子從事其間則必因其官署所在制其職分之所當爲以相<lb/>
勉朂書其歳月建置之繇紀前後之居其官者次第書其名<lb/>
字凡有善政可以爲法又𬒳顯用使人有感動其不然者亦<lb/>
有所儆戒焉于此可以觀政跡表人物于治道有所系此㕔<lb/>
壁之所以有題名記也矧乎風紀之司國是由定咨諏周悉<lb/>
以逹民隱職任之專威恵立足以及人他官莫並乃設幕府<lb/>
司其喉衿執其輨轄文書之詳委出納之緩急精審以賛畫<lb/>
<pb n="KR4d0493_SBCK_037-4b"/>
諾從容平易使無過不及之失則又司臬之要焉是以朝廷<lb/>
之命是官必極一時之選使之省治文書叅酌議論持平上<lb/>
下之間實在於斯其務豈不重乎江右在乎荆楊之交湖江<lb/>
之表控接閩廣嶺嶠界焉風氣内寛而外固民物繁阜郡縣<lb/>
羅絡文法出入實有勞于聦明視他道爲重矣而經歴司之<lb/>
設自置司至於今五十餘年名士相望乃至於今日豈無意<lb/>
於㕔壁之題哉夙夜在公盖有不遑睱及者今經歴某郡王<lb/>
頥字　知事某郡楊杰字　照磨某郡左仲良字<lb/>
皆以清明敏逹之資忠厚沉潜之懿敭歴䑓省並著雅譽同<lb/>
寅恊恭盡瘁王事以奉崇䑓之信任以承憲長之肅清激楊<lb/>
無私懲勸有道環視數千里之間官吏莫敢不率其職細民<lb/>
無有不得其所晏然鎮靜<lb/>
聖明在上無外顧之慮豈非得人之效哉乃以睱日樹石厅<lb/>
<pb n="KR4d0493_SBCK_037-5a"/>
事不鄙衰朽以甞執筆太史使書其說焉自王君以前掌故<lb/>
者可推而録之後三君而至者以次書其爵里名氏歳月以<lb/>
垂示無窮焉他日三君子者政成歸報　天子進用之或<lb/>
以國事徃來行履之舊而亦有所觀覧亦古人之意也歟仍<lb/>
改至元之四年歳紀戊寅三月吉日具官虞某記<lb/>
　　　撫州路緫𬋩府推官㕔壁題名記<lb/>
江右諸郡惟臨川獄訟號爲清簡非直其俗之美然也盖亦<lb/>
係諸其人焉昔夫子之言曰無情者不得盡其辭大畏民志<lb/>
聖人之道大矣何敢幾及然其言則爲政者之所當從事也<lb/>
夫有生之民其情不大相逺也明政刑者必有忠厚惻怛之<lb/>
意始終不貳至誠所孚無有間雜則足以感化其心而争闘<lb/>
之念不作矣其次則明燭情僞不苛不察欺罔無所容隱微<lb/>
無所匿使僥倖奸黠無所遁情則亦莫予侮者矣其或柔不<lb/>
<pb n="KR4d0493_SBCK_037-5b"/>
足以立巳剛不足以制欲荒忽而昧於事幾恇怯而奪於形<lb/>
勢則雖太古淳朴之民氣血所感利害所関安得不爲之動<lb/>
至於變詐相尋於無窮乎此所以係乎人也至於官卑而不<lb/>
獲乎上力弱而見計於下是則有夭理存焉是在乎誠意慎<lb/>
行之積姑當自定耳予之㱕老而僑於黃洲之曲郡推官于<lb/>
君公說字夢臣楊君景行字賢可歳以祁寒盛暑行縣稍間<lb/>
必造予之廬焉于君夢臣丗稱長者安靜而<graphic n="KR0636" url="https://raw.githubusercontent.com/kanripo/KR-Gaiji/master/images/KR0636.png" mimeType="image/png"/>容治郡者每<lb/>
尚威權爲操縱而君以仁厚佐長吏郡人有佛子之目焉賢<lb/>
可國家第一科進士周知民事而不憚煩甞宰郡之宜黃戢<lb/>
強暴鋤姦黠抑兼并以佑善良民至今稱之及來兹佐郡人<lb/>
巳素孚之激厲之節雖不得盡行其志而芻蕘道路亦知其<lb/>
直道而行矣今李君德芳字　予雖禾之識然蕭規曹隨<lb/>
同寅共事不間於吏民之言豈非郡府之良而市井田野之<lb/>
<pb n="KR4d0493_SBCK_037-6a"/>
幸乎至正元年閏五月公說以書吿曰予治文書聽两詞之<lb/>
署庳且壓去年與景行圖新之不以煩民也而吏舎司獄之<lb/>
㕔亦俻度地㕔事之東以作髙亭焉環以卉木之實酧應之<lb/>
暇則小憇焉擇於郡史得某人董其役功未訖而賢可代代<lb/>
之者李君徳芳旣相與共成此亭而相謀曰　國家置郡以<lb/>
來將七十年矣居是官者無慮數十人而姓名爵里未上去<lb/>
而代遷歳月無攷豈無行事之善及人之美而人無復能道<lb/>
之亦可惜哉欲龕石於壁詢諸故府求其可知者録之不可<lb/>
知者闕之繼自今以徃官於此者得題名焉求一言以叙其<lb/>
意噫不亦善夫善居官者無所苟而巳矣苟也者因循展轉<lb/>
姑度歳月而不事事之謂也苛之心生則亦無所不至矣一<lb/>
二君子不惟竭力於其身又欲上推前官之所不及爲而有<lb/>
待於後人可紀而爲是也豈非君子之用心乎千里之内民<lb/>
<pb n="KR4d0493_SBCK_037-6b"/>
事之利害乆而忘之則懲勸之意衰而興除之政闕使其人<lb/>
建立於一時者猶不忘於他日則斯記有所繫矣得失之辨<lb/>
人心之公有不可泯者亦於此乎見之故爲之書以爲㕔壁<lb/>
記至正改元辛巳歳閏五月日具官虞某記<lb/>
　　　龍興路重建滕王閣記<lb/>
國朝分建行中書省其鎮乎江西者即龍興而治焉郡城之<lb/>
上有曰滕王閣者俯臨章江面直西山之勝自唐永徽至元<lb/>
和十五年百七十餘年之間其重脩而可知者昌黎韓文公<lb/>
記之後五百四十九年當我朝之至元三十有一年省臣以<lb/>
兹郡貢賦之出隷属束朝乃得請　隆福皇太后賜錢而<lb/>
脩之記其事者柳城姚文公也又四十年<lb/>
今天子即位改元元統其明年甲戌江南行䑓御史大夫塔<lb/>
失帖木兒時以丞相來鎮兹省甞登斯閣而問焉追惟<lb/>
<pb n="KR4d0493_SBCK_037-7a"/>
𥙿皇　先后之遺德期有以廣<lb/>
聖上之孝心平章馬合睦賛之曰重熈累洽之餘民力亦旣<lb/>
紓息名蹟弗治將無以致執事之恪恭也集衆思於僚佐請<lb/>
于<lb/>
朝而作新之旣而丞相移鎭江淅丞轄以次或陞或遷平章<lb/>
寔克始終其事焉厥旣落成肖府使人適臨川之野而命集<lb/>
記之集曰噫昔韓文公之記是閣也猶以名列三王之次爲<lb/>
幸今韓姚两文公之　文卓然相望於千載之上而辱俾集<lb/>
繼之能無弗稱之懼乎且一閣之遺見崇於今昔者如此彼<lb/>
滕王何其幸歟將命者曰吾相君之属筆於子也其咨度於<lb/>
上下也審矣且子甞從事於　國史今老而寓諸其境於書<lb/>
事爲宜宜勿辭也乃爲稽諸郡櫝以是年十二月丙子授工<lb/>
庀役越明年乙亥仍改元至元之歳其五月之吉柱立梁舉<lb/>
<pb n="KR4d0493_SBCK_037-7b"/>
</p>
<p>
道園學古録卷之三十八<lb/>
<pb n="KR4d0493_SBCK_037-8a"/>
若属吏之來受事者相與登臨覧觀於斯閣優游雍容以歌<lb/>
頌<lb/>
國家之盛而發揮其尊<lb/>
主庇民之心不亦偉乎<lb/>
　　　㐮陽路南平樓記<lb/>
昔我　國家之經營四方也甞以重兵戍㐮樊臨制東南旣<lb/>
而圍㐮六年而克之遂以取宋南簿嶺海莫不率服區宇旣<lb/>
定徹兵以息民其留鎮㐮陽者两萬户之兵也於是其帥楊<lb/>
侯珪以至元　年即故山南東道節度之牙門作新樓於<lb/>
其上戎幕治焉姚文公名之曰南平而爲之記落成之日作<lb/>
楚人之歌以相之至于今六十有餘年矣其爲樓也屹然中<lb/>
郡而髙起風雨旋薄歳乆不支今萬户明威將軍完者秃懐<lb/>
逺大將軍揚克忠武畧將軍也先帖木兒葺而新之則仍改<lb/>
<pb n="KR4d0493_SBCK_037-8b"/>
至元之六年庚辰之歳也旣成以書抵江南求予記之嗚呼<lb/>
㐮在荆豫之交水陸之㑹自古形勝之國也<lb/>
丗祖皇帝神武制勝之迹在焉非文公之雄文震蕩悲歌慷<lb/>
慨殆不足以當其山川而集何足以言之哉今夫㐮之爲城<lb/>
頟頟千里北出方城渡沔水逹乎周鄭晉衛之郊東出平臯<lb/>
徬徨乎陳蔡齊宋之野大車之彭彭駟馬之洋洋攘攘紛紛<lb/>
爲利禄而徃來者塵相及而𬒮相接則昔者戈甲之所趍芻<lb/>
餉之所輸也湯湯江漢之流布縷<graphic n="KR0238" url="https://raw.githubusercontent.com/kanripo/KR-Gaiji/master/images/KR0238.png" mimeType="image/png"/>革禾麻菽麥衣𬒳乎東<lb/>
南湖海之間者則又皆昔日竭其民賦疲於奔命以自救之<lb/>
徒也原田每每十千其耦林樹邑屋參伍鱗次比隣婚姻飽<lb/>
食以嬉燕息而歌者則皆前日深池髙墉晝戰夕俻不能一<lb/>
朝居之地也嗟夫天下之治平乆矣海内一家偏方下國恃<lb/>
險阻以自固者悉巳剗削消磨而無復遺跡况夫襄之爲郡<lb/>
<pb n="KR4d0493_SBCK_037-9a"/>
蔚爲内地涵煦聖化休養生息之深厚者哉士大夫鞅掌王<lb/>
事之餘馳驅之暇樂其風俗之淳美土力之完復於是有逸<lb/>
居安食之思而四方游士賓客以相後先他郡盖莫之及也<lb/>
而爲之民者㓜者壯壯者老老者日以盡矣徒知其長子老<lb/>
孫養生送死之樂豈復有知祖宗經理艱難之初師武臣力<lb/>
之故哉想夫元戎當歲時之豐樂軍士之休寕與其守臣賓<lb/>
佐吏士飲酒作樂於斯樓也慿髙望逺徘徊四顧觀夫人民<lb/>
城郭山川草木於煙雲晻靄之間道先世之功烈以詔其子<lb/>
孫使母忘警戒於無虞而丗丗保兹樂七以奉<lb/>
國家盛德於無窮則自三將軍始也峴首之崇檀溪之深視<lb/>
彼異代之士慨盡瘁於一時使遺名於後丗而自託於兹者<lb/>
則可以一慨也夫<lb/>
　　　撫州路重建譙摟記<lb/>
<pb n="KR4d0493_SBCK_037-9b"/>
中順大夫撫州路逹魯花赤雲中塔不台侯以其郡治譙樓<lb/>
成属予作文以爲記集昔者以文學爲職業旣老而歸僑乎<lb/>
君侯之野將命者郡庾吏宣予從子也寔來其敢辭乎稽諸<lb/>
郡志自刺史危全諷建府治於此至于今四百餘年凡守居<lb/>
有興作碑志略可攷而譙樓之歳月無述焉盖亦巳乆矣至<lb/>
順三年四月大風樓壞明年十月緫管東平劉繼祖與今佞<lb/>
相繼至郡謀更作之以是年十二月經始又明年劉守致事<lb/>
去無代者侯以爲巳任其相之者治中阿昔海牙推官蔡裔<lb/>
黃明經歴牛某知事康某照磨王某也元統三年與侯樂斯<lb/>
樓之成者同知府事水八刺治中和尚判官王某推官李輔<lb/>
崔中經歴柴郁知事蕭從龍照磨蔡某而始終主書計者萬<lb/>
實也而斯樓也據地髙勝屹然有臨其下則壘甓旁崇廣道<lb/>
中闢郡長吏帥其僚佐奉<lb/>
<pb n="KR4d0493_SBCK_037-10a"/>
詔令出教條入而聽政出而退食属吏民庻之受事使命賓<lb/>
客之送迎小大莫不由之其上則晝謹時刻夜嚴鼔角所以<lb/>
警動其民之觀聽而時其作息之節所係之重盖如此非直<lb/>
爲觀美以資㳺覧者也其爲役也時其間暇而不厭於緩相<lb/>
其時宜而不苟於就是以賦民度材築構望飾越三年而後<lb/>
成焉於惟<lb/>
今天子仁聖垂拱無爲朝廷大臣百執事各率其職刑威慶<lb/>
賞赫然脩舉海内讋伏莫不寧謐吾州地方千里介然江湖<lb/>
之表涵煦德澤悠乆深長郡長吏與其僚佐畏法而愛民以<lb/>
謙遜豈弟相尚水旱之禱天格地應原隰墳衍之藝無有偏<lb/>
害而樓之成亦其時哉盖甞聞之人之常情苟免於飢渴則<lb/>
侈心生焉不忍於忿激則爭心熾焉狃侈而好争則亡上下<lb/>
等威之分而輕用其父母妻子仰望之身極其私智功力之<lb/>
<pb n="KR4d0493_SBCK_037-10b"/>
所能而無所不至於是不能以有其休養生息君子蓋深憂<lb/>
之是故善爲治者必平心而正巳正巳則無私平心則無忤<lb/>
無私無忤而人信之明政刑以定民之心志崇禮義以興民<lb/>
之廉恥申孝悌之敎惇忠厚之風使吾文物之邦欣欣然皡<lb/>
皡然保其生業脩其貢賦以奉公上承徳化於無窮不亦盛<lb/>
哉敢具刻以告來者<lb/>
　　　　崇仁縣重脩縣治記<lb/>
撫州属縣五崇仁其一也邑之望南有華盖之山稍西爲臨<lb/>
川之山一曰巴山又更名相山又折而逺去西北曰羅山皆<lb/>
大山也其境南甞置巴山郡隋廢郡置崇仁縣歴唐五代至于<lb/>
宋末無改焉水出於諸山者其流旣合縣人夾之以居治在<lb/>
水之北則羅山之東支也前至元十二年歲在乙亥撫州内<lb/>
附崇仁從之　朝廷始命吏治民出貢賦兵革之餘吏舎弗<lb/>
<pb n="KR4d0493_SBCK_037-11a"/>
葺二十六年歳巳丑逹魯花赤麻合謀始作之良材巨木取<lb/>
足於山曾閣崇觀徙諸故家遺構竹木陶甓百廢並作頗號<lb/>
雄偉繼至代往因仍支吾荏苒歲月遂以弊壞五十年于兹<lb/>
矣仍改至元之元年今逹魯花赤阿里仁甫寔來咨其同官<lb/>
令丁也先作而新之民安其政勸率隨應有餘力者歡然赴<lb/>
功不數月集事梁棟榱桷易其朽腐陶甓土石更以完壯髙<lb/>
而危者下之以即安卑而陋者增之以改觀丹碧輝煥<graphic n="KR0627" url="https://raw.githubusercontent.com/kanripo/KR-Gaiji/master/images/KR0627.png" mimeType="image/png"/>堊<lb/>
明白儼然髙堂寛敞夷坦内臨外仰無所壅蔽上官行縣賔<lb/>
至如歸凡器所需纎悉備具府史有受事之舎版籍有庋藏<lb/>
之室獄庾之嚴固廐湢之細㣲出而使民燕而逸勞亦莫不<lb/>
有其處周視列邑未有整暇完美若此者矣盖兹邑之地壤<lb/>
土平衍無甚瘠甚沃之弊故其民安於勞而敏事水之東出<lb/>
者易盈易涸阻爲陂塘以備旱舟載之濟往多而來寡無十<lb/>
<pb n="KR4d0493_SBCK_037-11b"/>
百之利大賈不至備物致用苟不苦窳故無過於侈靡之傷<lb/>
焉方其盛時弦誦之聲無間於井社衣冠文學之家聮絡相<lb/>
望退譲謙抑習而成風出而仕者多繇文史　國朝以經術<lb/>
設科取士屡有其人况有大儒縉紳先生以古道正學作興<lb/>
斯文　朝廷尚之四方從之其所漑𬒳朔南逺邇莫之或先<lb/>
是以其民知愛人而易使矣間或質之不美弗率敎令至於<lb/>
輕失其天常亦豈自容於羣良衆善之間哉然而数十年之<lb/>
間爲吏者有不暇於爲治豈斯民之罪哉仁甫親見其先人<lb/>
治郡之善歴官天台無錫而至於此故能深知民隱操守如<lb/>
氷雪識事如蓍燭憂民事如家事待同僚如手足理煩劇如<lb/>
平易丁也先以國字入官敦重老成從善樂美以成百里之<lb/>
功而丞張榮前簿尹昌今簿舒文琰前尉胡誠等皆悃愊無<lb/>
華相與輯睦以率其属而佐其長數年之間有休息而無嗟<lb/>
<pb n="KR4d0493_SBCK_037-12a"/>
歎豈易得邪嘉榖屡熟於田靈芝挺生於郊仁甫之家揷斷<lb/>
竹而復生皆瑞應也若夫徭役之均干謁之絶聽訟之簡先<lb/>
事之慮禦過卒之暴掠止嚻突之徴呼保良善如護生芻衛<lb/>
細民如捍頭目上下信之風紀宜之此皆後至者可視而規<lb/>
隨者也予退自國史寓老其野故邑人請爲之書如此是年<lb/>
十有二月虞集記<lb/>
　　　　羊角洞天記<lb/>
洞天之說蓋出於神仙家所傳記多名山異嶺夐絶人丗髙<lb/>
明空洞故以天名之而撫州譙楼前左有一卷石長三四尺<lb/>
髙二尺許郡人謂之羊角洞天不見其空洞可名天者丗俗<lb/>
相傳有人自青城山來扣石暫開得入見洞府云所謂羊角<lb/>
者蓋郡城形勢南來東行而轉乎西昻然若首有石上出進<lb/>
而不遂所以有角之名乎故宋紹興中守王侯秬覆以小亭<lb/>
<pb n="KR4d0493_SBCK_037-12b"/>
後乆之守林侯某掘地而觀之未数尺大風起穴中懼而止<lb/>
景定癸亥守家侯坤翁更新其亭而爲之記後八十五年<lb/>
皇元仍改至元之三年也監郡中順大夫塔不台侯謀於同<lb/>
官僚佐作新亭於其上旣成使來求記夫府治之所在非若<lb/>
荒閑寂寞之濵而有林壑之美神明之交也自守將以下有<lb/>
民社之寄貢賦之事治敎之托獄訟征繇營繕力役之繁承<lb/>
藩府司臬之蒞治接賔客軍旅之往來一州千里之事日不<lb/>
暇給又安有仙人道士逍遥徜徉於無爲者乎侯之爲此豈<lb/>
非因其超丗之嘉名將以滌煩渇於休暇之餘得幽探於跬<lb/>
歩之近與其僚友出門而觀之行庭而撫之以自託於髙明<lb/>
之臨清静之極者乎噫吾聞神仙之境雖海嶠絶域𥘉不出<lb/>
乎六合之内居其間者熈熈然無外物之接無内欲之萌飲<lb/>
食淡泊無血氣之争長子老孫壽年長乆若是者洞天之所<lb/>
<pb n="KR4d0493_SBCK_037-13a"/>
以爲勝者乎今熈治之丗年屢告豐吏民相安於無事豈徒<lb/>
仕於此者得以優游閑暇超然埃壒之表而吾百萬之民樂<lb/>
至治而安其天年不異於無懷葛天之郷者是即洞天而巳<lb/>
矣蓋不必指羊角之一石而言之也噫結繩之俗㣲三王之<lb/>
迹熄有志於治者庶幾黄老之緒餘以息民於水火不勝幸<lb/>
矣豈若方今天下沐浴　聖化若是其盛吾安得不慨然於<lb/>
洞天之說乎<lb/>
　　　　青雲亭記<lb/>
古之大夫君子所以有登臨覧觀之樂者蓋以其升髙能賦<lb/>
山川能說非徒爲燕游以睱逸也昔鄭禆諶之善謀也於野<lb/>
則獲於邑則否是猶有所殢焉若夫能賦能說之事近不違<lb/>
乎喧雜逺有得於虚曠發謀出慮孰有彼此之間哉臨川之<lb/>
城有五峯焉山形自南而來其第一峯最髙有亭曰青雲自<lb/>
<pb n="KR4d0493_SBCK_037-13b"/>
昔守臣與其僚佐賔客休暇之次則必游目騁懷於其上或<lb/>
記或詠者多矣而辭多不傳　國朝仍改至元之三年監郡<lb/>
中順大夫塔不台侯出俸金帥僚属與凡好事有力者更新<lb/>
之以予昔嘗得一至於斯亭也故求文以爲記按郡城之中<lb/>
地髙而可覧觀可名者三若五峯之堂則在郡治吏舎環属<lb/>
屏樹翳塞不足以周眺望擬峴之䑓可以逺眺望矣而負託<lb/>
城壁出於人爲於竒勝爲未足焉隱然髙據緫㑹逺邇若挈<lb/>
裘而得其領焉者莫斯亭若也吾之有人民社稷之寄者從<lb/>
容治下而來至於斯也凡其目力之所及皆其心思之所至<lb/>
也倬彼雲漢昭回于天北瞻　闕廷如日斯近凡所以竭力<lb/>
以事其上者罔敢不盡其心焉俯而視之岡阜之起伏闤闠<lb/>
之生聚休養保息寧有所未盡者乎愁歎憂苦寧有所未拯<lb/>
者乎出令行事寧有所未盡善者乎環而觀之名山靈阜欝<lb/>
<pb n="KR4d0493_SBCK_037-14a"/>
乎蒼蒼能出神明以去菑害者吾理之得其道乎流水之行<lb/>
可以治溝洫而備水旱通舟楫以足貨殖田疇之廣袤阡陌<lb/>
之羅絡因荒易以察其勤怠時生成以驗其豐凶者吾之賦<lb/>
稅力役之征有以公其勸懲者乎見之則必有所思思之則<lb/>
必有所處之道矣然則仕於斯邦而來斯亭者休休焉俯仰<lb/>
無愧於吾民然後得遂一日之樂者不亦難乎安得不爲之<lb/>
書以待來者<lb/>
道園學古録卷之三十七<lb/>
<pb n="KR4d0493_SBCK_037-14b"/>
</p>
<p>
</p>
  </div>
</body>
</text>
</TEI>