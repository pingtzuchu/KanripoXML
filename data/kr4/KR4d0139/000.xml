<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>提要<lb/>
                </head>
    <p>
<pb n="KR4d0139_WYG_000-1a"/>
欽定四庫全書　　　　集部四<lb/>
　提要<lb/>
　　初寮集八巻　　　　　别集類三<hi>宋</hi>
　　　　<hi>臣</hi>等謹案初寮集八巻宋王安中撰安中字<lb/>
　　　　履道中山曲陽人登進士第累擢尚書左丞<lb/>
　　　　出知燕山府除大名尹兼北京留守司公事<lb/>
　　　　靖康初安置象州紹興初復左中大夫卒事<lb/>
　　　　蹟具宋史本傳安中以詞藻擅名而行誼甚<lb/>
<pb n="KR4d0139_WYG_000-1b"/>
　　　　為紕繆陳振孫書錄解題稱其少時嘗師事<lb/>
　　　　蘇軾于定武未卒業而軾去㑹晁說之為無<lb/>
　　　　極令復往執弟子禮說之朂以為學當慎初<lb/>
　　　　之㫖因築室榜曰初寮其聞見議論得于說<lb/>
　　　　之為多及後貴顯遂諱晁學但稱成州使君<lb/>
　　　　四丈無復先生之號今考集中多直呼説之<lb/>
　　　　為晁以道與振孫言相合其佻薄已可概見<lb/>
　　　　史稱其以作瑞應表受知徽宗考蔡絛鐵圍<lb/>
<pb n="KR4d0139_WYG_000-2a"/>
　　　　山叢談實由諂事梁師成以進幼老春秋又稱<lb/>
　　　　其交結蔡攸引入禁中則奔競無耻更為小<lb/>
　　　　人之尤史又稱其附和童貫王黼賛成復燕<lb/>
　　　　之議又身自請行規措失當招納叛亡挑釁<lb/>
　　　　強隣禍貽宗社則悞國之罪尤為深重然其<lb/>
　　　　詩文豐潤凝重頗不類其為人四六諸作尤<lb/>
　　　　為雅麗史稱徽宗嘗宴睿謨殿安中賦百韻<lb/>
　　　　詩紀事令大書殿屏仍以副本分賜侍臣王<lb/>
<pb n="KR4d0139_WYG_000-2b"/>
　　　　明清揮麈後錄載其詩周煇清波襍志又補<lb/>
　　　　載其序皆盛相推挹張邦基墨莊漫錄又載<lb/>
　　　　其立春帖子稱以才華清麗其人雖至不足<lb/>
　　　　道而文章富贍要有未可盡泯者錄而傳之<lb/>
　　　　亦不以人廢言之義也其集見于本傳者七<lb/>
　　　　十六巻晁公武讀書志止作十巻趙希弁附<lb/>
　　　　志則作前集四十巻後集十巻又内外制二<lb/>
　　　　十六巻與史傳目次相符自明以來久佚不<lb/>
<pb n="KR4d0139_WYG_000-3a"/>
　　　　見今從永樂大典採掇裒次尚得詩文數百<lb/>
　　　　篇周必大序稱安中送其曾大父詩不論與<lb/>
　　　　汝小一月政自容君數百人句又楊萬里誠<lb/>
　　　　齋詩話稱安中行余深少宰制仰惟前代守<lb/>
　　　　文為難相我受民非賢不乂句又在象州思<lb/>
　　　　鄉里作文有萬里邱墳草木牛羊之踐履百<lb/>
　　　　年鄉社室家風雨之飄搖等句今俱不見于<lb/>
　　　　集中是其散佚尚多然蒐羅什一猶可考見<lb/>
<pb n="KR4d0139_WYG_000-3b"/>
　　　　崖畧謹釐為八巻而仍以李邴周必大周紫<lb/>
　　　　芝原序三篇冠之巻首以存其舊焉乾隆四<lb/>
　　　　十六年九月恭校上<lb/>
　　　　　　　　　　總纂官<hi>臣</hi>紀昀<hi>臣/</hi>陸錫熊<hi>臣</hi>孫士毅<lb/>
　　　　　　　　　　總　校　官　<hi>臣</hi>　陸　費　墀<lb/>
<pb n="KR4d0139_WYG_000-4a"/>
初寮集原序<lb/>
一代文章必有宗惟名世者得其傳天生斯人固已不<lb/>
數向非君師作而成之則其道不墜者幾希若稽本朝<lb/>
太祖以神武基王業文治興斯文一傳為太宗翰林王<lb/>
公元之出焉再傳為眞宗楊文公大年出焉長養尊用<lb/>
風示學者雖間以剛直被排斥而眷顧終不少衰至於<lb/>
仁宗英宗神宗然後異才充滿中外其傑出如歐陽文<lb/>
忠公又逢時得政同心德於三朝閱八年之久相與化<lb/>
<pb n="KR4d0139_WYG_000-4b"/>
成天下功不少矣故其門人高第尤多惟東坡蘇公崛<lb/>
起西蜀嘉祐收以異科治平欲躐寘翰苑熙寧首待以<lb/>
國士及遇哲宗遂光顯於朝中間小人敲撼挫揠欲殺<lb/>
不果者天意也上賜也晩守中山尚書左丞王公世家<lb/>
是邦博學工文詞年十六即貢京師後二年坡至奇之<lb/>
公亦自謂得師也明年坡南遷不能䘚業公尋登第闢<lb/>
初寮精舍日夜讀書著文年二十有七游五臺為竹林<lb/>
泉賦以將相喻泉石格高而意新送某曾大父詩云不<lb/>
<pb n="KR4d0139_WYG_000-5a"/>
論與汝小一月政自容君數百人專用吾宗公瑾伯仁<lb/>
事致推尊年徳之意精切混成不類少作時方諱言蘇<lb/>
學而公已潛啓其祕鑰久之徽宗旁求文士召寘館閣<lb/>
給札親試驟掌書命由中司入北門歴二轄其制誥表<lb/>
章詩文大率雅重温潤而時發秀傑之語定功繼伐等<lb/>
碑睿謨曲宴百韻詩多出特命上恩與天通矣萬目睽<lb/>
睽徒謂其鶴鳴九臯而不知奪胎換骨自有仙手故未<lb/>
嘗以曲學指之今前集四十巻是也洎中興南渡四海<lb/>
<pb n="KR4d0139_WYG_000-5b"/>
名勝遷謫避地萃於湖廣而公壻趙奇子辟章又家之<lb/>
游夏大篇短章更唱迭和即已盡發平昔之所藴且復<lb/>
躬閱事物之變益以江山之助心與境會意隨辭達韻<lb/>
遇險而反夷事積故而逾新他人瞠乎其後我乃綽有<lb/>
餘裕至如桂栁佛寺諸記閎深辯麗近坡暮年之作黄<lb/>
張晁秦既沒系文統接墜緒誰出公右豈止襲其裳佩<lb/>
其環而已今後集十卷是也初公與先大父同為元符<lb/>
庚辰進士政和中公典貢舉擢先公第二故公季子承<lb/>
<pb n="KR4d0139_WYG_000-6a"/>
議郎辟綱及公孫刑部侍郎秬曾孫今邕守宗孟繼以<lb/>
集序為請久負諾責夫豈無說蓋公内制十八卷外制<lb/>
八卷李文敏公漢老實題其首且謂公天才英邁筆力<lb/>
有餘於文於詩皆瓌奇高妙無所不能用是序公全書<lb/>
所謂一言以蔽之者某尚何所伸其喙若夫本天人之<lb/>
相因考源流之所自以申敘累世之契好而告諸來者<lb/>
則不敢辭也公諱安中字履道享年若干後學尊之曰<lb/>
初寮先生故以名集慶元六年二月日周必大撰<lb/>
<pb n="KR4d0139_WYG_000-6b"/>
徽宗皇帝在位歳久文士詩人一時輩出不減元和長<lb/>
慶間人物如參政翟公待制韓公翰林汪公初寮先生<lb/>
王公皆以文辭自顯號為傑出不可跂及者餘未易殫<lb/>
數也初寮蓋文健而深詩麗而雅至於制詔渾厚足以<lb/>
風動四方則李公漢老以為當承平之世多褒揚粉澤<lb/>
之詞使傷居爾體痛在朕躬不得施於戰士勿為子孫之<lb/>
謀更存輔車之勢不得加於叛國嗚呼其盡之矣自往<lb/>
至今幾三十年諸公之墓木何止拱把讀之使人想見<lb/>
<pb n="KR4d0139_WYG_000-7a"/>
當時文采風流之勝劉夢得云休唱内前供奉曲貞元<lb/>
朝士已無多是亦足以為初寮之嘆也周紫芝撰<lb/>
<pb n="KR4d0139_WYG_000-8a"/>
初寮集序略<hi>案此序蓋初寮内外制專集也内外制今不存唯此序見於永樂大典今附載於此</hi>
本朝承五季之後楊劉之學盛於一時其裁割纂組之<lb/>
工極矣石介憤然以楊公破碎聖人為世巨害著論排<lb/>
之甚力然當時文宗鉅儒司翰墨之職者亦必循本朝<lb/>
故事如近世張公安道高簡粹純王公禹玉溫潤典裁<lb/>
元公厚之精麗穩密蘇東坡先生雄深秀偉皆制詞之<lb/>
傑然者譬之王良造父策驥騄而騁康莊一日千里而<lb/>
節以和鑾馳之蟻封亦必中度豈能彼而不能此哉初<lb/>
<pb n="KR4d0139_WYG_000-8b"/>
寮先生太保王公自布衣文稱天下由東觀入掖垣由<lb/>
烏府登鼇禁皆天下第一選司内外制者累年其所製<lb/>
體大而義嚴事覈而旨深奇而不失正雄而不為夸褒<lb/>
勲勞則布帶礪丹青之信施霈宥則有雨露涵濡之澤<lb/>
文治平則祥極乎鳳麟申戒飭則誠著乎金石嘉武節<lb/>
則毅乎彪虎之威美文徳則昭乎藻火之華皆極其致<lb/>
蓋與本朝三數公不相上下而馳驟乎燕許常楊之域<lb/>
若不以體製拘之駸駸乎漢氏矣蓋公天才英邁筆力<lb/>
<pb n="KR4d0139_WYG_000-9a"/>
有餘於文於詩皆瓌奇高妙無所不能故出為世用者<lb/>
如此自徽宗皇帝即位以來擅制誥之美者公一人而<lb/>
已得不謂一代之奇文歟雲龕李邴撰<lb/>
</p>
<p>
</p>
  </div>
</body>
</text>
</TEI>