<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>四六標準巻二十一</head>
    <p>
<pb n="KR4d0323_WYG_021-1a"/>
欽定四庫全書<lb/>
　四六標準巻二十一　　　　宋　李劉　撰<lb/>
　安撫<hi>帥守附○梁武帝普通五年魏以酈道元為大使鎮撫六鎮大使始此隋文帝開皇九年以楊</hi>
　<hi>素為河北安撫大使唐聖厯中狄仁傑為河北道安撫宋不常置自咸平二年以王欽若為四川安撫使</hi>
　<hi>梁灝為陜西安撫使安撫使之名始此其後景德三年始置河北沿邊安撫使陜西沿邊諸州亦有安撫</hi>
　<hi>使慶厯二年詔置湖南安撫司八年詔置河北四路安撫皇祐四年詔廣桂二州帶經略安撫使熈寧五</hi>
　<hi>年罷諸路安撫司宣和三年睦賊猖獗詔杭越州江寧府守臣竝帶安撫使洪州守臣可依江寧府安撫</hi>
　<hi>使凡諸路安撫掌總護諸将統制軍旅察治奸宄以肅清一道凡兵民之政皆掌焉率其屬而聽其獄訟</hi>
<pb n="KR4d0323_WYG_021-1b"/>
　<hi>頒其禁令定其賞罰稽其錢穀甲械出納之名籍若事難專決則具可否稟奏至于機速邊防及士卒抵</hi>
　<hi>罪則聽以便宜裁斷</hi>
　　賀衛參政除江西帥<hi>涇○宋江西路安撫司統郡十一領縣八治南昌新建兩</hi>
　　<hi>縣宋史寧宗開禧三年十一月以衛涇簽書樞密院事兼參知政事十二月以涇參知政事嘉定元</hi>
　　<hi>年六月涇罷理宗寶慶元年八月涇薨</hi>
九重圖任起東府之元勳<hi>離騷天之門九重尚書亦惟圖任舊人共政宋執政里第</hi>
<hi>曰東府樞密曰西府嘉祐中孫坦請為兩府治第以便詔召熈寧三年作東西府于掖城之南明年東西府成</hi>
<hi>陳繹東府記云禁衛三帥率有公廨庶官省寺亦各有居而獨大臣不列府舍乃出聖畫新創二府凡八位總</hi>
<pb n="KR4d0323_WYG_021-2a"/>
<hi>千二百楹熈寧四年秋東府四位成詔知制誥臣繹為之記按山謙之丹陽記東府城池則晉簡文帝㑹稽王</hi>
<hi>時第非此東府也</hi>十乗申咨撫南昌之故郡<hi>滕王閣序南昌故郡洪都新府</hi>蔚<lb/>
憩棠之未翦紛騎竹以爭迎四履驩然重臨幸甚<hi>竝見前</hi>
恭惟某官智仁且勇直大而方崑山片玉之挺生天寧<lb/>
無意<hi>桓寛鹽鐵論崑山之傍以玉璞抵烏鵲呂氏春秋人不愛崑山之玉江漢之珠而愛巳之蒼璧小璣</hi>
<hi>晉書郤詵傳泰始中詔天下舉賢良直言之士太守文立舉詵應選以對策上第累遷雍州刺史武帝於東堂</hi>
<hi>會送問詵曰卿自以為何如詵對曰臣舉賢良對策為天下第一猶桂林之一枝崑山之片玉帝笑崑山在今</hi>
<hi>崑山縣一統志晉陸機陸雲生於此時人比之崑山出玉因名梁大同中置縣以山為名衛涇自蕐亭徙崑之</hi>
<pb n="KR4d0323_WYG_021-2b"/>
<hi>石浦淳熈中舉進士第一故云</hi>虎丘一輪之未滿公亦何心<hi>記纂淵海虎丘僧上</hi>
<hi>太守詩昨夜虎丘山上望一輪明月照蘇州</hi>然敵使之問冦公<hi>言行錄處士魏野贈冦公</hi>
<hi>詩有無宅起樓臺之句北使至賜宴兩府預坐厯視坐中問誰是無宅起樓臺相公詳見前</hi>與兒童<lb/>
之誦君實<hi>東坡獨樂園詩兒童誦君實走卒知司馬</hi>是闗國體難久家居<hi>楊惲</hi>
<hi>傳失爵位家居</hi>與我處畎畆之中只成歸潔使人得湖山之外<lb/>
盍慰去思<hi>韓文人自得於湖山千里之外詳見前</hi>宜煩熊旂犀甲之嚴<hi>栁文</hi>
<hi>平淮西雅犀甲熊旂威命是荷</hi>更借鶴嶺鸞峰之重<hi>方/鸞</hi>　<hi>勝覽鶴嶺在東在隆興府</hi>
<hi>隆興即今南昌</hi>軍民雷動共欣吾父之重來<hi>揚䧺傳雷動雲合息夫躬傳邊境雷</hi>
<pb n="KR4d0323_WYG_021-3a"/>
<hi>動</hi>道路風傳仍喜我公之未老凡自卯至酉之交説<hi>杜陵</hi>
<hi>遭田父泥飲美嚴中丞詩語多雖雜亂説尹終在口朝來偶然出自卯将及酉</hi>葢先庚後甲之<lb/>
素孚<hi>易蠱元亨利涉大川先甲三日後甲三日巽九五貞吉悔亡无不利无初有終先庚三日後庚三日</hi>
<hi>詳見前</hi>善人七年流秋殺春生之恵<hi>管子春生于左秋殺于右韓文春生秋殺</hi>
<hi>陽開陰閉楊誠齋詩春生陰殺震江湖</hi>長天一色洗星移物換之悲<hi>王勃滕王</hi>
<hi>閣詩間雲潭影日悠悠物換星移㡬度秋閣中帝子今何在檻外長江空自流按春生秋殺滕王閣記語物換</hi>
<hi>星移滕王閣詩語故以相對</hi>昔黄霸之於潁川<hi>黄霸傳以賢良髙第揚州刺史霸為潁州</hi>
<hi>太守治為天下第一徴守京兆尹坐乏軍興貶秩有詔歸潁川太守官治如其前前後八年郡中愈治</hi>及<lb/>
<pb n="KR4d0323_WYG_021-3b"/>
馬總之於鄆鎮<hi>新唐書馬總字㑹元李師道平析鄆曹濮等為一道除總節度賜號天平軍長</hi>
<hi>慶初劉總上幽鎮地召總徙天平而召總還将大用會劉總卒穆宗以鄆人附賴總復詔還鎮</hi>雖云再<lb/>
涖詎足竝言葢申命宅南之咨<hi>尚書申命羲叔宅南交</hi>乃歸公于<lb/>
東之漸魁台齊色益足光斗牛之墟<hi>律厯志魁于六星兩兩而比者曰三</hi>
<hi>台三台色齊君臣和王勃滕王閣序龍光射斗牛之墟</hi>霖雨思賢會即騎箕尾而<lb/>
上<hi>杜詩霖雨思賢佐丹青憶老臣莊子傅説得之以相武丁奄有天下乗東維騎箕尾比于列星注東維箕</hi>
<hi>斗間天漢津東維星經曰一星在尾上言其乗東維騎于箕尾之間傅説死其精神乗東維託龍尾乃列宿今</hi>
<hi>尾上有傅説星晉天文志傅説一星在尾後</hi>某一違材館<hi>西京雜記平津侯營客館以招天下</hi>
<pb n="KR4d0323_WYG_021-4a"/>
<hi>賢才其次曰翹材館以待大材任九卿将軍二千石者處之</hi>四候觀臺<hi>左傳日南至公既視朔遂</hi>
<hi>登觀臺以望而書禮也凡分至啓閉必書雲物為備故也服氏曰天子曰靈臺諸矦曰觀臺在明堂之中晉天</hi>
<hi>文志明堂西二百里曰靈臺觀臺也主觀雲物察符瑞候災變</hi>造舟為梁鬢已蓬於灧<lb/>
澦<hi>詩造舟為梁不顯其光注比其舟而渡曰造舟中央左右相維持曰維舟併兩舟曰方舟一舟曰特舟造</hi>
<hi>舟者比舩于水加板其上即今之浮橋故杜預云造舟為梁則河橋之謂也杜詩路經灧澦雙蓬鬢天入滄浪</hi>
<hi>一釣舟</hi>荷戈與役骨幾藁於褒斜<hi>杜詩深梗無安地啣枚有荷戈</hi>難爭汗<lb/>
馬之功<hi>蕭何傳未有汗馬之勞</hi>徑反屠羊之肆<hi>莊子願復反吾屠羊之肆詳見前</hi>
忽聞悦禮樂之有帥<hi>見前</hi>喜至捲詩書而欲狂<hi>杜詩却看妻子愁何</hi>
<pb n="KR4d0323_WYG_021-4b"/>
<hi>在漫巻詩書喜欲狂</hi>偶見苦於小兒<hi>新唐書杜審言傳審言病甚宋之問武平一等省候何如</hi>
<hi>答曰甚為造化小兒相苦尚何言然吾在久壓公等今且死固大慰</hi>未得詣於大府<hi>韓文詣一</hi>
<hi>府受約束詳見前</hi>下榻而延孺子詎敢希舊物之收<hi>方輿勝覽徐穉字孺</hi>
<hi>子南昌人陳蕃為守不接賔客惟禮孺子特設一榻孺子去則懸之蘇子由過豫章詩白屋可能無孺子黄堂</hi>
<hi>不是欠陳蕃古人冷淡今人笑湖水年年剰舊㾗</hi>踵門而告文公惟當致新氓<lb/>
之敬<lb/>
　　賀任樞密除福建帥<hi>希夷○宋福建路安撫司統郡八領縣十二治閩候官兩</hi>
　　<hi>縣</hi>
<pb n="KR4d0323_WYG_021-5a"/>
元老得閒<hi>詩方叔元老注元大也五官之長出于諸矦曰天子之老</hi>价藩出牧<hi>杜詩人到</hi>
<hi>于今歌出牧</hi>道古今而譽盛德既将相之兼資<hi>韓文才畯滿前道古今而</hi>
<hi>譽盛德入耳而不煩王珪傳兼資文武出将入相吾不如李靖</hi>至将相而歸故鄉在古<lb/>
今而有㡬<hi>歐陽公晝錦堂記仕宦而至将相富貴而歸故鄉此人情之所榮而古今之所同也</hi>遹<lb/>
觀全德足立懦夫恭惟某官輔世真儒爽邦良弼<hi>尚書爽邦</hi>
<hi>舊哲又夢帝賚予良弼</hi>春風沂水夙卑游夏之淵源<hi>董仲舒傳贊仲舒潛心大</hi>
<hi>業為羣儒首然考其師友淵源所漸猶未及虖游夏</hi>界雪岷山更陋卿雲之河漢<lb/>
<hi>杜詩雪嶺界天白廣絶交論舒向金玉淵海卿雲黼黻河漢</hi>早克勤于小物<hi>尚書惟公懋徳</hi>
<pb n="KR4d0323_WYG_021-5b"/>
<hi>克勤小物</hi>晚服在于大僚<hi>尚書夏迪簡在王庭有服在百僚</hi>非仁義莫陳於<lb/>
前有謀猷乃順于外<hi>竝見前</hi>雖風霆不顯流形之迹<hi>禮記風霆</hi>
<hi>流行庶物露生</hi>然天地能知體國之心用兵數年拓地萬里<hi>杜篤</hi>
<hi>傳拓地萬里威振八荒南史徐羡之傳今二方已平拓地萬里唯有小羌未定</hi>疇若予采方當<lb/>
顓面以正槐<hi>尚書疇咨若予采李㝷傳各顓面正朝周禮面三槐三公位焉</hi>民具爾瞻<lb/>
胡遽剖符而分竹<hi>杜詩剖符來蜀道又㡬分漢庭竹</hi>拂衣勇甚<hi>范丹傳便起告</hi>
<hi>違拂衣而去楊彪傳孔融魯國男子明日便當拂衣而去羊祜傳衍拂衣而起郄超傳性好聞人棲遁有能辭</hi>
<hi>榮拂衣者超為之起屋宇作器服畜僕豎費百金而不吝南史王僧䖍傳彼若見惡當拂衣去耳謝朓傳歛跡</hi>
<pb n="KR4d0323_WYG_021-6a"/>
<hi>康衢拂衣林沚又拂衣東山𦕈絶塵軌又建武之世拂衣止足梁書何㸃傳弱冠拂衣蕐首一操謝靈運詩髙</hi>
<hi>楫九州外拂衣五湖裏東坡詩賢哉仲氏早拂衣占斷此山長洗耳又拂衣自注下下考芋魁飯豆吾豈無</hi>
懷綬忻然<hi>朱買臣傳買臣衣故衣懷其印綬步歸郡邸</hi>問之往來皆云昔病<lb/>
而今愈決於去就足窺衆醉而獨醒為之兆兆足行奠<lb/>
而發發必中<hi>法言修身以為弓立義以為的奠而後發發必中注奠定也</hi>全閩鄉部<lb/>
<hi>説文閩東南越周禮職方氏七閩注閩蠻之别也國語閩芊蠻也叔熊避難於濮蠻隨其俗如蠻人從子從分</hi>
<hi>為七種故曰七閩周禮注疏八蠻在南方閩其别也地理沿革表越王無疆為楚所滅子孫分散或居閩地其</hi>
<hi>後無諸摇遂有閩粤</hi>秘殿政塗㝷某丘童子之釣遊<hi>昌黎送楊少尹序今之歸</hi>
<pb n="KR4d0323_WYG_021-6b"/>
<hi>指某樹曰某樹吾先人之所種也某水某丘吾童子時所釣遊也互見前</hi>聽去時兒女之笳<lb/>
鼓<hi>曹景宗時去時兒女悲歸來笳鼓競詳見上巻</hi>所貴於天下士者動静不失<lb/>
其光明<hi>史記魯仲連傳所謂貴於天下之士者為人排患釋難解紛亂而無取也易時行則行時止則</hi>
<hi>止動静不失其時其道光明</hi>豈不誠大丈夫哉進退一歸於禮義不<lb/>
負所學<hi>竝見前</hi>是在我公林下有人少伴越地禽魚之樂<lb/>
<hi>僧靈徹詩逄人盡説休官去林下何曽見一人韓文閩越地肥衍有山泉禽魚之樂</hi>橘中未老尚<lb/>
見商山鴻鵠之飛<hi>王貢兩龔鮑傳序漢興有東園公綺里季夏黄公甪里先生此四人者當</hi>
<hi>秦之世避而入商雒深山張良傳四人者從太子年皆八十上恠問曰何為者四人各言其姓名上召戚夫人</hi>
<pb n="KR4d0323_WYG_021-7a"/>
<hi>指視曰我欲易之彼四人為之輔羽翼已成難動矣乃歌曰鴻鵠髙飛一舉千里羽翼已就横絶四海餘見前</hi>
某夙累公知敬為國賀江空而歲年晚載歌百年㡬見<lb/>
之詩<hi>陳後山送蘇公知杭州詩一代不數人百年能㡬見又風㠶目力短江空嵗年晚</hi>水煩而<lb/>
鱗介勞更致列城一陶之請<hi>禮記土敝則草木不長水煩則魚鼈不大山谷詩土</hi>
<hi>敝禾黍惡水煩鱗介勞崔駰達㫖坏冶一陶</hi>
　　代曹安撫賀衛參帥<hi>涇○宋湖南路安撫司統郡十領縣十二治長沙善化</hi>
疇咨舊弼出牧价藩<hi>見前</hi>泰階六符下照星沙之地<hi>晉天文志</hi>
<hi>長沙一星在軫之中主壽命明則主壽長子孫昌郡以星得名闞駰十三州記云西自湘江至東萊萬里故曰</hi>
<pb n="KR4d0323_WYG_021-7b"/>
<hi>長沙餘見前</hi>元戎十乗大開天柱之雲<hi>一統志天柱峯在衡山形如雙柱聳㧞西</hi>
<hi>北有香岡石室自囘雁至仙人七峯任衡陽縣界自祝融至天柱五峯及巾子金簡降真芙蓉等五十五峯俱</hi>
<hi>在衡山縣境其吐霧碧岫屏嶂日蕐嶽麓則在長沙縣界共為七十二峯紫葢雲密石廩天柱四峯皆去衡山</hi>
<hi>縣三十里韓文公謁衡嶽廟詩我來正逄秋雨節陰氣晦昧無清風潛心黙禱若有應豈非正直能感通須㬰</hi>
<hi>静掃衆峯出仰見突兀撐青空紫葢連延接天柱石廩騰擲堆祝融</hi>前茅甫臨全楚<graphic n="KR1284" url="https://raw.githubusercontent.com/kanripo/KR-Gaiji/master/images/KR1284.png" mimeType="image/png"/>豫<lb/>
恭惟某官𢎞深而肅括明允而篤誠魁下三台付榮進<lb/>
於素定<hi>竝見前</hi>胸中五色補造化而不言<hi>山谷詩公有胸中五色線平生</hi>
<hi>補衮用功深杜牧詩平生五色線願補舜衣裳</hi>由兩地以養恬<hi>莊子古之治道者以恬養知生</hi>
<pb n="KR4d0323_WYG_021-8a"/>
<hi>而無以知為也謂之以知養恬注恬静而後知不蕩知不蕩而性不失也夫無以知為而任其自知則雖知周</hi>
<hi>萬物而恬然自得也</hi>為二天而出守辰猷定命聫漢殿以通班<hi>詩訏</hi>
<hi>謨定命逺猷辰告</hi>甲令著忠盡衡山而賜履<hi>吴芮傳秦時番陽令也髙祖以芮将</hi>
<hi>梅鋗偕攻析酈芮率百越佐諸矦從入闗故立芮為衡山王都邾薨謚曰文王初文王芮髙祖賢之制詔御史</hi>
<hi>王忠其定著令注漢約非劉氏不王而芮王故著令中使特王也贊曰吳芮之起不失正道故能傳號五世慶</hi>
<hi>流支庶有以矣夫著于甲令而稱忠也師古曰甲者令篇之次也左傳賜我先君履</hi>玉麟訢合竹<lb/>
馬驩迎<hi>見前</hi>令湘安流<hi>屈原九歌令沅湘兮/無波使江水兮安流</hi>使嶽修貢<hi>班固</hi>
<hi>寶鼎詩嶽修貢兮川效珍</hi>政平訟理而無愁歎聊寛南顧之宵衣<hi>李德</hi>
<pb n="KR4d0323_WYG_021-8b"/>
<hi>裕傳敬宗聽朝簡忽德裕上丹扆六箴一曰宵衣諷視朝希晚也白氏長慶集舜外叙百揆内勤萬機旰食宵</hi>
<hi>衣念其不息之道</hi>國小地狹不足囘旋即徯東歸之晝錦某濫<lb/>
揚前粃幸及戍𤓰<hi>竝見前</hi>以望君如歲之心願言叱馭<hi>左傳</hi>
<hi>國人望君如望歲焉餘見前</hi>然用汝作霖之命猶恐追鋒<hi>晉書輿服志追鋒車</hi>
<hi>去小平葢加通幰如軺車駕二追鋒之名葢取其迅速也施於戎陣之間是為傳乗傅暢晉諸公贊髙貴鄉公</hi>
<hi>常與司馬望王沈裴秀鍾會等講宴於東堂並屬文論帝性急請召欲速秀等在内職到得及時以望在外特</hi>
<hi>給追鋒車虎賁卒五人毎有集㑹望輙奔馳而至</hi>
　　賀廣西管漕<hi>湛</hi>除靜江帥<hi>代衛參帥作○宋廣西路安撫司統郡二十五</hi>
<pb n="KR4d0323_WYG_021-9a"/>
　　<hi>治靜江府即今㑹城</hi>
寓班東觀<hi>蕐嶠後漢書學者稱東觀為老氏藏室道家蓬萊山通典後漢圖書在東觀桓帝始置秘</hi>
<hi>書監一人掌典圖書古今文字崔援東觀箴洋洋東觀古之史官三墳五典靡義不貫蕐嶠謝秘書監表劉向</hi>
<hi>父子世典史籍馬融博通三入東觀</hi>宅牧南交一道熟於馳驅不勤易地<lb/>
五筦資其節制何止觀風<hi>舊唐書地理志嶺南東道節度使治廣州管廣韶循梅恩</hi>
<hi>春賀朝端藤康封龍髙義新勤竇等州嶺南西道桂管經略觀察使治桂州管桂韶蒙富梧潯龔鬱林平琴賔</hi>
<hi>澄繡象郴融等州邕管經略使治邕州管桂黨横田嚴山立羅潘等州容管經略使治容州管容辨白牢欽巖</hi>
<hi>禺湯瀼古等州安南都護節度使治安南府管交武峩川粤芝愛田福禄川長峯陸亷雷籠環崖儋振瓊萬安</hi>
<pb n="KR4d0323_WYG_021-9b"/>
<hi>等州</hi>恭惟某官器諝浚明風猷凝劭自望郎而襆被進退<lb/>
可觀<hi>元㣲之行韋審規父漸制嘉乃令子為吾望郎李商隱詩望郎臨古郡東坡詩東川得望郎魏舒傳</hi>
<hi>選浚儀令入為尚書郎時欲沙汰郎官非其才者罷之舒曰吾即其人也被襆而出同寮素無清論者咸有愧</hi>
<hi>色談者稱之</hi>由膚使而褰帷光蕐益逺<hi>法言雖古之膚使其猶劣諸注膚美也後</hi>
<hi>漢書賈琮字孟堅為冀州刺史舊典傳車驂駕垂赤帷裳迎於出界及琮之部升車言曰刺史當逺視廣聽糾</hi>
<hi>察美惡何有反垂帷裳以自掩塞乎乃命御者褰之百城聞風自然竦震詩序送之以禮樂言逺而有光蕐也</hi>
<hi>詳見前</hi>㝷領将輸之寄益髙澄按之功帝謀帥之惟難公<lb/>
撫封而少駐<hi>常衮集撫其四封率彼五長</hi>英英桂林之伯願懋膚公<lb/>
<pb n="KR4d0323_WYG_021-10a"/>
<hi>韓詩英英桂林伯實惟文武特詩以奏膚公注公功也</hi>𣺌𣺌洞庭之波尚資餘潤<lb/>
<hi>屈原九歌帝子降兮北渚目𣺌𣺌兮愁予嫋嫋兮秋風洞庭波兮木葉下郭伋傳賢能太守去帝城不逺河潤</hi>
<hi>九里冀京師并蒙福也</hi>某濫承嘉恵<hi>賈誼傳恭承嘉恵兮竢罪長沙師古曰嘉恵謂詔命也</hi>
竊倚德隣湘水安流正藉戈船之重<hi>屈原九歌令沅湘兮無波使江水兮</hi>
<hi>安流武帝紀歸義越侯嚴為戈船将軍出零陵下離水張晏曰越人於水中負人船又有蛟龍之害故置戈於</hi>
<hi>船下因以為名也臣瓚曰伍子胥書有戈船以載干戈因謂之戈船也</hi>夜郎為徼敢忘銅<lb/>
柱之威<hi>西南夷傳南夷君長以十數夜郎為大夜郎者臨牂牁江漢平南夷夜郎遂入朝上以為夜郎</hi>
<hi>王一統志漢馬援既平交趾立銅柱為漢界相傳在欽州古森洞上有援誓云銅柱折交人滅安南人每過其</hi>
<pb n="KR4d0323_WYG_021-10b"/>
<hi>下以一石培之遂成丘陵唐馬揔為安南都護夷獠為建二銅柱於伏波之處以明揔為伏波之裔日南郡西</hi>
<hi>有西屠夷國援嘗經其地亦植二銅柱表漢界俱未詳所在</hi>
　　賀夔路徐安撫除瀘帥<hi>瑄○宋潼川府路安撫司統郡十五領縣三治瀘州</hi>
西瀼奏功<hi>瀼音乃朗切楚俗以山谷間水可涉為瀼水經注瀼東瀼西水兩旁之名也方輿勝覽大</hi>
<hi>瀼水在奉節縣䕫州城以宋景德二年遷瀼西唐元結家瀼濵杜詩瀼東瀼西一萬家江南江北春冬花又瞿</hi>
<hi>唐春欲至定卜瀼西居</hi>東川徙鎮<hi>梓州為東川成都為西川</hi>占一星之入蜀謂<lb/>
合遄歸<hi>見前</hi>不五月而渡瀘却疑深入<hi>蜀志五月渡瀘深入不毛地理志瀘</hi>
<hi>惟水出牂牁郡句町縣方輿勝覽瀘江在州城東一名汶江源自岷山流入合江縣界州因以名李<graphic n="KR0811" url="https://raw.githubusercontent.com/kanripo/KR-Gaiji/master/images/KR0811.png" mimeType="image/png"/>西山堂</hi>
<pb n="KR4d0323_WYG_021-11a"/>
<hi>記郡得名為瀘者葢始因梁大同中嘗徙治馬湖江口置瀘州葢馬湖即瀘水下流因逺取瀘水以名州</hi>賢<lb/>
勞何憚聖眷惟深恭惟某官胸湛明冰膽韜古劔意匠<lb/>
淡經營之表凡馬皆空才刃游肯綮之間全牛立解<hi>竝見</hi>
<hi>前</hi>入朝屬爾<hi>霍光傳将軍之廣明都郎屬爾師古曰屬爾近爾也</hi>乞郡翻然漢水<lb/>
為池民無愁歎<hi>左傳楚國方城以為城漢水以為池雖衆無所用之</hi>巫山猶錦使<lb/>
有光蕐<hi>巫山在巫山縣圖經云此山當抗峰岷峨偕嶺衡嶽凝結翼附竝出青雲有十二峰曰望霞翠</hi>
<hi>屏朝雲松巒集仙聚鶴淨壇上昇起雲飛鳳登龍聖泉沿峽首尾一百六十里</hi>雲出無心且聊<lb/>
爾陽臺之下<hi>歸去來辭雲無心而出岫宋玉髙唐賦妾在巫山之陽髙丘之岨旦為朝雲暮為行</hi>
<pb n="KR4d0323_WYG_021-11b"/>
<hi>雨朝朝暮暮陽臺之下方輿勝覽陽雲臺在巫山縣西北五十步南枕大江髙一百二十丈</hi>春行有<lb/>
脚又移之僰道之間<hi>司馬相如傳略通夜郎僰中師古曰夜郎僰中皆西南夷也僰蒲北</hi>
<hi>反西南夷傳以夜郎為犍為郡發巴蜀卒治道自僰道指牂牁江瀘州鎮逺樓記瀘州東接巴渝西連僰道南</hi>
<hi>望夜郎牂牁</hi>若時江陽<hi>方輿勝覽瀘州春秋戰國為巴子國秦屬巴郡漢武帝分置犍為郡而犍</hi>
<hi>為之江陽符縣即今之州城是也東漢末劉璋立為江陽郡晉寄治武陽穆帝置東江陽郡宋齊因之</hi>實<lb/>
雄益部地隆望重視古元矦<hi>李<graphic n="KR0811" url="https://raw.githubusercontent.com/kanripo/KR-Gaiji/master/images/KR0811.png" mimeType="image/png"/>瀘州西山堂記乾道升領劒南一道十五州權</hi>
<hi>任益重</hi>民俗恬熈為今道院<hi>山谷江西道院賦武陵栁矦守筠之明年樂其俗之美使</hi>
<hi>為政者不勤乃新燕居之堂榜曰江西道院以鼓舞其國風</hi>然天大地大自足著鵾<lb/>
<pb n="KR4d0323_WYG_021-12a"/>
鵬之游<hi>老子道大天大地大王亦大域中有四大莊子北冥有魚其名為鵾鵾之大不知其幾千里也</hi>
<hi>化而為鳥其名為鵬鵬之背不知其幾千里也</hi>何月更歲更獨不出魚鳬之國<lb/>
<hi>昭帝紀注更有三品有卒更有踐更有過更古者正卒無常人皆當迭為之一月一更是為卒更貧者欲得顧</hi>
<hi>更錢者次直者出錢顧之月二千是為踐更也天下之人皆直戍邊三日亦名為更律所謂繇戍也雖丞相子</hi>
<hi>亦與戍邊之調不可人人自行三日戍又行者當自戍三日不可往便還因使住一嵗一更諸不行者出錢三</hi>
<hi>百入官官以結戍者是謂過更也揚雄蜀王本紀蜀之先稱王者有蠶叢柏灌魚鳬開明是時椎髻左衽不曉</hi>
<hi>文字未有禮樂從開明已上至蠶叢凡四千嵗</hi>殆欲紓憂於西顧<hi>冦恂傳髙祖任蕭何於闗</hi>
<hi>中無復西願之憂</hi>即觀錫命以東歸<hi>易王三錫命詩我東曰歸</hi>某越在師行<lb/>
<pb n="KR4d0323_WYG_021-12b"/>
無由旅賀<hi>師旅卦名</hi>轅下甚安於局促<hi>灌夫傳局趣效轅下駒應劭曰駒者駕著</hi>
<hi>轅下局促䠞小之貌</hi>狹中敢累於提檠<hi>韓文石鼎聫句陋質荷斟酌狹中愧提檠</hi>不進<lb/>
不休聞又綴鶚書之末<hi>荀朂傳帝嘗謂曰魏武帝言荀文若之進善不進不止荀公達</hi>
<hi>之退惡不退不休二令君之美亦望于君也</hi>載饑載渴但願從魚服之歸<hi>詩憂</hi>
<hi>心烈烈載饑載渴又象弭魚服詩序采薇遣役戍也注烈烈憂貌則饑則渴言其苦也其弓以象骨為之弭其</hi>
<hi>矢以魚皮為服弭弓弰之名魚服魚獸之皮魚獸似猪東海有之</hi>庶因青簾白舫之囘<lb/>
<hi>舫甫妄切爾雅舟也注云竝兩舩增韻方舟也杜詩青簾白舫益州來巫峽秋濤天地迴注劉濬自益州歸荆</hi>
<hi>渚白舫百棹皆繡㠶青簾多載妓女峽人呼為天上樓船</hi>一見紅斾碧油而去<hi>斾蒲葢切</hi>
<pb n="KR4d0323_WYG_021-13a"/>
<hi>説文繼旐之旗沛然而垂石林燕語節度使旗則綢以紅繒節及麾槍則綢以碧油故謂之碧油紅斾白樂天</hi>
<hi>詩紅斾将軍昨日歸又碧油幢引向東川方干詩問津求拜碧油幢歐陽詹詩十萬兵樞擁碧油</hi>
　　賀徐漕除東路安撫<hi>瑄○宋利州東路安撫司統郡十領縣五治南鄭即今陜</hi>
　　<hi>西漢中府</hi>
升班延閣<hi>藝文志注内則有延閣廣内秘室之府</hi>就領价藩耀東壁之圖<lb/>
書光於列宿<hi>竝見前</hi>控西陵之門戸專在三巴<hi>一統志西陵峽在夷</hi>
<hi>陵西北二十五里峽長二十里層崖萬仞三峽之一也元和志郡城陸抗所築吴改西陵以為重鎮楊烱西陵</hi>
<hi>峽詩絶壁聳萬仞長波射千里盤薄荆之門滔滔南國紀杜詩疏鑿控三巴蕐陽國志三巴巴郡今重慶府巴</hi>
<pb n="KR4d0323_WYG_021-13b"/>
<hi>東今䕫州巴西今合州</hi>無改舍易轍之勞有珥節建牙之寵<hi>屈原離騷</hi>
<hi>經吾令羲和珥節兮望崦嵫而勿迫通作彌李廣傳彌節白檀注彌少安之貌相如賦餌節徘徊揚雄傳靡節</hi>
<hi>竝與珥同兵書牙旗者将軍之精凡䜿牙必以剛日魏志初平中張邈舉義典韋為士屬司馬趙寵牙門長大</hi>
<hi>人莫能勝韋一手建之後漢滕輔祭牙文敬建髙牙神武攸託晉袁宏祭牙文敢建髙牙烈烈桓桓</hi>用賢<lb/>
如此通國驩然㳟惟某官得天委和<hi>莊子生非汝有是天地之委和也性</hi>
<hi>命非汝有是天地之委順也孫子非汝有是天地之委蛻也</hi>與月爭皎<hi>皎吉了切説文月之白也</hi>
<hi>詩月出皎兮</hi>一時歐范共推無黨之雄文<hi>宋徐無黨字師錫皇祐間進士仕至</hi>
<hi>郡博士歐陽脩送無黨序云東陽徐生少從予學為文既去而與羣士試于禮部得髙第由是知名其文辭日</hi>
<pb n="KR4d0323_WYG_021-14a"/>
<hi>進如水涌而山出所著有五代史注王荆公見無黨五代史序曰釋迦佛頭上不堪著糞</hi>千載于張<lb/>
終愧有功之隂德<hi>新唐書徐有功傳鹿城主簿潘好禮慕有功為人論之曰昔稱張釋之為</hi>
<hi>廷尉天下無寃人今有功斷獄亦天下無寃人然釋之當漢文帝時中外無事守法而已唐革命之際周興來</hi>
<hi>俊臣等掩義隱賊崇飾惡言以誣盛德有功守死明道此其賢於釋之明甚或稱有功仁恕過漢于張起居舍</hi>
<hi>人盧若虛曰徐公當雷霆之震而能全仁恕雖千載未見其比</hi>甫更再轉亟取一麾化<lb/>
行江漢之未㡬<hi>詩序漢廣德廣所及也文王之道被于南國美化行乎江漢之域</hi>名震<lb/>
京師而難掩<hi>法言谷口鄭子真不詘其志耕于巖石之下名震于京師</hi>周爰咨度<hi>詩載</hi>
<hi>馳載驅周爰咨度注忠信為周爰於也訪問于善為咨禮義所宜為度大夫出使見忠信之賢人則於是訪問</hi>
<pb n="KR4d0323_WYG_021-14b"/>
<hi>禮義所宜</hi>遠有光蕐白帝城髙符節乆煩於兼領<hi>元和志䕫州白帝山</hi>
<hi>即州城所據與赤甲山相接初公孫述殿前井有白龍因號白帝杜詩伏枕雲安縣遷居白帝城又嵯峨白帝</hi>
<hi>城東西南有龍湫北虎溪又絶塞烏蠻北孤城白帝邊又白帝城中雲出門白帝城南雨翻盆又白帝城樓詩</hi>
<hi>江度寒山閣城髙絶塞樓</hi>烏孫國亂藩籬有貴於預防<hi>西域傳烏孫國大昆彌治</hi>
<hi>赤谷城過秦論築長城而守藩籬宋史寧宗嘉泰三年冬金國多難始開邊釁嘉定四年六月遣余嶸賀金主</hi>
<hi>生辰金國有難不至而還六年十月遣真德秀賀金主即位金國亂不至而還</hi>就煩使指之膚<lb/>
<hi>司馬相如傳宣其使指令百姓皆知天子意法言古之膚使</hi>專總帥連之重<hi>禮記十國以為</hi>
<hi>連連有帥</hi>肆加内秘益壯中權<hi>見前</hi>不十日至長安漸試魏延<lb/>
<pb n="KR4d0323_WYG_021-15a"/>
之策<hi>魏略夏矦楙鎮長安武矦與羣下計議魏延曰楙少主壻也怯而無謀今假延精兵五千負糧五千</hi>
<hi>直從褎中出循秦嶺而東當子午而北不過十日可到長安公從斜谷來必足以達如此則一舉而咸陽以西</hi>
<hi>可定矣</hi>命一將向宛洛将圖諸葛之功<hi>蜀志諸葛武矦謂先主曰天下有變</hi>
<hi>則命一上将将荆州之軍以向宛洛将軍身率益州之衆以出秦川百姓孰敢不簞食壺漿以迎將軍者乎誠</hi>
<hi>如是則霸業可成漢室可興矣先主曰善</hi>諒飽巖排峽束之詩<hi>杜陵䕫府詠懐詩峽束滄</hi>
<hi>江起巖排石樹圓拂雲霾楚氣何處覔平川</hi>合勒地闢天開之頌<hi>元結大唐中興頌地</hi>
<hi>闢天開蠲除妖災瑞慶大來</hi>某絶無操挾獨辱知憐頃徒據地以承<lb/>
顏<hi>雋不疑傳不疑據地曰竊伏海瀕聞暴公子威名舊矣今乃承顔接辭</hi>聞亦為天而啓<lb/>
<pb n="KR4d0323_WYG_021-15b"/>
齒<hi>山谷詩佳人何時來為天啓玉齒</hi>實不知師德之薦<hi>新唐書婁師德傳狄仁傑未輔</hi>
<hi>政師德薦之及同列數擠令外武后覺問仁傑曰師德知人乎對曰臣嘗同寮未聞其知人也后曰朕用卿師</hi>
<hi>德薦也出其奏仁傑慙已而歎曰婁公盛德我為所容乃不知</hi>遂有缺君房之書<hi>嚴光傳司</hi>
<hi>徒侯霸與光素舊遣使奉書皇甫謚髙士傳霸使西曹屬侯子道奉書光讀訖問子道曰君房素癡今為三公</hi>
<hi>寧小差否子道曰位已鼎足不癡也光曰遣卿來何言子道傳霸言光曰卿言不癡是非癡語耶</hi>諒姑<lb/>
克賦於公車<hi>鼂錯傳以臣錯克賦注云如賦調也</hi>豈欲收恩於私室<hi>羊祜傳拜</hi>
<hi>爵公朝謝恩私門吾所不取</hi>待李生者何道寧當求益於速成<hi>韓文贈李</hi>
<hi>君房别今之從事於彼也吾為南陽公愛之又未知人之舉李生于彼者何辭彼之所以待李生者何道又答</hi>
<pb n="KR4d0323_WYG_021-16a"/>
<hi>李翊書李生足下生之書辭甚髙而其問何下而恭也能如是誰不欲告生以其道又将蘄至於古之立言者</hi>
<hi>則無望其速成</hi>知徐公之有常定不昨取而今捨<hi>魏志徐邈傳盧欽著書稱</hi>
<hi>邈曰世人無常而徐公有常詳見前</hi>
　　通湖南安撫曾參政<hi>從龍○任武岡倅作○宋湖南路安撫司統郡十領縣十</hi>
　　<hi>二治長沙善化○曾從龍傳以參知政事提舉洞霄宫起知建寧府丁内艱服除為湖南安撫使安</hi>
　　<hi>撫洞獠威恵竝行興學養士湘人紀之石</hi>
望魁台之下久隔師門<hi>天文志魁下六星兩兩而比者曰三能注能音台</hi>趨翼<lb/>
軫之旁今依帥閫<hi>晉天文志自張十七度至軫十一度為鶉尾於辰在已為楚之分野屬荆</hi>
<pb n="KR4d0323_WYG_021-16b"/>
<hi>州一統志禹貢荆州之域天文翼軫分野軫旁有小星曰長沙互見前</hi>肅馳函於籖府嗣<lb/>
歛板於轅門<hi>唐㑹要笏周制也晉宋謂之手板近代惟尚書執笏公卿但以手板梁書到溉傳溉</hi>
<hi>歛板謝詳見前項籍傳羽見諸矦将入轅門張晏曰軍行以車為陣轅相向為門師古曰周禮軍舎王行則故</hi>
<hi>車宫轅門也</hi>恭惟某官氣擊扶摇<hi>莊子水擊三千里搏扶摇而上者九萬里注扶摇風</hi>
<hi>名上行風謂之扶摇爾雅扶摇謂之飈郭璞注暴風從下上也</hi>胸藏磅礴<hi>韻㑹磅礴混同也莊子磅</hi>
<hi>礴萬物太𤣥經中首昆侖旁礴幽通作薄揚雄傳旁薄羣生亦作魄司馬相如傳旁魄四塞</hi>學粹然<lb/>
而出正<hi>新唐書韓愈傳贊當其所得粹然一出於正刋落陳言横騖别驅汪洋大肆要之無牴牾聖人</hi>
<hi>者</hi>文卓爾以不羣榮進負素定之科<hi>曽從龍傳初名一龍慶元五年擢進</hi>
<pb n="KR4d0323_WYG_021-17a"/>
<hi>士第一始賜今名</hi>溫飽非平生之志<hi>見前</hi>葢中興狀頭之盛三十<lb/>
有三<hi>髙宗朝李易張九成汪應辰黄中度陳誠之劉章王佐趙逵張孝祥王十朋梁克家孝宗朝木待問</hi>
<hi>蕭國梁鄭僑黄定詹騤姚穎黄由衛涇王容光宗朝余復陳亮寧宗朝鄒應龍曾從龍傅行簡毛自知鄭自誠</hi>
<hi>趙建大袁甫吴潛劉渭蒋重珍理宗朝王㑹龍共三十三人</hi>自大節終身而觀㡬年<lb/>
無㡬獨凜凜梅溪之氣槩<hi>王十朋傳十朋字龜齡溫州樂清人資穎悟日誦數千言</hi>
<hi>及長有文行聚徒梅溪受業者以百數秦檜死上親策士十朋以權為對㡬萬餘言上嘉其經學淹通議論醇</hi>
<hi>正遂擢為第一詔十朋乃朕親擢授紹興府簽判學者傳誦其策以擬古晁董厯官龍圖學士謚文忠十朋以</hi>
<hi>諸葛亮顔真卿冦準范仲淹韓琦唐介自比朱熹張栻雅敬之</hi>與英英無垢之風標<hi>張九</hi>
<pb n="KR4d0323_WYG_021-17b"/>
<hi>成傳九成字子韶自開封徙居錢塘從楊時學紹興二年上将策士詔考官直言者寘髙等九成首選楊時遺</hi>
<hi>九成書曰廷對自中興以來未之有非剛大之氣不為得喪屈不能為也授鎮東軍簽判以忤秦檜以權刑部</hi>
<hi>侍郎謫知邵州先是徑山僧宗杲善談禪理九成往來其間檜恐其議已誣以謗訕朝政謫居南安軍十四年</hi>
<hi>檜死起知溫州丐祠歸卒寶慶初特贈太師封崇國公謚文忠無垢其自號也南史栁憕傳風標才氣恐不能</hi>
<hi>為少主臣任昉進封衡陽王詔風標秀特器體淹𢎞</hi>民鮮舉之公其人也<hi>平當傳則周公</hi>
<hi>其人也魏志曹公令曰夫受九錫廣闢土宇周公其人也</hi>不然既登兩地之峻何至<lb/>
弗能一日之安<hi>曽從龍傳進端明殿學士簽書樞密院太子賔客改參知政事疾胡榘憸壬排</hi>
<hi>阻正論陳其罪榘嗾言者劾罷以前職提舉洞霄宫</hi>舂容東海之濵<hi>舂式容切禮記持其從容</hi>
<pb n="KR4d0323_WYG_021-18a"/>
<hi>然後盡其聲注從讀如富父舂戈之舂舂容謂重撞擊也正義曰舂謂擊也以為聲之形容言鐘之為體必待</hi>
<hi>其擊毎一舂而為一容然後盡其聲左傳富父終甥以戈摏長狄㗋而殺之</hi>殫盡南陔之孝<lb/>
<hi>子夏詩序南陔廢則孝友闕矣言南者南方養萬物此以戒養故取之為名也陔隴也束晳補亡詩南陔孝子</hi>
<hi>相戒以養也詩云循彼南陔言採其蘭眷戀庭闈心不遑安曽從龍傳從龍提舉洞霄宫起知建寧府丁内艱</hi>
三年過隙謂當宣文德之麻<hi>見前</hi>十乘啓行顧使分武安<lb/>
之竹<hi>潭州漢長沙國唐景福中改武安軍節度宋降為防禦使復為武安節度升為帥府</hi>洞庭九<lb/>
州之大詎止价藩<hi>昌黎岳陽樓詩洞庭九州間厥大誰與譲南匯羣崖水比注何奔放詩价</hi>
<hi>人維藩詳見前</hi>衡山千里而遥是為岳牧<hi>王制自江至于衡山千里而遥疏以千里</hi>
<pb n="KR4d0323_WYG_021-18b"/>
<hi>言其地稍逺不啻千里韓詩衡山千里平勝地猶在險况當江濶處斗起埶匪漸</hi>暫借傅巖之<lb/>
雨略行湘水之春<hi>杜詩夜醉長沙酒曉行湘水春岸花飛送客檣燕語留人</hi>無囘旋<lb/>
不足之疑<hi>見前</hi>見坱圠無垠之大<hi>賈誼傳坱圠無垠注其氣坱圠非有限齊也</hi>
對半夜之問亟遄宣室之歸<hi>見前</hi>反九章之騷即報脩門<lb/>
之入<hi>揚雄傳恠屈原文過相如至不容作離騷自投江而死悲其文讀之未嘗不流涕也迺作書往往摭</hi>
<hi>離騷之文而反之自㟭山投諸江流以弔屈原名曰反離騷宋玉招魂入脩門些栁詩南來不作楚臣悲重入</hi>
<hi>脩門自有期</hi>惟公懋德相我受民某甘以迂愚老於廢棄誨<lb/>
諸生於館下以冗見治試别駕之治中無材可展<hi>竝見前</hi>
<pb n="KR4d0323_WYG_021-19a"/>
然都梁之斗壘<hi>都梁謂武岡詳見前</hi>固全楚之井疆自昔無螃蟹<lb/>
之鄉詎容置倅<hi>倅音翠説文副也又副車曰倅車周禮戎僕掌王倅車之政餘見前</hi>比年<lb/>
更虺蜮之警浪轉為丞茲載欣而載奔幸受容而受察<lb/>
門生不知恩非人也竊自憐栁子之窮<hi>竝見前</hi>相國求予<lb/>
文知我哉何敢學韓公之傲<hi>韓文釋言有來謂愈者曰子獻相國詩書乎曰然曰</hi>
<hi>有為讒於相國之座者曰韓愈曰相國徴予文予不敢匿相國豈知我哉餘見前</hi>
　　通興元楊安撫<hi>九鼎○任武岡倅○宋史寧宗嘉定十二年夏四月張福入利州四</hi>
　　<hi>川置制使聶子述遁殺總領財賦禓九鼎鶴林玉露九鼎在蜀以刻剥致諸軍之怨軍士莫簡倡亂</hi>
<pb n="KR4d0323_WYG_021-19b"/>
　　<hi>殺九鼎剖其腹實以金銀曰使其貪腹飽飫時安丙家居散財結士生擒莫簡剖心以祭九鼎按宋</hi>
　　<hi>史張威捕賊衆一千三百餘人誅之莫簡自殺與此不同</hi>
隨帥幕於西滇濫綴賔僚之末<hi>滇多年切説文益州地名史記滇池水原廣末</hi>
<hi>更挾以倒流故曰滇池故滇王國西南夷傳南夷君長以十數夜郎最大其西靡莫之屬以十數滇最大滇池</hi>
<hi>方三百里師古曰地理志益州滇池縣其澤在西北武帝紀注西南夷昆明國有滇池漢欲伐之故作昆明池</hi>
<hi>以象之又滇陽縣名地理志在汝南</hi>望将壇於南鄭遥依節制之尊<hi>一統志拜</hi>
<hi>将臺在今漢中府城内西南漢髙祖拜韓信為大将處遺址尚存宋張少愚詩漢用亡臣策登壇授鉞時須知</hi>
<hi>數仞土曽立太平基南鄭本周褒國之附庸周衰鄭桓公殁於犬戎其民南奔居此因曰南鄭秦厲公城其地</hi>
<pb n="KR4d0323_WYG_021-20a"/>
<hi>漢為南鄭縣東漢置漢中郡始治此西魏改光義縣隋復為南鄭宋利州東路安撫司治南鄭縣</hi>姓名<lb/>
難摸於暗中<hi>見前</hi>牋記盍馳於麾下<hi>麾旗屬周禮建大麾以田或作戲項籍傳</hi>
<hi>戲下師古曰戲大将之旗韓信傳兩将之頭可致戲下</hi>伏念某嶔﨑半世拓落一<lb/>
官<hi>竝見前</hi>口耳止數寸之間淺哉學問<hi>荀子小人之學也入乎口出乎耳口</hi>
<hi>耳之間則四寸耳曷足以美七尺之軀哉</hi>頭顱入四十之後荒矣功名亦欲<lb/>
守山澤之癯<hi>俱見前</hi>又恐俱草木之腐<hi>朱穆傳彼與草木俱朽此與金石相</hi>
<hi>傾新唐書髙士亷竇威傳贊古來賢豪不遭興運埋光鏟采與草木俱腐者可勝咤哉東坡淮陰矦廟碑亦有</hi>
<hi>此語</hi>昨獻公車之牘謾投光範之書大鈞坱圠而無垠曷<lb/>
<pb n="KR4d0323_WYG_021-20b"/>
嘗遐棄<hi>竝見前</hi>小枝巻曲而不中自欲巻懐<hi>莊子其小枝巻曲而不中</hi>
<hi>規矩注巻本又作拳同音權</hi>適為文翁留重剖之符<hi>杜詩得歸茅屋赴成都真為文</hi>
<hi>翁再剖符</hi>復令王陽叱九折之馭<hi>見前</hi>沐浴而戒行李極知見<lb/>
笑於大方<hi>昌黎送石處士序宵則沐浴戒行事載書冊問道所由餘見前</hi>蹉跎而效小<lb/>
忠亦欲少酬於知己<hi>杜詩束縳酬知己蹉跎效小忠詳見前</hi>然乏蚍蜉蟻<lb/>
子之援而落魚鳬蠶叢之邦繞樹凄然<hi>竝見前</hi>託根何所<lb/>
<hi>宋璟梅花賦序嗚呼斯梅託根非其所山谷詩託根桃李塲</hi>恭惟某官肝膽一劒精<lb/>
神五兵<hi>見前</hi>攬轡登車湘水詠楊憑之德<hi>韓文常侍楊公領湖之南壤地</hi>
<pb n="KR4d0323_WYG_021-21a"/>
<hi>二千里德刑之政竝勤爵禄之報兩崇乃能存志乎詩書寓辭乎詠歌從事與部屬之吏屬而和之</hi>輕裘<lb/>
緩帶峴山登叔子之名既思鱠以歸吴忽乘軺而諭蜀<lb/>
<hi>竝見前</hi>天旋夔峽良費馳驅<hi>杜詩天旋䕫子峽春近岳陽樓</hi>地重秦闗徑<lb/>
煩彈壓<hi>李詩回鞭指長安西日落秦闗</hi>况是四郊之多壘尤須千里以<lb/>
折衝<hi>見前</hi>遠其慮以圖非常之功<hi>司馬相如傳有非常之事然後有非常之功</hi>
積其力以俟可乘之隙公固有辭於世世寧無望於公<lb/>
惟無敵知儒者之真則可大皆賢人之業<hi>竝見前</hi>尚念某<lb/>
藐無操挾全蹈踈庸仰天漢之云高相國方追於國士<lb/>
<pb n="KR4d0323_WYG_021-21b"/>
<hi>蕭何傳語曰天漢其稱甚美注流俗語云天漢其言常以天配漢此美名也髙帝紀漢王既至南鄭韓信為治</hi>
<hi>粟都尉亡去蕭何追還之因薦於漢王漢王齋戒設壇塲拜信為大將軍今南鄭有拜將壇是也</hi>思月<lb/>
湖之所與中郎或識其典刑<hi>月湖何異別號宋史有傳詳見前蔡邕傳初平元年</hi>
<hi>拜左中郎将從獻帝遷都長安封高陽鄉矦孔融傳與蔡邕素善邕卒後有虎賁士貌類於邕融毎酒酣引與</hi>
<hi>同坐曰雖無老成人且有典刑</hi>
　　通湖南曹安撫<hi>彦約○宋史曹彦約字簡甫都昌人淳熈八年進士嘗從朱熹講學</hi>
　　<hi>厯建平尉桂陽司録辰溪令知樂平縣主管江西安撫司機宜文字攝漢陽守金人大入彦約追擊</hi>
　　<hi>金人大敗去以守禦功進秩二等就知漢陽尋提舉湖北常平權知鄂州兼湖廣總領改提㸃刑獄</hi>
<pb n="KR4d0323_WYG_021-22a"/>
　　<hi>遷湖南轉運判官遷直秘閣知潭州湖南安撫以蕐文閣學士轉通議大夫致仕贈宣奉大夫嘉熈</hi>
　　<hi>初賜謚文簡寧宗紀嘉定三年三月以湖南轉運判官曹彦約知潭州督捕峒冦六月彦約與李元</hi>
　　<hi>礪戰為所敗賊勢愈熾○詳啓意簿寧鄉時作</hi>
截江而屹廬山仰髙有日<hi>方輿勝覽廬山在南康城北十五里周武王時有匡俗兄</hi>
<hi>弟七人皆有道術結廬於此山中仙去廬在故曰廬山歐陽公廬山髙詩廬山髙哉㡬千仭兮根盤㡬百里截</hi>
<hi>然屹立乎長江長江西南走其下趙壹傳仰髙希驥厯年滋多</hi>披雲而覩衡嶽拜下可<lb/>
期<hi>昌黎謁衡嶽詩森然魄動下馬拜松柏一逕趨靈宫</hi>藐然縣吏之抗塵<hi>北山移文抗塵</hi>
<hi>容走俗狀</hi>昉此帥連之𨽻役<hi>昉音倣始也公羊傳昉於此乎注昉適也齊人語</hi>事有<lb/>
<pb n="KR4d0323_WYG_021-22b"/>
稽於故實<hi>文選吴質箋賦事行刑資于故實</hi>書足達其姓名<hi>項籍傳書足記姓名</hi>
<hi>而已</hi>敢以畸凉<hi>説文畸殘田通作竒不耦也亦作倚莊子南方有倚人焉荀子倚魁之行注倚讀竒</hi>
<hi>偶之竒方言秦晉之間凡物體全而不具者謂之倚説文凉薄也左傳作法於凉又虢多凉德</hi>
                    <graphic n="KR1981" url="https://raw.githubusercontent.com/kanripo/KR-Gaiji/master/images/KR1981.png" mimeType="image/png"/>之偶<lb/>
儷恭惟某官風猷明浚<hi>任昉表存樹風猷没著徽烈</hi>天韻恢谹自其<lb/>
不卑小官於州縣之時<hi>曹彦約傳厯建平尉桂陽司録辰溪令知樂平縣</hi>已知<lb/>
將降大任為社稷之器<hi>袁宏詩汲黯社稷器棟梁天表骨</hi>曩者恢復之<lb/>
役事有至難<hi>元結中興頌事有至難宗廟再安二聖重歡山谷詩事有至難天幸爾</hi>誰歟<lb/>
倉猝之謀談何容易<hi>説文猝犬從草暴出逐人也通作卒平帝紀倉卒時横賦歛者償其</hi>
<pb n="KR4d0323_WYG_021-23a"/>
<hi>直師古曰卒讀曰猝東方朔傳談何容易師古曰不見寛容則事不易故曰何容易也</hi>維時漢廣<lb/>
<hi>詩漢之廣矣不可泳思漢廣軍治有漢廣堂曹彦約傳彥約知灃州未上薛叔似宣撫京湖辟主管機宜文字</hi>
<hi>漢陽闗守檄攝軍事時金人大入郡兵素弱彥約搜訪土豪俾總民兵授以方略斬其先鋒焚其戰艦晝夜殊</hi>
<hi>死戰北渡追擊金人敗去</hi>孰是皇蕐<hi>漢廣皇蕐皆毛詩篇名</hi>能與城以俱存尊<lb/>
乃勇耳<hi>王尊傳天下皆言王勇顧但負貴安能勇如尊乃勇耳</hi>使自焚之弗戢燕<lb/>
可伐歟<hi>左傳兵猶火也弗戢将自焚</hi>中冒鵝鸛魚麗之行<hi>左傳昭公二十一年</hi>
<hi>救宋與蕐氏戰于赭丘鄭翩願為鸛其御願為鵝注鸛鵝皆陳名又王伐鄭鄭原繁髙渠彌以中軍奉公為魚</hi>
<hi>麗之陣蔣子萬機論云魚麗鵝鸛之陣進退有節按古有破陣樂舞圖左圓右方先偏後整魚麗鵝鸛箕張翼</hi>
<pb n="KR4d0323_WYG_021-23b"/>
<hi>舒交錯屈伸首尾囘顧以象戰陣之形</hi>旁絶蚍蜉蟻子之援所忠者國<hi>昌黎</hi>
<hi>張中丞傳後序當其圍守時外無蚍蜉蟻子之援所欲忠者國與主耳</hi>遑恤乎他屹然孤<lb/>
墉遂作百川之障<hi>新唐書張廵許逺傳贊以疲卒數萬嬰孤墉抗方張不制之虜使不得摶</hi>
<hi>食宋南</hi>只此一事已堪千載之垂來自重湖徧持三節<hi>見題</hi>
<hi>下</hi>人不疑其為驟天亦慊於未醻鋒蝟斧螗敢肆萌芽<lb/>
之怒<hi>栁文平淮西雅進次于郾彼昏卒狂襃兇鞠頑鋒蝟斧螗赤子匍匐厥父是亢怒其萌芽以悖太陽</hi>
<hi>曹彦約傳時盜羅世傳李元礪李新等相繼竊發壤地千里莽為盜區</hi>帶牛佩犢忍為葱<lb/>
韭之安<hi>龔遂傳勸民務農桑令口種一樹榆百本䪥五十本葱一畦韭家二母彘五雞民有帶持刀劒</hi>
<pb n="KR4d0323_WYG_021-24a"/>
<hi>者使賣劔買牛賣刀買犢曰何為帶牛佩犢曹彦約傳彦約既安撫湖南時江西言欲招安李元礪朝命下湖</hi>
<hi>廣議招討之宜彦約言其不可乃督諸将逼賊巢而屯</hi>奏刀剨然<hi>莊子砉然嚮然奏刀騞然注砉</hi>
<hi>音畫皮骨相離聲騞呼獲反又音麥然聲大如砉也</hi>苞枿<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>矣<hi>枿牙葛切説文伐木餘也廣韻伐木</hi>
<hi>餘枿也謂斫髠而復生漢叙傳三枿之起木根既朽<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>/音隊栁文苞枿<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>矣惟根之蟠彌巴蔽荆負南極以安</hi>
太守不有肯與許以爭功<hi>東坡喜雨亭記民曰太守太守不有左傳其敢以許自為</hi>
<hi>功乎夫許大岳之𦙍也天而既厭周德矣吾其能與許爭乎曹彦約傳羅世傳素與李元礪有隙請圖之以自</hi>
<hi>効彦約録賞格報之世傳遂禽元礪世傳既自以為功遲留以邀重賂彦約不許時池州副統制許俊厚結世</hi>
<hi>傳許超轉官資世傳遂以元礪解江西右司胡榘欲以世傳為帥盡撤戍兵彦約固爭榘不悦彦約密誘胡友</hi>
<pb n="KR4d0323_WYG_021-24b"/>
<hi>睦殺世傳江西來爭功不與校此與許爭功指許俊</hi>皇帝曰嘻盍召曹而入相<hi>韓文</hi>
<hi>皇帝曰嘻豈不在我</hi>復念鯨鯢之已戮得無鴻鴈之未安非髙牙<lb/>
大纛之小留<hi>竝見前</hi>恐右粥左飱之或缺<hi>昌黎平淮西碑始時蔡人進戰</hi>
<hi>退戮今旰而起左飱右粥</hi>仍熊羆之總帥<hi>韓文來帥熊羆四方作儀</hi>峻龍馬之負<lb/>
圖<hi>宋祥符初建龍圖閣以藏太宗御書閣在含光殿西偏北連禁中</hi>無以我公歸兮恐<lb/>
須繡衮<hi>見前</hi>樂為天下道也請被絃歌<hi>歐陽公晝錦堂記其豐功盛烈所以</hi>
<hi>銘彛鼎而被絃歌者乃邦家之光非閭里之榮也余雖不獲登公之堂幸嘗竊誦公之詩樂公之志有成而喜</hi>
<hi>為天下道也</hi>某拙不時宜窮自天賦粗識丹鉛之㸃勘<hi>鉛音㳂粉</hi>
<pb n="KR4d0323_WYG_021-25a"/>
<hi>筆也勘苦紺切説文校也韓詩不如覻文字丹鉛事㸃勘</hi>安知朱墨之勾稽<hi>山谷詩朱墨本</hi>
<hi>非工王事少閒暇又平生短朱墨吏考仰丞佐又朱墨不可紊羅隱詩金庭養真地朱篆勾稽官</hi>負米<lb/>
屢空為親勉出繞枝自許非賢疇依<hi>竝見前</hi>然長沙不足<lb/>
囘旋先生升矣<hi>楊震傳先生自此升矣餘見前</hi>縱短簿能令喜怒伊誰<lb/>
念之<hi>見前</hi>使得侍一日之間亦足慰平生之願湖南於人<lb/>
不輕接何恃而來<hi>昌黎送陳秀才彤序夫湖南之於人不輕以事接爭名者之於藝不可以</hi>
<hi>虛屈吾見湖南之禮有加而同進之士交譽也又以信吾信之不失也</hi>冀北之野無留良<lb/>
實非所望<hi>見前</hi>
<pb n="KR4d0323_WYG_021-25b"/>
　　通安撫衛大參<hi>涇○宋史寧宗嘉泰三年十一月衛涇簽書樞密院事兼參知政事</hi>
　　<hi>十二月以涇參知政事嘉定元年六月涇罷理宗寶慶二年八月涇卒○詳文意葢湖南安撫李時</hi>
　　<hi>為寧鄉簿</hi>
書生漫仕抗塵縣掾之卑卜史涓辰𨽻役帥連之下<hi>竝見</hi>
<hi>前</hi>藐塵埃之簿領<hi>韓文判司卑官不堪説未免捶楚塵埃間獨孤及詩不憚闗山逺寧辭簿</hi>
<hi>領勤東坡詩一笑簿領間陳後山詩簿領三年久雲霄一武趍詳見前</hi>跂霄漢之階符斐<lb/>
然修辭甚矣犯分恭惟某官造道自得經德不囘退然<lb/>
得聖人之清進則任天下之重外凌雲之未翦内偃月<lb/>
<pb n="KR4d0323_WYG_021-26a"/>
之方深<hi>竝見前</hi>去而違之十載孤舟之横水<hi>冦萊公詩野水無人渡孤</hi>
<hi>舟盡日横</hi>時乎可矣一朝巨棟之擎天不負獨對衮衣之詩<lb/>
<hi>竝見前</hi>盡洗兩造吾門之誚<hi>言行録王文正公旦曰累於上前説張師德名家子有士</hi>
<hi>行不意兩及吾門狀元及第榮進素定但當静以待之耳互見前</hi>入參國論出庀祠宫<lb/>
卒以道而屈伸初何心於止速在外則植旌旄羅弓矢<lb/>
公豈此榮<hi>韓文坐於廟朝進退百官而佐天子出令其在外則樹旗旄羅弓矢武夫前呵從者塞路</hi>
其功之銘鼎彛被絃歌士誠有望<hi>見上條</hi>不謂聽麻於文<lb/>
德轉而分竹於武安<hi>竝見前</hi>長沙千里之平右稱清絶<hi>杜詩</hi>
<pb n="KR4d0323_WYG_021-26b"/>
<hi>湖南清絶地萬古一長嗟</hi>洞庭九州之大新困繹騷<hi>詩徐方繹騷傳繹陳騷動也疏</hi>
<hi>陳説王之此威往告以恐動之</hi>茲勤二三執政之行殆非㝷常謀帥之<lb/>
比自天有命固已興宣室之思<hi>竝見前</hi>惟帝念功寧久作<lb/>
南邦之式<hi>尚書惟帝念功詩王命申伯式是南邦注使為法度于南方</hi>暫撫湘纍之<lb/>
蘭芷<hi>揚雄傳欽弔楚之湘纍注諸不以罪死曰纍離騷經余既滋蘭之九畹兮又樹蕙之百畆畦留夷與</hi>
<hi>揭車兮雜杜蘅與芳芷</hi>即歸商鼎之鹽梅民無不獲之夫公有無<lb/>
窮之聞某起家素賤<hi>劉歆傳起家復為安定屬國都尉揚雄傳或起家至二千石</hi>受<lb/>
質朱愚<hi>莊子不知乎人謂我朱愚知乎反愁我軀</hi>學不前人空守嗜書之癖<lb/>
<pb n="KR4d0323_WYG_021-27a"/>
<hi>杜預傳武帝謂預曰卿有何癖對曰臣有左傳癖髙適詩公才山吏部書癖杜荆州皇甫冉詩服藥顔須駐耽</hi>
<hi>書癖已成山谷詩老眼願力餘讀書真成癖</hi>饑來驅我遂生竊禄之饞<hi>見前</hi>不<lb/>
虞小吏之凌競<hi>揚雄傳馳閶闔而入凌競師古曰凌競者言寒凉戰栗之處</hi>正託大<lb/>
鈞之坱圠簉俊造而厠下列嘗累一陶褁章服而揖上<lb/>
官惟當三沐<hi>竝見前</hi>
　　通浙西袁安撫<hi>韶○宋史袁韶字彦淳慶元府人淳熈十三年進士厯官臨安尹㡬</hi>
　　<hi>十年理訟精簡道不拾遺紹定元年拜參知政事李全叛揚州告急飛檄載道都城有逃避者乃拜</hi>
　　<hi>韶浙西置制使仍治臨安鎮遏之端平初奉祠卒累贈太師越國公韶父為郡小吏年近五十無子</hi>
<pb n="KR4d0323_WYG_021-27b"/>
　　<hi>其妻資遣之往臨安置妾察有憂色問之乃故趙知府女即還其母且以囊中資結之明年生韶</hi>
十年幕府負公事未了之癡<hi>杜詩十年出幕府自可持旌麾餘見前</hi>千里<lb/>
王畿𨽻蕐使周爰之度<hi>見前</hi>聊步邯鄲之故<hi>班固傳有學步於邯鄲者</hi>
<hi>未得髣髴失其故步</hi>欲瞻京兆之真<hi>張敞傳京兆典京師長安中浩穰於三輔為尤劇郡國二</hi>
<hi>千石以髙第入守及為真久者不過三二年近者數月一嵗輙毁傷失名以罪過罷唯廣漢及敞久任職</hi>輙<lb/>
修偶儷之詞薄叙畸孤之迹伏念某學惟洛誦<hi>莊子副墨之子</hi>
<hi>聞諸洛誦之孫洛誦之孫聞之瞻明注誦通也苞洛無所不通也</hi>家本唐餘<hi>東坡獨遊富春普照</hi>
<hi>寺詩富春真古邑此寺亦唐餘</hi>因應詔而惰農遂去民而就吏<hi>韓文去民畆而</hi>
<pb n="KR4d0323_WYG_021-28a"/>
<hi>就吏禄詳見前</hi>昨貪近禄浪賦遠遊<hi>杜詩因人作逺遊又茅齋慰逺游李詩何以贈逺游</hi>
厯井捫參再造魚鳬之國<hi>見前</hi>逾沔入渭兩經鳥鼠之邦<lb/>
<hi>尚書浮于潛逾于沔入于渭亂于河又終南惇物至于鳥鼠山海經鳥鼠同穴山在今隴西首陽縣西南山有</hi>
<hi>鳥鼠同穴鳥名䳜鼠名鼵鼵如家鼠而短尾䳜如燕而黄穿地入數尺鼠在内鳥在外而共處孔安國傳鳥鼠</hi>
<hi>共為雌雄沙州記鳥如家雀色小白鼠小黄而無尾凡同穴地皆肥壤盡軟熟如人耕多生黄花紫草河圖括</hi>
<hi>地象鳥鼠同穴山地之幹也上為掩畢星渭水出其中杜詩水落魚龍夜山空鳥鼠秋魚龍水名鳥鼠山名</hi>
偶爾得歸置之勿論茲操破斧來問大鈞辱令芻狗之<lb/>
陳更贊木馬之運<hi>竝見前</hi>舉頭見日良忻近咫尺之天<hi>晉書</hi>
<pb n="KR4d0323_WYG_021-28b"/>
<hi>明帝紀舉頭則見日不見長安詳見前</hi>滿腹飲河政不過斗升之水<hi>莊子偃鼠</hi>
<hi>飲河不過滿腹又君豈有升斗之水而活我哉</hi>然非有萬間之庇將若為三匝<lb/>
之依<hi>見前</hi>伏遇某官器博而周材𢎞且毅無曲學以阿世<lb/>
言言博士之風<hi>轅固傳武帝初即位復以賢良徵公孫𢎞亦徴反目而事固固曰公孫子務正</hi>
<hi>學以言無曲學以阿世轅氏望出陳留新城其後去車為袁或作爰實同出一源也言言髙大貌詩崇墉言言</hi>
不錮人以收功挺挺司徒之烈<hi>袁安傳為河南尹政號嚴明然未嘗以贓罪鞫</hi>
<hi>人常稱曰凡學仕者髙則望宰相下則希牧守錮人於聖世尹所不忍為也聞之者皆感激自勵</hi>徧儀<lb/>
膴仕<hi>詩瑣瑣姻亞則無膴仕</hi>具載休聲惟長安諸夏之原<hi>西都賦漢之西</hi>
<pb n="KR4d0323_WYG_021-29a"/>
<hi>都在於雍州寔曰長安詩民勞箋京師者諸夏之根本</hi>視商邑四方之極<hi>詩商邑翼翼四</hi>
<hi>方之極</hi>宜得翁歸之公潔<hi>尹翁歸傳翁歸為政雖任刑其在公卿之間清潔自守語不及</hi>
<hi>私</hi>仍兼廣漢之聪明<hi>趙廣漢傳廣漢為二千石以和顔接士其慰薦待遇吏殷勤甚備廣</hi>
<hi>漢聪明皆知其能之所宜盡力與否</hi>弄印無以易堯<hi>見/前</hi>持教使之告舜<hi>張敞</hi>
<hi>傳敞使主簿持教告舜曰五日京兆竟何如</hi>京師浩穰已迎刃肯綮之間<hi>張敞</hi>
<hi>傳京兆典京師長安中浩穰於三輔尤為劇師古曰浩大也穰盛也言人重之多也</hi>侍從論思即<lb/>
聽履凝嚴之上<hi>宋治平四年初置寳文閣以呂公著兼學士詔曰俾服凝嚴之職因為咨訪之</hi>
<hi>地</hi>某不堪位置何足控摶<hi>見前</hi>效韓愈謹奉大尹之書非<lb/>
<pb n="KR4d0323_WYG_021-29b"/>
為文也<hi>昌黎上李尚書書守四門博士韓愈謹載拜奉書尚書大尹閣下謹獻所為文兩巻凡十五篇</hi>
<hi>非敢以為文也以為謁見之資也</hi>慕劉向獨叙馮翊之傳尚有志焉<hi>趙尹</hi>
<hi>韓張二王傳贊自孝武置左馮翊右扶風京兆尹而吏民為之語曰前有趙張後有三王然劉向獨序趙廣漢</hi>
<hi>尹翁歸韓延壽馮商傳王尊揚雄亦如之注劉向作新序不道王尊馮商續史記為作傳揚雄作法言亦論其</hi>
<hi>美</hi>
　　代囘臨安趙尹<hi>師石</hi>
拜命中宸<hi>説文宸屋宇也賈逵曰室之奥者後人指帝居曰宸西京賦消雰埃于中宸</hi>參蕐<lb/>
外府<hi>周禮外府掌邦布之入出以共百物而待邦之用</hi>彈壓輦轂既知天邑之<lb/>
<pb n="KR4d0323_WYG_021-30a"/>
尊<hi>舊唐書栁仲郢為河南尹以寛恵為政言者以為不類京兆之政仲郢曰輦轂之下彈壓為先郡邑之治</hi>
<hi>恵養為本何取類耶尚書肆予敢求爾於天邑商西京賦宜其可定以為天邑劉琨勸進表敢肆犬羊陵虐天</hi>
<hi>邑</hi>平準京師又借月卿之重<hi>史記平準書桑𢎞羊請置大農大農之諸官盡籠天</hi>
<hi>下之貨物貴即賣之賤即買之如此富商大賈無所牟大利則反本而萬物不得騰踊故抑天下物名曰平準</hi>
少騰歌於張趙<hi>見上條</hi>即接武於䕫龍某方聽除書欲陳<lb/>
慶語不虞貶損猥賜鳴謙<hi>損謙卦名</hi>會見九遷之榮當不一<lb/>
賀而足<hi>竝見前</hi>
　　代囘䕫路王安撫<hi>宗孟</hi>
<pb n="KR4d0323_WYG_021-30b"/>
垂共工而服命躐視大常伯之班<hi>尚書垂汝共工唐百官志龍朔二年改尚</hi>
<hi>書為大常伯</hi>䕫有國以建侯遠致故將軍之禮<hi>史記楚世家文王三十九</hi>
<hi>年滅䕫䕫不祀祝融鬻熊故也服䖍曰䕫熊渠之孫熊摯之後䕫在巫山之陽秭歸鄉是也李廣傳霸陵尉呵</hi>
<hi>止廣廣騎曰故李将軍</hi>曄然尺牘展也千金<hi>展誠也詩展也大成周禮内司服疏展者</hi>
<hi>言之誠爾雅信也方言荆吴淮泗之間謂信曰展</hi>恭惟某官殖學端深<hi>見前</hi>褆身<lb/>
凝遠<hi>法言其為中也𢎞遠其為外也肅括則可以褆身矣注括法也褆福也</hi>建武功臣之<lb/>
後文獻具存<hi>建武功臣河南尹阜成矦王梁上谷太守淮陽矦王霸横野大将軍山桑矦王常光</hi>
<hi>武紀建武二年正月封功臣為列矦策曰傳爾子孫長為漢藩馬援傳顯宗圖畫建武中名臣列将于雲臺</hi>
<pb n="KR4d0323_WYG_021-31a"/>
貞元朝士之間德音孔碩<hi>貞元唐德宗年號元㣲之詩屈指貞元舊朝士㡬人同見</hi>
<hi>太和春周平原啓數朝士於貞元春風屢改得世臣於故國喬木猶存</hi>由觀風而分閫不<lb/>
易地以開藩睠是陳人接枌榆於西派<hi>郊祀志髙祖禱豐枌榆社注枌</hi>
<hi>榆鄉名也枌白揄也以此樹為社神因立名也社在豐東北十五里宋吕居仁有江西詩派圖餘見前</hi>憐<lb/>
其舊日拾橡栗於東屯<hi>新唐書杜甫傳去官客秦州負薪採橡栗自結杜詩嵗拾橡栗</hi>
<hi>隨徂公天寒日暮山谷裏東屯杜甫别業在䕫州方輿勝覽王龜齡云世傳計臺乃少陵舊宅今有祠堂舊經</hi>
<hi>云少陵祠有三在漕臺奉節縣及東屯三處東屯乃公孫述留屯之所距白帝五里子美移居東屯詩白鹽危</hi>
<hi>嶠北赤甲古城東平地一川穏髙齋四面同東屯有青苗陂杜詩云東屯稻田一百頃北有澗水通青苗晴浴</hi>
<pb n="KR4d0323_WYG_021-31b"/>
<hi>狎鷗分處處雨隨神女下朝朝又云東屯復瀼西一種住青溪東屯之田可得百許頃稻米為蜀第一郡給諸</hi>
<hi>官俸廩以髙下為差帥漕月得九斗故王龜齡詩云少陵别業古東屯一飯遺忠甽畆存我輩月叨宮九斗須</hi>
<hi>知粒粒是君恩今按杜詩又云東屯大江北百頃平若按六月青稻多千畦碧泉亂杜又有東屯夜月東屯北</hi>
<hi>崦詩</hi>雖糠粃不足乎播揚<hi>穀梁傳其不言齊矦何也以其不足乎揚不言齊矦也</hi>然<lb/>
草木實同於臭味<hi>見前</hi>春風披拂楸樹馨香<hi>杜詩楸樹馨香倚釣磯斬</hi>
<hi>新花蘂未應飛不如醉裏風吹盡可忍醒時雨打稀</hi>仍飛翦縠之文<hi>説文縠細綺也法言霧縠</hi>
<hi>之組麗李充翰林論潘安仁之為文猶翔禽之羽毛衣被之綃縠漢書辭賦大者與古詩同義小者辯麗可喜</hi>
<hi>譬如女工有綺縠音樂有鄭衛</hi>見寵斵輪之老<hi>山谷詩問取人間老斵輪</hi>某强顔曵<lb/>
<pb n="KR4d0323_WYG_021-32a"/>
履<hi>見前</hi>有味挂冠<hi>逄萌傳王莽殺其子宇萌謂友人曰三綱絶矣不去禍将及人即解冠掛東都</hi>
<hi>城門歸将家屬浮海南史陶𢎞景傳除奉朝請雖在朱門閉影不交外物家貧求宰縣不遂永明十年脱朝服</hi>
<hi>挂神武門上表辭禄詔許之隋崔信明詩西上君飛葢東歸我挂冠</hi>共飲玻瓈江固已蒙<lb/>
九里之潤<hi>東坡詩相望六十里共飲玻瓈江郭伋傳河潤九里詳見前</hi>俱是蓬萊守<lb/>
願早乗兩腋之風<hi>東坡詩樽前俱是蓬萊守莫放髙樓雪月天盧仝謝孟諌議寄新茶詩七</hi>
<hi>椀喫不得也唯覺兩腋習習清風生</hi>
　　代囘湖南曹安撫<hi>彦約○宋史本傳遷湖南運判時盜羅世傳李元礪等相繼竊</hi>
　　<hi>發壤地千里莽為盜區彦約至彼督運人心始定遷直秘閣知潭州湖南安撫改知隆興府江西安</hi>
<pb n="KR4d0323_WYG_021-32b"/>
　　<hi>撫遷大理少卿權戸部侍郎理宗即位擢兵部侍郎卒贈文簡互見前</hi>
陞蕐延閣作牧价藩長沙千里之平孰主張是元戎十<lb/>
乗之啓實寵綏之恭惟某官抱負寛疏踐敭詳熟崇詩<lb/>
書閲禮樂天稟有餘羅弓矢植旂旄人疑為晚以扶輿<lb/>
磅礴之地<hi>竝見前</hi>有奪攘矯䖍之風<hi>尚書罔不冦賊鴟義奪攘矯䖍孔傳以相</hi>
<hi>奪攘矯稱上命若固有之正義云釋詁曰䖍固也</hi>襃兇鞠頑未正鯨鯢之戮<hi>平淮</hi>
<hi>西雅彼昏作狂襃兇鞠頑餘見前</hi>烜威赫德是資虎豹之韜<hi>昌黎元和聖德詩怛</hi>
<hi>威赧德踧踖蹈舞注諸本怛作烜赧作赫方以文錄定烜作怛以唐閣蜀文定赫作赧云公上尊號表有怛威</hi>
<pb n="KR4d0323_WYG_021-33a"/>
<hi>愧德意與此同太公六韜謂文韜武韜龍韜虎韜豹韜犬韜</hi>願疇末乃取闢之功<hi>元和</hi>
<hi>聖德詩末乃取闢駭汗如冩揮刃紛紜爭刌膾脯</hi>行有果使召參之寵<hi>曹參傳蕭何薨</hi>
<hi>參聞之告舍人趣治行吾且入相居無何使者果召參</hi>某緬懐先契實託通家<hi>見前</hi>
拙政在前乃不足乎揚之糠粃<hi>潘岳閒居賦序孝乎惟孝友于兄弟此亦拙者</hi>
<hi>之為政也餘見上條</hi>同年有後亦助旁而譟其鼓旗<hi>東坡答劉沔都漕書文章</hi>
<hi>如金玉珠貝未易鄙棄見足下詞學如此又喜吾同年兄龍圖公之有後也冦恂傳士馬四集幡旗蔽野恂乃</hi>
<hi>令士卒乗城鼓噪六一居士詩安得二子接揮鋒兩交鋩我亦願助勇鼔旗譟其旁管輅別傳單子春曰吾自</hi>
<hi>與卿旗鼔相當詳見前</hi>
<pb n="KR4d0323_WYG_021-33b"/>
　　代囘䕫路王帥<hi>宗孟○此條自慰太守之舊民以下舛錯今改正</hi>
肅將使節就易帥垣號令晶明初不勤於易地<hi>説文晶明光也</hi>
<hi>通作精</hi>圖書清邃果何逺於去天<hi>宋敏求春明朝退錄治平三年六月予為知制</hi>
<hi>誥夢丞相遣朱衣吏召命草某人為清邃殿學士制明年五月丞相遣朱衣吏召當制舍人吕縉叔除邵不疑</hi>
<hi>為寳文閣學士後數日得承㫖張公所作詔云乃規層宇邃在西清與夢若符契</hi>恭惟某官昭<lb/>
代通材<hi>杜詩昭代今垂白</hi>名門勝士<hi>陳後山詩江西勝士與長吟</hi>從容宦牒<lb/>
鴈所至而有聲<hi>栁文累仕所至必有休聲</hi>剖決吏文牛雖全而自解<lb/>
<hi>見前</hi>茲乘漢傳<hi>傳張戀切廣韻郵馬曰傳古者以車駕馬乘詣京師謂之傳車其後又置單馬乘之</hi>
<pb n="KR4d0323_WYG_021-34a"/>
<hi>謂之驛騎若今遞馬凡四馬髙足為置傳四馬中足為馳傳四馬下足為乗傳一馬二馬為軺傳</hi>出護<lb/>
蜀門八陣縱横久督木牛之運<hi>荆州圖經八陣磧在奉節縣西南七里又云在</hi>
<hi>永安宫南一里渚下平磧上有孔明八陣圖聚細石為之各髙五丈皆棊布相當中間相去九尺正中開南北</hi>
<hi>巷悉廣五尺凡六十四聚或為人散亂及為夏水所沒及水退復依然如故又有二十四聚作兩層其後兩層</hi>
<hi>各十二聚成都圖經云武矦八陣凡三在䕫者六十有四方陣法也在牟彌者一百二十有八當頭陣法也其</hi>
<hi>在棊盤帀者二百五十有六十營法也興元志興元西縣亦有八陣則八陣凡四矣東坡詩平沙何茫茫髣髴</hi>
<hi>見石蕝縱横滿江上嵗嵗沙水齧孔明死已久誰復辨行列惟餘八陣圖千古壯䕫峽</hi>三巴疎鑿<lb/>
更分銅虎之符<hi>杜詩疏鑿控三巴注劉璋分三巴有中巴巴西巴東魚復巴東之屬也三巴記</hi>
<pb n="KR4d0323_WYG_021-34b"/>
<hi>閬白二水東西流三曲如巴字故曰三巴餘見前</hi>念糠粃之在前餘草木之同<lb/>
味<hi>竝見前</hi>竹枝嘔啞敢望播揚<hi>啞幺加切聲也幺下切啞啞鳥聲白樂天詩豈無山</hi>
<hi>歌與村笛啞啞嘲哳難為聽餘見前</hi>楸樹馨香滿期封植<hi>杜詩楸樹馨香倚釣磯詳見前</hi>
<hi>左傳晉矦使韓宣子來聘公享之既享宴於季氏有嘉樹焉宣子譽之武子曰宿敢不封殖此樹以無忘角弓</hi>
<hi>遂賦甘棠宣子曰起不堪也無以及召公</hi>用仁矦之新政慰太守之舊民愛<lb/>
莫助之遐不謂矣某無由旅賀猥沐撝謙<hi>竝見前</hi>指爪偶<lb/>
然終憶飛鴻之泥上<hi>東坡詩人生到處知何似應似飛鴻踏雪泥泥上偶然留指爪飛鴻</hi>
<hi>誰復計東西</hi>頭顱如此更慙神虎之門中<hi>見前</hi>
<pb n="KR4d0323_WYG_021-35a"/>
　　代囘襄陽劉安撫<hi>光祖○以下二條徽本闕今補○宋襄陽安撫司統郡七領縣</hi>
　　<hi>四治襄陽</hi>
陞蕐殿左輟鎮山南<hi>襄陽隋唐皆為襄州唐復陞為山南東道節度</hi>千里見王<lb/>
雖未究獻納論思之益十連為帥亦可策還定安集之<lb/>
功<hi>竝見前</hi>邊面晏然<hi>谷永傳三垂晏然餘見前</hi>上心簡在恭惟某官三<lb/>
代遺直<hi>左傳仲尼曰叔向古之遺直也治國制刑不隱於親三數叔魚之惡不為末減曰義也夫可謂</hi>
<hi>直矣</hi>一代偉人<hi>魏志锺繇傳時司徒蕐歆司空王朗與繇竝先世名臣文帝罷朝謂左右曰此三公</hi>
<hi>者乃一代之偉人也詳別見</hi>儒特立而獨行葢以有益於國<hi>禮記儒有澡身</hi>
<pb n="KR4d0323_WYG_021-35b"/>
<hi>而浴德陳言而伏静而正之上弗知也麤而翹之又不急為也不臨深而為髙不加少而為夕世治不輕世亂</hi>
<hi>不沮同弗與異弗非也其特立獨行有如此者</hi>士任重而道逺不止獨善其身<lb/>
抗正論於經帷吐苦言於諫紙<hi>元稹詩榮班聫錦繡諫紙賜牋藤</hi>芳馨<lb/>
杳矣流落久之屬時改絃令公趣駕方抱同朝之喜忽<lb/>
聞分鑰之殊休兵屯田正須元凱之䂓畫<hi>杜預傳預既還鎮以天下</hi>
<hi>雖安忘戰必危勤於講武修立泮宫攻破山夷錯置屯營分據要害之地以固維持之勢</hi>輕裘緩帶<lb/>
會繼叔子之功名無有遐心益觀逺業某會同臭味頗<lb/>
共浮沈<hi>竝見前</hi>唱白銅鞮空羨接籬之倒<hi>山簡傳簡字季倫鎮襄陽于是</hi>
<pb n="KR4d0323_WYG_021-36a"/>
<hi>四方冦亂天下分崩簡優游卒嵗唯酒是耽諸習氏荆土豪族有佳園池簡毎出游嬉多之池上置酒輙醉名</hi>
<hi>之曰髙陽池時有童兒歌曰山公出何許往至髙陽池日夕倒載歸酩酊無所知時時能騎馬倒著白接籬舉</hi>
<hi>鞭向葛疆何如并州兒李白襄陽歌落日欲沒峴山西倒著接籬山下迷襄陽小兒齊手拍攔街争唱白銅鞮</hi>
<hi>傍人借問笑何事笑殺山公醉似泥</hi>吟青玉案不供繡段之酬<hi>見前</hi>
　　代囘史安撫<hi>彌堅○彌堅浩第四子彌逺之弟</hi>
光膺芝檢<hi>檢書函之葢也三刻其上繩緘之然後填以泥題書而印之也陳江總為南陽王讓吴郡</hi>
<hi>表芝泥馳印發命開函詳見前</hi>進陟松班<hi>文昌雜録元㣲之詩松門待詔應全逺葢唐宣政殿為正</hi>
<hi>衙殿廷東西有四松四松之下待制官立班之地舊圖至今猶存</hi>一札細書渙絲綸之<lb/>
<pb n="KR4d0323_WYG_021-36b"/>
温潤十連大國添旗幟之晶明恭惟某官世濟壯猷家<lb/>
傳遠業輦轂之下彈壓夙著能聲<hi>竝見前</hi>侍從之間論思<lb/>
益髙雋軌<hi>六一居士詩萬國㑹王州羣英馳雋軌</hi>遽厭承明之夜直出為<lb/>
湘水之曉行展長沙萬里之平袴襦自得鎖洞庭九州<lb/>
之險舟楫無虞<hi>竝見前</hi>蕞爾獠蠻囂於鼠穴<hi>蕞徂外切音與萃同小貌</hi>
<hi>又藏活切義同史記趙奢傳道逺險狹譬之猶兩鼠鬬於穴中将勇者勝</hi>勝之不武雖多殺<lb/>
以奚為<hi>左傳勝之不武弗勝為笑</hi>綏之斯來宜脅從而罔治<hi>尚書殱厥渠魁</hi>
<hi>脅從罔治</hi>帝嘉成績詔錫隆名東壁圖書姑暫煩於寓直南<lb/>
<pb n="KR4d0323_WYG_021-37a"/>
邦藩翰會趣用以遄歸某自愧望秋未遑賀夏<hi>竝見前</hi>徒<lb/>
以在前之糠粃荷不鄙夷<hi>韓文栁矦為州不鄙夷其民</hi>其如莫報以<lb/>
瓊瑶止深感戢<hi>見前</hi>
　　代囘徐安撫<hi>邦憲○宋史徐邦憲字文子婺州義烏人紹興四年試禮部第一人登進</hi>
　　<hi>士第三為秘書郎韓侂胄開兵端同惡附和無敢先發一言議其非者邦憲獨首言之厯官寶謨待</hi>
　　<hi>制致仕卒謚文肅</hi>
陞蕐法從<hi>從才用切説文隨行也爾雅重也疏云隨從重疊也從天子駕曰法從揚雄傳毎上甘泉</hi>
<hi>常法從師古曰法從者以言法當從耳一曰從法駕也從如字</hi>作尹神皋<hi>説文尹治也爾雅正也注</hi>
<pb n="KR4d0323_WYG_021-37b"/>
<hi>謂官正也通典凡前代帝王所都皆曰尹徐邦憲知臨安府故云西京賦寔為地之奥區神皋澤畔曰皋賈山</hi>
<hi>傳江皋河濵李竒曰皋水淤地司馬相如傳亭皋千里師古曰為亭候于皋阻中</hi>疇若予工有<lb/>
渥貳卿之命<hi>徐邦憲傳徐左司為金賀正使接伴除宗正少卿權工部侍郎知臨安府</hi>徒得<lb/>
君重底寧千里之畿<hi>汲黯傳吾徒得君重臥而治之師古曰徒但也重威重也</hi>渙號<lb/>
既揚<hi>易渙汗其大號</hi>師虞允穆<hi>尚書出入自爾師虞</hi>恭惟某官靖共而正<lb/>
直<hi>詩靖共爾位好是正直</hi>肅括而𢎞深<hi>見前</hi>中外久於踐揚上下孚<lb/>
其名實大宗正之盤礴公豈曰淹<hi>莊子解衣盤礴注謂箕坐裸體閑定貌</hi>
少常伯之超騰人不謂早當日畿之謀帥<hi>竝見前</hi>勤天陛<lb/>
<pb n="KR4d0323_WYG_021-38a"/>
之掄材特陞獻納之班俾任浩穰之寄<hi>張敞傳長安中浩穰注浩大也</hi>
<hi>穰盛也言人衆之多也</hi>欲粟賤追李峴少慰閭閻<hi>新唐書李峴吴王恪孫也天寶</hi>
<hi>時累遷京兆尹出為零陵太守峴為政得人心時京師米翔貴百姓乃相與謡曰欲米賤追李峴</hi>録囚<lb/>
歸問不疑更光史册<hi>雋不疑傳為京兆尹毎行縣録囚徒還其母輙問不疑有所平反活</hi>
<hi>幾何人即不疑多有所平反母喜笑為飲食語言異於他時</hi>某自聞先庚之令亟展<lb/>
同寅之恭材俊滿前欲譽盛德而不敢<hi>韓文才畯滿前道古今而譽盛</hi>
<hi>德詳見前</hi>珠玉在側始媿先施之未能<hi>衛玠傳驃騎將軍王濟玠之舅也雋爽有</hi>
<hi>風姿毎見玠輙歎曰珠玉在側覺我形穢又嘗語人曰與玠同遊冏若明珠之在側朗然照人</hi>
<pb n="KR4d0323_WYG_021-38b"/>
　　代囘潼川劉閣學<hi>甲○宋史劉甲字師文元祐宰相摯之後也自東光流寓龍游</hi>
　　<hi>中淳熈二年進士累官至度支郎中樞密院檢詳兼國史編修官實録院檢討官使金還除司農少</hi>
　　<hi>卿進太常擢工部侍郎升同修撰除寶謨閣待制知江陵府湖北安撫使知興元府利東安撫使吴</hi>
　　<hi>曦反四川宣撫使程松謀遁甲固留不可欲自㧞歸朝募兵持帛書遺參知政事李壁告變舉朝震</hi>
　　<hi>駭壁袖帛書進上覽之稱忠臣者再召甲赴行在曦誅除甲宣撫使上念甲精忠拜寶謨閣學士賜</hi>
　　<hi>衣帶鞍馬西邊諸事朝論多於甲取決人無知者罷宣撫司合利東西為一帥治興元移甲知潼川</hi>
　　<hi>府尋進寳謨閣學士知興元府利路安撫使節制本路嘉定七年卒於官理宗詔謚清恵</hi>
出綸北闕<hi>髙帝紀蕭何治未央宫立東闕北闕注未央殿雖南嚮而上書奏事謁見之徒皆詣北闕</hi>
<pb n="KR4d0323_WYG_021-39a"/>
<hi>公車司馬亦在北焉是則以北闕為正門也</hi>賜履東川<hi>潼川為唐東川節度使治所</hi>臣作<lb/>
股肱宜職五言之納<hi>尚書臣作朕股肱耳目又予欲聞六律五聲八音在治忽以出納五</hi>
<hi>言汝聽</hi>王之㗋舌洊勤四國之蕃<hi>詩出納王命王之㗋舌箋出王命者王口所自</hi>
<hi>言承而施之也納王命者時之所宜復于王也其行之也皆奉順其意如王口㗋舌親所言也</hi>西顧既<lb/>
寛<hi>詩乃眷西顧冦恂傳昔髙祖任蕭何干闗中無復西顧之憂新唐書房𤣥齡傳公當蕭何之任朕無西顧</hi>
<hi>憂矣</hi>南圖益大<hi>莊子而後乃今將/圖南又然後圖南</hi>恭惟某官清標㧞俗<hi>北山</hi>
<hi>移文耿介㧞俗之標蕭灑出塵之想</hi>厚德鎮浮二十四郡之無人己見真<lb/>
卿之節<hi>新唐書顔真卿傳安禄山反河朔盡陷獨平原城守具備使司兵參軍李平馳奏𤣥宗始聞亂</hi>
<pb n="KR4d0323_WYG_021-39b"/>
<hi>歎曰河北二十四郡無一忠臣耶及平至帝大喜謂左右曰朕不識真卿何如人所争乃若此劉甲傳吴曦叛</hi>
<hi>獻四州於金金人破大散闗曦致書於甲甲援大義拒之人遣其弟旼邀甲相見甲叱而去之乃援顔真卿河</hi>
<hi>北故事自㧞歸朝</hi>一千餘家之失火何勤長孺之行<hi>漢書汲黯字長孺河</hi>
<hi>内失火燒千餘家上使黯往視之還報曰家人失火比屋延焼不足憂一統志甲知潼川屬火災之餘發廩以</hi>
<hi>賑饑儲書以勸學席地以居民市田以養士前後省廢鉅萬及代去郡人思而祀之</hi>然使玉帳之<lb/>
輕<hi>將幕曰玉帳杜詩玉帳分弓射虜營唐大詔令折衝之寄符玉帳而總金壇焦弱侯筆乗云杜詩空留玉</hi>
<hi>帳術愁殺錦城人又但促銅壺箭休添玉帳旂王洙於玉帳術注云兵書也後來增釋者不過曰唐藝文志有</hi>
<hi>玉帳經一卷而已至玉帳旂則不能通矣按顔之推觀我生賦云守金城之湯池轉絳宫之玉帳袁卓遁甲專</hi>
<pb n="KR4d0323_WYG_021-40a"/>
<hi>征賦云或倚直使之游宫或居貴人之玉帳葢玉帳乃兵家厭勝之方位謂主將于其方置軍帳則堅不可犯</hi>
<hi>猶玉帳然其法出于黄帝遁甲以月建前三位取之如正月建寅則已為玉帳主将宜居李白司馬将軍歌曰</hi>
<hi>身居玉帳臨河魁謂主将之帳在戍也非深識其法者不能為此語今按兵家五行類有李靖玉帳經一巻李</hi>
<hi>筌六壬玉帳歌十巻抱朴子内篇兵在太乙玉帳之中不可攻也崇文目有彭門玉帳一巻</hi>孰借銅<lb/>
官之重<hi>一統志銅官山在今潼川府中江縣西南九十八里産銅即卓王孫鄧通冶鐵之所</hi>元戎<lb/>
小隊聊復班石谷之春<hi>杜詩元戎小隊出郊坰崔駰傳篆乃强起班春注班行春令石</hi>
<hi>谷在四川</hi>方國細書恐趣侍雲臺之下<hi>後漢循吏傳其以手迹賜方國者皆一札</hi>
<hi>十行細書成文五行志雲臺周家所造圖書術籍珍玩寳恠所藏馮魴傳建武三年召詣行在所見於雲臺范</hi>
<pb n="KR4d0323_WYG_021-40b"/>
<hi>升傳建武四年朝公卿大夫博士見於雲臺周黨傳光武引見伏而不謁范升奏毁曰願與坐雲臺之下考試</hi>
<hi>圖國之道索盧放傳建武末召不起光武使人輿之見於南宫雲臺賈逵傳建初元年召逵入講北宫白虎觀</hi>
<hi>南宫雲臺順帝紀登雲臺召百官</hi>某久燕居息復鳩僝功<hi>見前</hi>憑飛亷以<lb/>
寄聲若為厚報<hi>栁文安得不憑豐隆愬飛亷以寄聲于寥廓耶</hi>望崦嵫而勿迫<lb/>
猶佇遄歸<hi>離騷經吾令羲和弭節兮望崦嵫而勿迫詩式遄其歸注遄速也列子不若遄歸也此啓</hi>
<hi>葢代月湖</hi>
　　代囘揚州崔安撫<hi>與之○宋史崔與之字正子廣州人少卓犖有竒節不遠數千</hi>
　　<hi>里遊太學紹熈四年舉進士廣士自太學取科第自與之始提刑廣西召為金部員外郎金南徙于</hi>
<pb n="KR4d0323_WYG_021-41a"/>
　　<hi>汴朝議疑其進迫特授直寶謨閣權發遣揚州事主管淮東安撫司公事升秘書監兼太子侍講權</hi>
　　<hi>工部侍郎未㡬成都帥董居誼以黷貨為叛卒所逐總領楊九鼎遇害蜀大擾與之以選為煥章閣</hi>
　　<hi>待制知成都府本路安撫至即帖然蜀人肖其像於成都以配張泳趙抃名三賢祠累官觀文殿大</hi>
　　<hi>學士提舉洞霄宫封南海郡公謚清獻揚州安撫司領郡九領縣二治江都</hi>
建纛偃藩方欲馳於慶牘<hi>唐百官志節度使行則建節樹六纛漢書叙傳木偃息以</hi>
<hi>藩魏兮申重繭以存荆師古曰木段干木也客居魏魏王敬而禮之過其廬未嘗不軾也秦欲代魏或諫曰魏</hi>
<hi>君賢者是禮國人稱仁未可圖也秦遂止兵左思詠史詩吾希段干木偃息藩魏君</hi>濫巾分閫何<lb/>
遽辱於朋緘<hi>獸二為友貝二為朋詩朋酒斯饗謂兩尊也朋緘謂二緘餘見前</hi>一謙之<lb/>
<pb n="KR4d0323_WYG_021-41b"/>
光三復以愧<hi>南史何遜傳沈約嘗謂遜曰吾毎讀卿詩一日三復猶不能已謙復卦名</hi>恭惟<lb/>
某官氣涵天粹材應時需德行得南方之强文字喧西<lb/>
都之價<hi>竝見前</hi>仁勇充然於六館獨何蕃歟<hi>韓文太學士何蕃傳蕃之</hi>
<hi>仁義充諸心行諸太學積者多施者不遐也故凡貧賤之士必有待然後能有所立獨何蕃歟</hi>言行考<lb/>
之而一人如清河者<hi>昌黎與崔羣書至於心之所仰服考之言行而無瑕尤窺之閫奥而</hi>
<hi>不見畛域明白淳粹輝光日新者惟吾崔君一人比亦有人説足下誠盡善盡美抑猶有可疑者僕謂之曰何</hi>
<hi>疑疑者曰君子當有所好惡好惡不可不明如清河者人無賢愚無不説其善伏其為人以是而疑之耳</hi>羣<lb/>
飛方鋭<hi>韓文羣飛刺天</hi>勇退尤髙甫躋郎舍之蕐即領帥垣之<lb/>
<pb n="KR4d0323_WYG_021-42a"/>
寄堰横古埭尚如召伯之棠<hi>埭音代召伯埭在今江都縣東北四十五里謝安傳</hi>
<hi>安至新城築埭於城北後人追思之名為召伯埭</hi>地對長江曽擊祖生之楫<hi>晉書</hi>
<hi>元帝以祖逖為奮威将軍豫州刺史渡江中流擊節而誓曰祖逖不能清中原而復濟者有如大江</hi>惟良<lb/>
刺史尚友古人使功名配於前聞即富貴乃其餘事某<lb/>
何功湘楚又守勾吴<hi>地理志泰伯初奔荆蠻荆蠻歸之號曰勾吴師古曰句音鉤夷俗語</hi>
<hi>之發聲也亦猶越為於越也趙曄吴越春秋云古公卒太伯仲雍歸赴喪畢還荆蠻國民君而事之自號為勾</hi>
<hi>吴吴人或問何像而為勾吴太伯曰吾以伯長居國絶嗣者也其當有封者吴仲也故自號勾吴非其方乎</hi>
捲雨西山良有愧閻公之望<hi>滕王閣詩序都督閻公之雅望棨㦸遥臨餘見前</hi>
<pb n="KR4d0323_WYG_021-42b"/>
觀梅東閣恨莫窺何遜之詩<hi>杜詩東閣官梅動詩興還如何遜在揚州詳見前</hi>
　　代董侍郎囘䕫路丁安撫<hi>黼○本傳見十四巻</hi>
疇庸靈石<hi>栁文皇天疇庸審厥保承一統志靈山在今廣信府城西北六十里山有七十二峰葢郡</hi>
<hi>之鎮山也道書為第三十三福地上有龍池多珎本竒卉産水晶其東北峰挺立孤石髙百餘丈西峰絶頂有</hi>
<hi>葛仙壇遺址梅聖兪詩攅青厯厯向靈山神石在弋陽縣東南横出大溪捍截東流縣治頼此無衝潰之患故</hi>
<hi>以神名</hi>改牧䕫藩<hi>山谷詩月黒虎䕫藩此借用</hi>畫舫青簾昔固識灧澦<lb/>
之馬<hi>杜詩青簾白舫益州來張蕐詩象馬誠可駭彼神亦露機杜詩沈牛荅雲雨如馬戒舟航詳見前</hi>
碧油紅斾今重認常山之虵<hi>孫子率然者常山之虵也善用兵者譬如常山之虵</hi>
<pb n="KR4d0323_WYG_021-43a"/>
<hi>擊其首則尾至擊其尾則首至擊其腹則首尾俱至盛𢎞之荆州記魚腹縣鹽井以西石磧平曠騁望四逺諸</hi>
<hi>葛孔明積細石為壘方可數百步壘西郭又聚石為八行相去二丈許謂之八陣圖曰八陣既成自今行師庶</hi>
<hi>不復敗自後深識見者竝莫能了桓宣武伐蜀經之以為常山虵勢餘見前</hi>建牙云初滿目<lb/>
交慶<hi>習鑿齒傳星列滿目董京傳洋洋乎滿目建滿對</hi>恭惟某官風蕐俊茂天<lb/>
韻崇谹正色立朝有嘉猷則告于后抗章請外取膏澤<lb/>
而下諸民廣信之政既成<hi>寰宇記唐上元元年因江淮轉運使元載之請謂川原夐</hi>
<hi>邈闗防襟帶宜置州又謂其信可美也故名廣信</hi>承明之召宜亟<hi>漢書厭承明之廬注承明</hi>
<hi>廬在石渠閣外</hi>適茲魚復<hi>一統志魚復浦在今䕫州府治東南漢魚復縣以此得名今赤甲山上有</hi>
<pb n="KR4d0323_WYG_021-43b"/>
<hi>魚復城相傳公孫述築即漢魚復縣基也</hi>重在麟符出幕十年去思未逺賜<lb/>
書一札易鎮攸宜盧矢彤弓新元戎之號令<hi>尚書用賚爾秬鬯一</hi>
<hi>卣彤弓一彤矢百盧弓一盧矢百馬四疋</hi>白鹽赤甲壯全蜀之藩垣<hi>方輿勝覽白鹽</hi>
<hi>山有䕫州城東十七里崖壁五十餘里其色炳耀狀如白鹽元和志赤甲山在䕫州城北三里上有孤城漢時</hi>
<hi>常取巴人為赤甲軍葢犀甲之色也寰宇記公孫述築不生樹木土石悉赤如人袒臂故曰赤甲與舊白帝城</hi>
<hi>相連類要赤甲城即古魚復縣基杜詩赤甲白鹽髙刺天閭閻繚繞接山川楓林大樹丹青合復道重樓錦繡</hi>
<hi>懸</hi>不俟突黔即膺詔紫<hi>見前</hi>某守邊弗績受代得歸已問<lb/>
檣烏頓有身輕之喜<hi>杜詩雁兒爭水馬燕子逐檣烏東坡詩無官一身輕有子萬事足</hi>
<pb n="KR4d0323_WYG_021-44a"/>
尚陪厦燕獲伸面賀之誠<hi>見前</hi>
　　代囘畢安撫<hi>再遇○宋史畢再遇字德卿兖州人父進從岳飛轉戰江淮間積階至武</hi>
　　<hi>義大夫再遇以恩補官武藝絶人挽弓至二石七斗累官鎮江都統制兼權山東京東招撫司事驍</hi>
　　<hi>衛大将軍兼知揚州淮東安撫使嘉定元年除左驍衛上将軍和好成累疏乞歸田里賜詔不許十</hi>
　　<hi>年以武信軍節度使致仕贈太師謚忠毅再遇姿貌雄傑早以拳勇聞屬時寢兵無所自見一旦邊</hi>
　　<hi>事起諸将望風奔衂再遇威聲始著遂為名將云鶴林玉露云開禧用兵諸将皆敗唯畢再遇數有</hi>
　　<hi>功敵常以水櫃敗我再遇夜縳藁人數千衣以甲胄持旗幟戈矛儼立成行昧爽鳴鼓敵人驚視亟</hi>
　　<hi>放水櫃旋知其非真甚沮乃出師攻之敵大敗又嘗引敵與戰且前且却至于數四視日已晩乃以</hi>
<pb n="KR4d0323_WYG_021-44b"/>
　　<hi>香料煮黒豆布地復前搏戰佯敗敵乗勝逐北馬饑戀食豆鞭之不前我師反攻之敵人馬死者不</hi>
　　<hi>可勝計又嘗與敵對壘度敵兵至者日衆難與爭鋒一夕㧞營去慮敵相追乃留旗幟于營縛注羊</hi>
　　<hi>置前二足于鼓上擊鼔有聲敵不覺為空營相持竟日比覺追之則已逺矣</hi>
疇庸邊閫進職内徽<hi>直徽猷閣</hi>宣化承流將視儀於三事<hi>董仲</hi>
<hi>舒傳今之郡守縣令民之師帥所使承流而宣化也尚書惟三事暨大夫韋𤣥成傳天子我監登我三事師古</hi>
<hi>曰三事三公之位謂丞相也東觀記馬防儀同三事南齊百官志開府儀同三司如公</hi>定功保大<lb/>
仍作鎮於十連<hi>左傳夫武禁暴戢兵保大定功安民和衆豐財者也暴而不戢安能保大猶有</hi>
<hi>晉在安能定功禮記十國以為連連有帥</hi>成渙載揚在師元吉<hi>易在師中吉象曰在師中</hi>
<pb n="KR4d0323_WYG_021-45a"/>
<hi>吉承天寵也</hi>恭惟某官果毅而有守<hi>尚書爾衆士其尚迪果毅左傳殺敵為果致果</hi>
<hi>為毅</hi>沈鷙而善謀<hi>説文鷙擊殺鳥也凡鳥之勇獸之猛皆曰鷙</hi>心潛濟北之一<lb/>
編<hi>張良傳老人出一編書曰讀是則為王者師後十年興十三年孺子見我濟北穀成山下黄石即我已旦</hi>
<hi>日視其書乃太公兵法</hi>材駕山西之諸將<hi>辛慶忌傳贊秦漢已來山東出相山西出将何</hi>
<hi>則山西處勢迫近羌胡民俗習修戰備高上勇力其風聲氣俗自古而然</hi>鶴唳風聲走符堅<lb/>
於淝水<hi>謝𤣥傳𤣥決戰淝水南堅衆奔潰棄甲宵遁聞風聲鶴唳皆以為王師互見前</hi>鵝鳴雪<lb/>
夜擒元濟於蔡城<hi>李愬傳行七十里夜半至懸瓠城雪甚城旁皆鵝鶩池愬令擊之以亂軍</hi>
<hi>聲黎明雪霽愬入駐元濟外宅蔡吏驚曰城破矣互見前</hi>公将策大漠之功<hi>霍去病傳約輕</hi>
<pb n="KR4d0323_WYG_021-45b"/>
<hi>齎絶大幕</hi>上已棄單于之過<hi>漢文帝詔單于反古之道計社稷之安便萬民之利新與朕俱</hi>
<hi>棄細過偕之大道和親以定始于今年</hi>戢干戈櫜弓矢既放桃林之牛<hi>詩載</hi>
<hi>戢干戈載櫜弓矢我求懿德肆于時夏允王保之尚書歸馬于蕐山之陽放牛于桃林之野</hi>安邊境<lb/>
立功名真跨揚州之鶴<hi>鼂錯傳兵法曰有必勝之將無必勝之民繇此觀之安邊境立</hi>
<hi>功名在於良將不可不擇也太平廣記有四人各言所願甲曰願多財乙曰願為揚州太守丙曰願為仙丁曰</hi>
<hi>願腰纒十萬貫騎鶴上揚州東坡詩野無佩犢子府有騎鶴仙又有客打碑來薦福無人騎鶴上揚州</hi>鼎<lb/>
來恩綍晉錫師麾英節麟符勉狥借留之請<hi>周禮地官掌節掌守</hi>
<hi>邦節而辨其用皆金也以英簜輔之</hi>神旗豹尾佇聞入衛之榮<hi>韓文田𢎞正先廟碑</hi>
<pb n="KR4d0323_WYG_021-46a"/>
<hi>銘旌節有韜豹尾神旗槖兜載纛以長魏師</hi>某拘以綴班闕於馳慶十部從<lb/>
事慙無瓊玖之酬<hi>劉𢎞傳𢎞毎有興發手書相守丁寕欵密所以人皆感悦爭赴之咸曰得</hi>
<hi>劉公一紙書賢於十部從事説文瓊赤玉也詩注玉之美者玖音乆石之次玉黒色者叶音茍起切詩投我以</hi>
<hi>木李報之以瓊玖</hi>千里折衝願體冕旒之眷<hi>見前</hi>
　　代衛大參<hi>涇</hi>囘沈安撫<hi>作賔○以下四條徽本闕○宋史沈作賔字賔王吴</hi>
　　<hi>興歸安人中刑法科厯江西提刑司檢法官入為大理評事改秩通判紹興府秩滿知台州除大理</hi>
　　<hi>正改太府丞遷刑部郎淮南轉運判官直文蕐閣因其任擢太府少卿總領淮東軍馬錢糧繼升為</hi>
　　<hi>卿直龍圖閣帥浙東知紹興府除兩浙轉運副使權工部侍郎兼戸部侍郎以言者罷歸起知鎮江</hi>
<pb n="KR4d0323_WYG_021-46b"/>
　　<hi>府除集英殿修撰改知寧國府除寳謨閣待制知潭州除戸部侍郎龍圖閣待制知平江府㝷命參</hi>
　　<hi>賛督府兼權鎮江府權工部尚書權戸部尚書丁母憂服闋授顯謨閣直學士知建寧府入覲除寶</hi>
　　<hi>謨閣學士江西安撫除煥章閣學士提舉隆興府玉隆萬壽宫進顯謨閣學士贈金紫光禄大夫</hi>
煥被宸綸屈臨藩服都督居翼軫之分龍光近映於越<lb/>
壇<hi>王勃滕王閣秋曰餞别序星分翼軫地接衡廬义物蕐天寶龍光射牛斗之墟又都督閻公之雅望棨㦸</hi>
<hi>遥臨</hi>尚書象台斗之躔符采上聫於奎閣<hi>杜詩尚書踐台斗曹子建七啓</hi>
<hi>符采照爛流景揚耀魏文帝車渠椀賦發符采而揚榮魏略鍾繇報太子書賜玦尚方耆老頗識舊物名其符</hi>
<hi>采必得處所傅𤣥乗輿馬賦符采横發楊盈川送東川孫尉詩序東川孫尉文章動俗符采射人隋劉斌詩符</hi>
<pb n="KR4d0323_WYG_021-47a"/>
<hi>采照千里銓衡總九流杜詩符采髙無敵聪明達所為杜牧之詩壇宇寛帖帖符采髙酋酋</hi>所欣晚<lb/>
歲及話平生<hi>王荆公詩草草杯盤供笑語皆昏燈火話平生</hi>恭惟某官望實夙<lb/>
孚人門具美<hi>唐鄭仁表為起居郎文章俊㧞自謂門第人物文章俱美嘗曰天瑞有五色雲人瑞</hi>
<hi>有鄭仁表東坡詩清朝固多士人門子皆冠詳別見</hi>氣深且厚會三光五岳之全<lb/>
<hi>劉夢得栁文序夫政痝而土裂三光五嶽之氣分大音不完故必混一而後大振</hi>才碩以疏了<lb/>
四海九州之大自徧儀於省寺尋屢課於節麾值北風<lb/>
之方驚往籌玉壘嗟白日之可鑒忍附冰山<hi>天寶遺事或勸陜郡</hi>
<hi>進士張彖謁楊國忠曰見之富貴可立圖彖曰君輩倚楊右相為泰山吾以為冰山若皎日既出君輩得無失</hi>
<pb n="KR4d0323_WYG_021-47b"/>
<hi>所恃乎沈作賔傳韓侂胄方用事族有居越者私釀公行作賔逮捕寘于獄而竄其奴</hi>天必諒其<lb/>
肺肝帝用居之㗋舌<hi>見前</hi>比解欒欒之韠<hi>詩棘人欒欒兮又庶見素韠兮</hi>
<hi>詳見前</hi>載揚孑孑之旟<hi>旟羊諸切詩孑子干旟在浚之都素絲組之良馬五之注孑孑干旟</hi>
<hi>之貌鳥隼曰旟周禮州里建旟謂州長之屬州長中大夫天子之州長也</hi>賦政未㡬已被五<lb/>
袴之燠<hi>詩賦政于外四方爰發</hi>䇿勲如許爰加六纛之榮<hi>纛音導唐百官</hi>
<hi>志節度使掌總軍旅顓誅殺初授具帑抹兵仗諸兵部辭見觀察使亦如之辭日賜雙旌雙節行則建節樹六</hi>
<hi>纛中官祖送</hi>瞻西序之嚴凝覺南州之雄重自文昌臺而為<lb/>
帥長已符益部之前規由節度府以拜僕臣好追陳許<lb/>
<pb n="KR4d0323_WYG_021-48a"/>
之舊事某悵故矦之老矣除新尹以慨然早共參謀之<lb/>
遊兩皆清齒<hi>韓詩憶昔初及第各以年少稱君頥始生鬚我齒清如冰</hi>後見諫議之<lb/>
面獨在素書<hi>盧仝謝孟諫議寄茶詩開緘宛見諫議面手閲月團三百片</hi>為留襟帶<lb/>
之區<hi>滕王閣序襟三江而帶五湖</hi>以續槖簪之舊某丘某水儻遂莵<lb/>
裘之歸<hi>左傳使營莵裘吾将老焉莵裘魯邑今山東泗水縣有莵裘聚</hi>我笱我梁尚託<lb/>
緹袍之誼<hi>笱苟同説文曲竹捕魚笱也詩注以竹為之魚入其中詩毋逝我梁毋發我笱注逝之也</hi>
<hi>梁魚梁笱所以捕魚也梁者為堰以障水空中央承之以笱餘見前</hi>
　　代囘洪廣帥<hi>伋</hi>
<pb n="KR4d0323_WYG_021-48b"/>
升班東觀宅牧南交<hi>竝見前</hi>四牡載馳和氣交騰於大庾<lb/>
<hi>方輿勝覽大庾嶺在大庾縣西南二十里吴縣南野縣有大庾山自嶺嶠九磴至嶺下七里平行十里至平亭</hi>
<hi>劉嗣之南康記平亭謂之横亭圖經云嶺初險捔唐張九齡開鑿新路乃㫁崖成峽兩壁聳立仰視霄漢中塗</hi>
<hi>夷坦又名梅嶺</hi>五羊夾道懽聲迺見於細侯<hi>寰宇記昔髙固為楚相有五仙人騎</hi>
<hi>五色羊各持榖穂一莖六出以遺州人騰空而去今呼為五羊其城周十里初尉陀築之後為步隲修之既而</hi>
<hi>為黄巢所焚郭功父廣州五仙謡番禺五仙人騎羊各五色手持六秬穂翺翔遶城壁翻然去乗雲諸羊化為</hi>
<hi>石至今留空祠異像猶可識曽聞經猛火毫髪無㾗迹五仙寧復來三説頗難測只憂風雨至半夜隨霹靂君</hi>
<hi>不見羌廬列越之洞天萬象森羅無一尺</hi>恭惟某官器諝端方風猷凝逺力<lb/>
<pb n="KR4d0323_WYG_021-49a"/>
欲磨礲乎事業<hi>枚乗傳磨礱底厲不見其盡有時而損注礱亦磨也擊辭舉而措之天下之民</hi>
<hi>謂之事業韓文遂得究窮于經傳史記百家之説沈潛乎訓義反覆乎句讀礱磨乎事業而奮發乎文章</hi>肯<lb/>
甘塵土之功名天上九虎闗獨掉頭而不顧<hi>宋玉招魂魂兮來歸</hi>
<hi>君無上天些虎豹九闗喙害下人些杜詩巢父掉頭不肯住</hi>人生五馬貴四出守以<lb/>
無嫌<hi>見前</hi>果從乗軺竟遂分閫旂幢葢海官亷知蚌蛤之<lb/>
囘<hi>昌黎送鄭尚書赴南海詩番禺盛軍府欲説暫停盃葢海旂幢出連天觀閣開衙時龍戸集上日馬人來</hi>
<hi>風静爰居去官亷蚌蛤迴貨通師子國樂奏武王臺事事皆殊異無嫌屈大材</hi>茸纛饗軍食足<lb/>
驗羽鱗之飫<hi>栁文嶺南節度使饗軍堂記公命饗於新堂牙幢茸纛金節析羽旂旗旟旞咸飾于</hi>
<pb n="KR4d0323_WYG_021-49b"/>
<hi>下羽鱗薶互之物沈泛醍盎之齊均沃于卒士</hi>自古常重於他鎮<hi>韓文嶺之南其州七十然</hi>
<hi>獨嶺南節度為大府若嶺南帥得其人則一邊盡治故選帥常重於他鎮</hi>惟公克對於前人<lb/>
使扶胥黄木之灣民無遺便<hi>昌黎南海神廟碑在今廣州治之東南海道八十里</hi>
<hi>扶胥之口黄木之灣又韋丹墓誌居三年於江西八州無遺便</hi>則甘泉紫荷之槖王曰<lb/>
遄歸<hi>詩徐方不囘王曰遄歸</hi>某濫長十連實隣五筦<hi>見前</hi>亟問亟餽<lb/>
良勤吾味之同既足既濡尚幸君波之及<hi>詩既沾既足生我百穀韓</hi>
<hi>文嶺海之陬既足既濡左傳其波及晉國君之餘也</hi>
　　代囘成都黄安撫<hi>疇若</hi>
<pb n="KR4d0323_WYG_021-50a"/>
長沙地濕漸謀下澤之乗<hi>賈誼傳長沙卑濕誼自傷悼以為壽不得長馬援傳乗下</hi>
<hi>澤車騎欵段馬注周禮車人為車行澤者欲短轂行山者欲長轂短轂則利長轂則安也</hi>蜀道天髙<lb/>
猶竊上流之潤欲修辭而遲緩愧垂問之諄勤恭惟某<lb/>
官忠結兩宫名髙九牧<hi>文選九牧之人所共稱歎</hi>厭承明勞侍從暫<lb/>
違豹尾之班望太白横岷峨還作鼇頭之望三年而化<lb/>
兩社方虛<hi>竝見前</hi>貞元朝士之無多今召君矣<hi>元㣲之詩屈指貞元</hi>
<hi>舊朝士㡬人同見太和春汲黯傳上曰君薄淮陽耶吾今召君矣</hi>潁川太守之第一世<lb/>
有人哉<hi>見前</hi>某息影投林<hi>莊子處隂以休影處静以息迹袁閎傳散髪絶世投迹深林</hi>
<pb n="KR4d0323_WYG_021-50b"/>
起家分閫秋毫皆出於帝力未有報酬<hi>張耳傳先王亡國賴皇帝得復</hi>
<hi>國德流子孫秋毫皆帝力也</hi>夏畦不習於謟肩誰其全度<hi>趙充國傳宜全度之</hi>
<hi>師古曰全安而免度之不令喪敗也詳見前</hi>欲動鱸魚之興莫瞻龜鶴之還<lb/>
<hi>竝見前</hi>
　　囘諸郡賀權安撫<lb/>
攬轡登車乆慙一節<hi>見前</hi>代庖越爼暫攝五符<hi>張釋之傳安知尺籍</hi>
<hi>五符注軍士五五相保之符信也</hi>迫便㫖以强顔申牢辭而俟命有勤<lb/>
嘉勞更重愧情伏惟某官亷平帥先<hi>宣帝紀吏不亷平則治道衰</hi>中<lb/>
<pb n="KR4d0323_WYG_021-51a"/>
和宣布平生無襦今五袴民則幸哉<hi>竝見前</hi>屢薦入朝乃<lb/>
一麾公為淹矣<hi>文選屢薦不入官一麾乃出守</hi>有憐諭蜀老之檄安用<lb/>
假齊王之封和𠂻巳藉於同寅<hi>竝見前</hi>遺使若為而旁午<lb/>
<hi>霍光傳使者旁午詳見前</hi>三夏元侯之享固使臣不敢與聞<hi>左傳穆叔如晉</hi>
<hi>公奏肆夏之三不拜曰三夏天子所以享元侯也使臣不敢與聞</hi>五物衆庶之詢以夫<lb/>
家辨其可任<hi>周禮鄉大夫之職各掌其鄉之政教禁令以嵗時登其夫家之衆寡辨其可任者以</hi>
<hi>鄉射之禮五物詢衆庶一曰和二曰容三曰主皮四曰和容五曰興舞此謂使民興賢出使長之使民興能入</hi>
<hi>使治之</hi>豈謂京兆之五日<hi>見/前</hi>亦蒙郇國之朶雲<hi>韋陟傳常以五采牋</hi>
<pb n="KR4d0323_WYG_021-51b"/>
<hi>為書記使侍妾主之具裁答授意而已皆有楷法陟唯署名自謂所書陟字若五朶雲時人慕之號郇公五雲</hi>
<hi>體</hi>某正爾循牆<hi>左傳三命而/俯循牆而走</hi>期於弛擔<hi>左傳齊侯使敬仲為卿辭曰羇</hi>
<hi>旅之臣若獲宥弛于負擔君之恵也又息肩弛擔於濟代之間</hi>籍吏民封府庫以待將<lb/>
軍<hi>見前</hi>顧草木望林巒請囘俗駕<hi>北山移文望林巒而有失顧草木而若喪又請</hi>
<hi>迴俗士駕為君謝逋客</hi>
　<lb/>
　<lb/>
　四六標準巻二十一<lb/>
</p>
<p>
</p>
  </div>
</body>
</text>
</TEI>