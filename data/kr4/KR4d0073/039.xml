<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4d0073_SBCK_039-1a"/>
臨川先生文集卷第三十九<lb/>
　　書䟽<lb/>
　　　上　仁宗皇帝言事書<lb/>
　　　上時政䟽<lb/>
　　　進戒䟽<lb/>
　　　　上　仁宗皇帝言事書<lb/>
臣愚不肖蒙恩備使一路今又蒙恩召還闕廷有所<lb/>
任屬而當以使事歸報　陛下不自知其無以稱職<lb/>
而敢縁使事之所及冒言天下之事伏惟　陛下詳<lb/>
思而擇其中幸甚臣竊觀　陛下有恭儉之德有聦<lb/>
明睿智之才夙興夜寐無一日之懈聲色狗馬觀游<lb/>
玩好之事無纎介之蔽而仁民愛物之意孚於天下<lb/>
<pb n="KR4d0073_SBCK_039-1b"/>
而又公選天下之所願以爲輔相者屬之以事而不<lb/>
貳於讒邪傾巧之臣此雖二帝三王之用心不過如<lb/>
此而巳宜其家給人足天下大治而效不至於此顧<lb/>
内則不能無以社稷爲憂外則不能無懼於夷狄天<lb/>
下之財力日以困窮而風俗日以衰壞四方有志之<lb/>
士諰諰然常恐天下之乆不安此其故何也患在不<lb/>
知法度故也今朝廷法嚴令具無所不有而臣以謂<lb/>
無法度者何哉方今之法度多不合乎先王之政故<lb/>
也孟子曰有仁心仁聞而澤不加於百姓者爲政不<lb/>
法於先王之道故也以孟子之說觀方今之失正在<lb/>
於此而巳夫以今之世去先王之世逺所遭之變所<lb/>
遇之勢不一而欲一二修先王之政雖甚愚者猶知<lb/>
<pb n="KR4d0073_SBCK_039-2a"/>
其難也然臣以謂今之失患在不法先王之政者以<lb/>
謂當法其意而巳夫二帝三王相去蓋千有餘載一<lb/>
治一亂其盛衰之時具矣其所遭之變所遇之勢亦<lb/>
各不同其施設之方亦皆殊而其爲天下國家之意<lb/>
本末先後未甞不同也臣故曰當法其意而巳法其<lb/>
意則吾所改易更革不至乎傾駭天下之耳目囂天<lb/>
下之口而固巳合乎先王之政矣雖然以方今之勢<lb/>
揆之　陛下雖欲改易更革天下之事合於先王之<lb/>
意其勢必不能也　陛下有㳟儉之德有聦明睿智<lb/>
之才有仁民愛物之意誠加之意則何爲而不成何<lb/>
欲而不得然而臣顧以謂　陛下雖欲改易更革天<lb/>
下之事合於先王之意其勢必不能者何也以方今<lb/>
<pb n="KR4d0073_SBCK_039-2b"/>
天下之人才不足故也臣甞試竊觀天下在位之人<lb/>
未有乏於此時者也夫人才乏於上則有沈廢伏匿<lb/>
在下而不爲當時所知者矣臣又求之於閭巷草野<lb/>
之間而亦未見其多焉豈非陶冶而成之者非其道<lb/>
而然乎臣以謂方今在位之人才不足者以臣使事<lb/>
之所及則可知矣今以一路數千里之間能推行朝<lb/>
廷之法令知其所緩急而一切能使民以修其職事<lb/>
者甚少而不才茍簡貪鄙之人至不可勝數其能講<lb/>
先王之意以合當時之變者蓋闔郡之間往往而絶<lb/>
也朝廷每一令下其意雖善在位者猶不能推行使<lb/>
膏澤加於民而吏輒縁之爲姦以擾百姓臣故曰在<lb/>
位之人才不足而草野閭巷之間亦未見其多也夫<lb/>
<pb n="KR4d0073_SBCK_039-3a"/>
人才不足則　陛下雖欲改易更革天下之事以合<lb/>
先王之意大臣雖有能當　陛下之意而欲領此者<lb/>
九州之大四海之遠孰能稱　陛下之指以一二推<lb/>
行此而人人蒙其施者乎臣故曰其勢必未能也孟<lb/>
子曰徒法不能以自行非此之謂乎然則方今之急<lb/>
在於人才而巳誠能使天下之才衆多然後在位之<lb/>
才可以擇其人而取足焉在位者得其才矣然後稍<lb/>
視時勢之可否而因人情之患苦變更天下之弊法<lb/>
以趨先王之意甚易也今之天下亦先王之天下先<lb/>
王之時人才甞衆矣何至於今而獨不足乎故曰陶<lb/>
冶而成之者非其道故也商之時天下甞大亂矣在<lb/>
位貪毒禍敗皆非其人及文王之起而天下之才甞<lb/>
<pb n="KR4d0073_SBCK_039-3b"/>
少矣當是時文王能陶冶天下之士而使之皆有士<lb/>
君子之才然後隨其才之所有而官使之詩曰豈弟<lb/>
君子遐不作人此之謂也及其成也微賤兎罝之人<lb/>
猶莫不好德兎罝之詩是也又況於在位之人乎夫<lb/>
文王惟能如此故以征則服以守則治詩曰奉璋峨<lb/>
峨髦士攸宜又曰周王于邁六師及之言文王所用<lb/>
文武各得其才而無廢事也及至夷厲之亂天下之<lb/>
才又甞少矣至宣王之起所與圖天下之事者仲山<lb/>
甫而巳故詩人歎之曰德輶如毛維仲山甫舉之愛<lb/>
莫助之蓋閔人士之少而山甫之無助也宣王能用<lb/>
仲山甫推其類以新美天下之士而後人才復衆於<lb/>
是内脩政事外討不庭而復有文武之境土故詩人<lb/>
<pb n="KR4d0073_SBCK_039-4a"/>
美之曰薄言采芭于彼新田于此菑畝言宣王能新<lb/>
美天下之士使之有可用之才如農夫新美其田而<lb/>
使之有可采之芭也由此觀之人之才未甞不自人<lb/>
主陶冶而成之者也所謂陶冶而成之者何也亦敎<lb/>
之養之取之任之有其道而巳所謂教之之道何也<lb/>
古者天子諸侯自國至於鄕黨皆有學博置教導之<lb/>
官而嚴其選朝廷禮樂刑政之事皆在於學士所觀<lb/>
而習者皆先王之法言德行治天下之意其材亦可<lb/>
以爲天下國家之用茍不可以爲天下國家之用則<lb/>
不教也茍可以爲天下國家之用者則無不在於學<lb/>
此教之之道也所謂養之之道何也饒之以財約之<lb/>
以禮裁之以法也何謂饒之以財人之情不足於財<lb/>
<pb n="KR4d0073_SBCK_039-4b"/>
則貪鄙茍得無所不至先王知其如此故其制禄自<lb/>
庶人之在官者其禄巳足以代其耕矣由此等而上<lb/>
之每有加焉使其足以養廉恥而離於貪鄙之行猶<lb/>
以爲未也又推其禄以及其子孫謂之世禄使其生<lb/>
也旣於父子兄弟妻子之養昏姻朋友之接皆無憾<lb/>
矣其死也又於子孫無不足之憂焉何謂約之以禮<lb/>
人情足於財而無禮以節之則又放僻邪侈無所不<lb/>
至先王知其如此故爲之制度婚喪祭養燕享之事<lb/>
服食器用之物皆以命數爲之節而齊之以律度量<lb/>
衡之法其命可以爲之而財不足以具則弗具也其<lb/>
財可以具而命不得爲之者不使有銖兩分寸之加<lb/>
焉何謂裁之以法先王於天下之士教之以道藝矣<lb/>
<pb n="KR4d0073_SBCK_039-5a"/>
不帥教則待之以屏弃逺方終身不齒之法約之以<lb/>
禮矣不循禮則待之以流殺之法王制曰變衣服者<lb/>
其君流酒誥曰厥成誥曰羣飲汝勿佚盡執拘以歸<lb/>
于周予其殺夫羣飲變衣服小罪也流殺大刑也加<lb/>
小罪以大刑先王所以忍而不疑者以爲不如是不<lb/>
足以一天下之俗而成吾治夫約之以禮裁之以法<lb/>
天下所以服從無抵冒者又非獨其禁嚴而治察之<lb/>
所能致也蓋亦以吾至誠懇惻之心力行而爲之倡<lb/>
凡在左右通貴之人皆順上之欲而服行之有一不<lb/>
帥者法之加必自此始夫上以至誠行之而貴者知<lb/>
避上之所惡矣則天下之不罰而止者衆矣故曰此<lb/>
養之之道也所謂取之之道者何也先王之取人也<lb/>
<pb n="KR4d0073_SBCK_039-5b"/>
必於鄕黨必於庠序使衆人推其所謂賢能書之以<lb/>
告于上而察之誠賢能也然後隨其德之大小才之<lb/>
髙下而官使之所謂察之者非專用耳目之聦明而<lb/>
聽私於一人之口也欲審知其德問以行欲審知其<lb/>
才問以言得其言行則試之以事所謂察之者試之<lb/>
以事是也雖堯之用舜亦不過如此而巳又況其下<lb/>
乎若夫九州之大四海之逺萬官億醜之賤所須士<lb/>
大夫之才則衆矣有天下者又不可以一二自察之<lb/>
也又不可以偏屬於一人而使之於一日二日之間<lb/>
考試其行能而進退之也蓋吾巳能察其才行之大<lb/>
者以爲大官矣因使之取其類以持乆試之而考其<lb/>
能者以告于上而後以爵命禄秩予之而巳此取之<lb/>
<pb n="KR4d0073_SBCK_039-6a"/>
之道也所謂任之之道者何也人之才德髙下厚薄<lb/>
不同其所任有宜有不宜先王知其如此故知農者<lb/>
以爲后稷知工者以爲共工其德厚而才髙者以爲<lb/>
之長德薄而才下者以爲之佐屬又以乆於其職則<lb/>
上狃習而知其事下服馴而安其教賢者則其功可<lb/>
以至於成不肖者則其罪可以至於著故乆其任而<lb/>
待之以考績之法夫如此故智能才力之士則得盡<lb/>
其智以赴功而不患其事之不終其功之不就也偷<lb/>
惰茍且之人雖欲取容於一時而顧僇辱在其後安<lb/>
敢不勉乎若夫無能之人固知辭避而去矣居職任<lb/>
事之日乆不勝任之罪不可以幸而免故也彼且不<lb/>
敢冒而知辭避矣尚何有比周䜛謟爭進之人乎取<lb/>
<pb n="KR4d0073_SBCK_039-6b"/>
之旣巳詳使之旣巳當處之旣巳乆至其任之也又<lb/>
專焉而不一二以法束縛之而使之得行其意堯舜<lb/>
之所以理百官而熈衆工者以此而巳書曰三載考<lb/>
績三考黜陟幽明此之謂也然堯舜之時其所黜者<lb/>
則聞之矣蓋四凶是也其所陟者則臯陶稷契皆終<lb/>
身一官而不徙蓋其所謂陟者特加之爵命禄賜而<lb/>
巳耳此任之之道也夫教之養之取之任之之道如<lb/>
此而當時人君又能與其大臣悉其耳目心力至誠<lb/>
惻怛思念而行之此其人臣之所以無疑而於天下<lb/>
國家之事無所欲爲而不得也方今州縣雖有學取<lb/>
牆壁具而巳非有教導之官長育人才之事也唯太<lb/>
學有教導之官而亦未甞嚴其選朝廷禮樂刑政之<lb/>
<pb n="KR4d0073_SBCK_039-7a"/>
事未甞在於學學者亦漠然自以禮樂刑政爲有司<lb/>
之事而非巳所當知也學者之所教講說章句而巳<lb/>
講說章句固非古者教人之道也近歳乃始教之以<lb/>
課試之文章夫課試之文章非博誦強學窮日之力<lb/>
則不能及其能工也大則不足以用天下國家小則<lb/>
不足以爲天下國家之用故雖白首於庠序窮日之<lb/>
力以帥上之教及使之從政則茫然不知其方者皆<lb/>
是也蓋今之教者非特不能成人之才而巳又從而<lb/>
困苦毀壞之使不得成才者何也夫人之才成於專<lb/>
而毀於雜故先王之處民才處工於官府處農於畎<lb/>
畝處商賈於肆而處士於庠序使各專其業而不見<lb/>
異物懼異物之足以害其業也所謂士者又非特使<lb/>
<pb n="KR4d0073_SBCK_039-7b"/>
之不得見異物而巳一示之以先王之道而百家諸<lb/>
子之異說皆屏之而莫敢習者焉今士之所宜學者<lb/>
天下國家之用也今悉使置之不教而教之以課試<lb/>
之文章使其耗精疲神窮日之力以從事於此及其<lb/>
任之以官也則又悉使置之而責之以天下國家之<lb/>
事夫古之人以朝夕專其業於天下國家之事而猶<lb/>
才有能有不能今乃移其精神奪其日力以朝夕從<lb/>
事於無補之學及其任之以事然後卒然責之以爲<lb/>
天下國家之用宜其才之足以有爲者少矣臣故曰<lb/>
非特不能成人之才又從而困苦毀壞之使不得成<lb/>
才也又有甚害者先王之時士之所學者文武之道<lb/>
也士之才有可以爲公卿大夫有可以爲士其才之<lb/>
<pb n="KR4d0073_SBCK_039-8a"/>
大小宜不宜則有矣至於武事則隨其才之大小未<lb/>
有不學者也故其大者居則爲六官之卿出則爲六<lb/>
軍之將也其次則比閭族黨之師亦皆卒兩師旅之<lb/>
帥也故邊疆宿衞皆得士大夫爲之而小人不得奸<lb/>
其任今之學者以爲文武異事吾知治文事而巳至<lb/>
於邊疆宿衛之任則推而屬之於卒伍往往天下姦<lb/>
悍無賴之人苟其才行足自託於鄕里者亦未有肯<lb/>
去親戚而從召募者也邊疆宿衞此乃天下之重任<lb/>
而人主之所當慎重者也故古者教士以射御爲急<lb/>
其他技能則視其人才之所宜而後教之其才之所<lb/>
不能則不強也至於射則爲男子之事人之生有疾<lb/>
則巳茍無疾未有去射而不學者也在庠序之間固<lb/>
<pb n="KR4d0073_SBCK_039-8b"/>
當從事於射也有賔客之事則以射有祭祀之事則<lb/>
以射别士之行同能偶則以射於禮樂之事未甞不<lb/>
寓以射而射亦未甞不在於禮樂祭祀之間也易曰<lb/>
弧矢之利以威天下先王豈以射爲可以習揖讓之<lb/>
儀而巳乎固以爲射者武事之尤大而威天下守國<lb/>
家之具也居則以是習禮樂出則以是從戰伐士旣<lb/>
朝夕從事於此而能者衆則邊疆宿衞之任皆可以<lb/>
擇而取也夫士甞學先王之道其行義甞見推於鄕<lb/>
黨矣然後因其才而託之以邊疆宿衞之事此古之<lb/>
人君所以推干戈以屬之人而無内外之虞也今乃<lb/>
以夫天下之重任人主所當至慎之選推而屬之姦<lb/>
悍無賴才行不足自託於鄕里之人此方今所以諰<lb/>
<pb n="KR4d0073_SBCK_039-9a"/>
諰然常抱邊疆之憂而虞宿衞之不足恃以爲安也<lb/>
今孰不知邊疆宿衞之士不足恃以爲安哉顧以爲<lb/>
天下學士以執兵爲恥而亦未有能騎射行陣之事<lb/>
者則非召募之卒伍孰能任其事者乎夫不嚴其教<lb/>
髙其選則士之以執兵爲恥而未甞有能騎射行陣<lb/>
之事固其理也凡此皆教之非其道故也方今制禄<lb/>
大抵皆薄自非朝廷侍從之列食口稍衆未有不兼<lb/>
農商之利而能充其養者也其下州縣之吏一月所<lb/>
得多者錢八九千少者四五千以守選待除守闕通<lb/>
之蓋六七年而後得三年之禄計一月所得乃實不<lb/>
能四五千少者乃實不能及三四千而巳雖厮養之<lb/>
給亦窘於此矣而其養生喪死婚姻葬送之事皆當<lb/>
<pb n="KR4d0073_SBCK_039-9b"/>
於此夫出中人之上者雖窮而不失爲君子出中人<lb/>
之下者雖泰而不失爲小人唯中人不然窮則爲小<lb/>
人泰則爲君子計天下之士出中人之上下者千百<lb/>
而無十一窮而爲小人泰而爲君子者則天下皆是<lb/>
也先王以爲衆不可以力勝也故制行不以巳而以<lb/>
中人爲制所以因其欲而利道之以爲中人之所能<lb/>
守則其志可以行乎天下而推之后世以今之制禄<lb/>
而欲士之無毀廉恥蓋中人之所不能也故今官大<lb/>
者往往交賂遺營貲産以負貪汙之毀官小者販鬻<lb/>
乞丐無所不爲夫士巳甞毀廉恥以負累於世矣則<lb/>
其偷惰取容之意起而矜奮自強之心息則職業安<lb/>
得而不弛治道何從而興乎又況委法受賂侵牟百<lb/>
<pb n="KR4d0073_SBCK_039-10a"/>
姓者往往而是也此所謂不能饒之以財也婚喪奉<lb/>
養服食器用之物皆無制度以爲之節而天下以奢<lb/>
爲榮以儉爲恥苟其財之可以具則無所爲而不得<lb/>
有司旣不禁而人又以此爲榮苟其財不足而不能<lb/>
自稱於流俗則其婚喪之際徃徃得罪於族人親姻<lb/>
而人以爲恥矣故富者貪而不知止貧者則強勉其<lb/>
不足以追之此士之所以重困而廉恥之心毀也凡<lb/>
此所謂不能約之以禮也方今　陛下躬行儉約以<lb/>
率天下此左右通貴之臣所親見然而其閨門之内<lb/>
奢靡無節犯上之所惡以傷天下之教者有巳甚者<lb/>
矣未聞朝廷有所放絀以示天下昔周之人拘羣飲<lb/>
而被之以殺刑者以爲酒之末流生害有至於死者<lb/>
<pb n="KR4d0073_SBCK_039-10b"/>
衆矣故重禁其禍之所自生重禁禍之所自生故其<lb/>
施刑極省而人之抵於禍敗者少矣今朝廷之法所<lb/>
尤重者獨貪吏耳重禁貪吏而輕奢靡之法此所謂<lb/>
禁其末而㢮其本然而世之識者以爲方今官冗而<lb/>
縣官財用巳不足以供之其亦蔽於理矣今之入官<lb/>
誠冗矣然而前世置員蓋甚少而賦禄又如此之薄<lb/>
則財用之所不足蓋亦有說矣吏禄豈足計哉臣於<lb/>
財利固未甞學然竊觀前世治財之大略矣蓋因天<lb/>
下之力以生天下之財取天下之財以供天下之費<lb/>
自古治世未甞以不足爲天下之公患也患在治財<lb/>
無其道耳今天下不見兵革之具而元元安土樂業<lb/>
人致巳力以生天下之財然而公私常以困窮爲患<lb/>
<pb n="KR4d0073_SBCK_039-11a"/>
者殆以理財未得其道而有司不能度世之宜而通<lb/>
其變耳誠能理財以其道而通其變臣雖愚固知增<lb/>
吏禄不足以傷經費也方今法嚴令具所以羅天下<lb/>
之士可謂密矣然而亦甞教之以道藝而有不帥教<lb/>
之刑以待之乎亦甞約之以制度而有不循理之刑<lb/>
以待之乎亦甞任之以職事而有不任事之刑以待<lb/>
之乎夫不先教之以道藝誠不可以誅其不帥教不<lb/>
先約之以制度誠不可以誅其不循理不先任之以<lb/>
職事誠不可以誅其不任事此三者先王之法所尤<lb/>
急也今皆不可得誅而薄物細故非害治之急者爲<lb/>
之法禁月異而歲不同爲吏者至於不可勝記又況<lb/>
能一二避之而無犯者乎此法令所以玩而不行小<lb/>
<pb n="KR4d0073_SBCK_039-11b"/>
人有幸而免者君子有不幸而及者焉此所謂不能<lb/>
裁之以刑也凡此皆治之非其道也方今取士强記<lb/>
博誦而畧通於文辭謂之茂才異等賢良方正茂才<lb/>
異等賢良方正者公卿之選也記不必强誦不必博<lb/>
略通於文辭而又甞學詩賦則謂之進士進士之髙<lb/>
者亦公卿之選也夫此二科所得之技能不足以爲<lb/>
公卿不待論而後可知而世之議者乃以爲吾常以<lb/>
此取天下之士而才之可以爲公卿者常出於此不<lb/>
必法古之取人而後得士也其亦蔽於理矣先王之<lb/>
時盡所以取人之道猶懼賢者之難進而不肖者之<lb/>
雜於其間也今悉廢先王所以取士之道而毆天下<lb/>
之才士悉使爲賢良進士則士之才可以爲公卿者<lb/>
<pb n="KR4d0073_SBCK_039-12a"/>
固宜爲賢良進士而賢良進士亦固宜有時而得才<lb/>
之可以爲公卿者也然而不肖者苟能雕蟲篆刻之<lb/>
學以此進至乎公卿才之可以爲公卿者困於無𥙷<lb/>
之學而以此絀死於嵓野蓋十八九矣夫古之人有<lb/>
天下者其所以慎擇者公卿而巳公卿旣得其人因<lb/>
使推其類以聚於朝廷則百司庶物無不得其人也<lb/>
今使不肖之人幸而至乎公卿因得推其類聚之朝<lb/>
廷此朝廷所以多不肖之人而雖有賢智徃徃困於<lb/>
無助不得行其意也且公卿之不肖旣推其類以聚<lb/>
於朝廷朝廷之不肖又推其類以備四方之任使四<lb/>
方之任使者又各推其不肖以布於州郡則雖有同<lb/>
罪舉官之科豈足恃哉適足以爲不肖者之資而巳<lb/>
<pb n="KR4d0073_SBCK_039-12b"/>
其次九經五經學究明法之科朝廷固巳甞患其無<lb/>
用於世而稍責之以大義矣然大義之所得未有以<lb/>
賢於故也今朝廷又開明經之選以進經術之士然<lb/>
明經之所取亦記誦而略通於文辭者則得之矣彼<lb/>
通先王之意而可以施於天下國家之用者顧未必<lb/>
得與於此選也其次則恩澤子弟庠序不教之以道<lb/>
藝官司不考問其才能父兄不保任其行義而朝廷<lb/>
輒以官予之而任之以事武王數紂之罪則曰官人<lb/>
以世夫官人以世而不計其才行此乃紂之所以亂<lb/>
亡之道而治世之所無也又其次曰流外朝廷固巳<lb/>
擠之於廉恥之外而限其進取之路矣顧屬之以州<lb/>
縣之事使之臨士民之上豈所謂以賢治不肖者乎<lb/>
<pb n="KR4d0073_SBCK_039-13a"/>
以臣使事之所及一路數千里之間州縣之吏出於<lb/>
流外者徃徃而有可屬任以事者殆無二三而當防<lb/>
閑其姦者皆是也蓋古者有賢不肖之分而無流品<lb/>
之别故孔子之聖而甞爲季氏吏蓋雖爲吏而亦不<lb/>
害其爲公卿及後世有流品之别則凡在流外者其<lb/>
所成立固甞自置於廉恥之外而無髙人之意矣夫<lb/>
以近世風俗之流靡自雖士大夫之才勢足以進取<lb/>
而朝廷甞獎之以禮義者晩節末路徃徃怵而爲姦<lb/>
況又其素所成立無髙人之意而朝廷固巳擠之於<lb/>
廉恥之外限其進取者乎其臨人親職放僻邪侈固<lb/>
其理也至於邊疆宿衞之選則臣固巳言其失矣凡<lb/>
此皆取之非其道也方今取之旣不以其道至於任<lb/>
<pb n="KR4d0073_SBCK_039-13b"/>
之又不問其德之所宜而問其出身之後先不論其<lb/>
才之稱否而論其歷任之多少以文學進者且使之<lb/>
治財巳使之治財矣又轉而使之典獄巳使之典獄<lb/>
矣又轉而使之治禮是則一人之身而責之以百官<lb/>
之所能備宜其人才之難爲也夫責人以其所難爲<lb/>
則人之能爲者少矣人之能爲者少則相率而不爲<lb/>
故使之典禮未甞以不知禮爲憂以今之典禮者未<lb/>
甞學禮故也使之典獄未甞以不知獄爲恥以今之<lb/>
典獄者未甞學獄故也天下之人亦巳漸漬於失教<lb/>
𬒳服於成俗見朝廷有所任使非其資序則相議而<lb/>
訕之至於任使之不當其才未甞有非之者也且在<lb/>
位者數徙則不得乆於其官故上不能狃習而知其<lb/>
<pb n="KR4d0073_SBCK_039-14a"/>
事下不肯服馴而安其教賢者則其功不可以及於<lb/>
成不肖者則其罪不可以至於著若夫迎新將故之<lb/>
勞縁絶簿書之弊固其害之小者不足悉數也設官<lb/>
大抵皆當乆於其任而至於所部者逺所任者重則<lb/>
尤宜乆於其官而後可以責其有爲而方今尤不得<lb/>
乆於其官徃徃數日輒遷之矣取之旣巳不詳使之<lb/>
旣巳不當處之旣巳不乆至於任之則又不專而又<lb/>
一二以法束縛之不得行其意臣故知當今在位多<lb/>
非其人稍假借之權而不一二以法束縛之則放恣<lb/>
而無不爲雖然在位非其人而恃法以爲治自古及<lb/>
今未有能治者也即使在位皆得其人矣而一二以<lb/>
法束縛之不使之得行其意亦自古及今未有能治<lb/>
<pb n="KR4d0073_SBCK_039-14b"/>
者也夫取之旣巳不詳使之旣巳不當處之旣巳不<lb/>
乆任之又不專而一二之以法束縛之故雖賢者在<lb/>
位能者在職與不肖而無能者殆無以異夫如此故<lb/>
朝廷明知其賢能足以任事苟非其資序則不以任<lb/>
事而輒進之雖進之士猶不服也明知其無能而不<lb/>
肖苟非有罪爲在事者所劾不敢以其不勝任而輒<lb/>
退之雖退之士猶不服也彼誠不肖無能然而士不<lb/>
服者何也以所謂賢能者任其事與不肖而無能者<lb/>
亦無以異故也臣前以謂不能任人以職事而無不<lb/>
任事之刑以待之者蓋謂此也夫教之養之取之任<lb/>
之有一非其道則足以敗天下之人才又況兼此四<lb/>
者而有之則在位不才苟簡貪鄙之人至於不可勝<lb/>
<pb n="KR4d0073_SBCK_039-15a"/>
數而草野閭巷之間亦少可任之才固不足怪詩曰<lb/>
國雖靡止或聖或否民雖靡膴或哲或謀或肅或艾<lb/>
如彼泉流無淪胥以敗此之謂也夫在位之人才不<lb/>
足矣而閭巷草野之間亦少可用之才則豈特行先<lb/>
王之政而不得也社稷之託封疆之守　陛下其能<lb/>
乆以天幸爲常而無一旦之憂乎蓋漢之張角三十<lb/>
六萬同日而起所在郡國莫能發其謀唐之黃巢橫<lb/>
行天下而所至將吏無敢與之抗者漢唐之所以亡<lb/>
禍自此始唐旣亡矣陵夷以至五代而武夫用事賢<lb/>
者伏匿消沮而不見在位無復有知君臣之義上下<lb/>
之禮者也當是之時變置社稷蓋甚於奕碁之易而<lb/>
元元肝腦塗地幸而不轉死於溝壑者無幾耳夫人<lb/>
<pb n="KR4d0073_SBCK_039-15b"/>
才不足其患葢如此而方今公卿大夫莫肯爲　陛<lb/>
下長慮後顧爲宗廟萬世計臣竊惑之昔晉武帝趣<lb/>
過目前而不爲子孫長逺之謀當時在位亦皆偷合<lb/>
茍容而風俗蕩然棄禮義捐法制上下同失莫以爲<lb/>
非有識固知其將必亂矣而其後果海内大擾中國<lb/>
列於夷狄者二百餘年伏惟　三廟祖宗神靈所以<lb/>
付屬　陛下固將爲萬世血食而大庇元元於無窮<lb/>
也臣願　陛下鑒漢唐五代之所以亂亡懲晉武茍<lb/>
且因循之禍明詔大臣思所以陶成天下之才慮之<lb/>
以謀計之以數爲之以漸期爲合於當世之變而無<lb/>
負於先王之意則天下之人才不勝用矣人才不勝<lb/>
用則　陛下何求而不得何欲而不成哉夫慮之以<lb/>
<pb n="KR4d0073_SBCK_039-16a"/>
謀計之以數爲之以漸則成天下之才甚易也臣始<lb/>
讀孟子見孟子言王政之易行心則以爲誠然及見<lb/>
與愼子論齊魯之地以爲先王之制國大抵不過百<lb/>
里者以爲今有王者起則凡諸侯之地或千里或五<lb/>
百里皆將損之至於數十百里而後止於是疑孟子<lb/>
雖賢其仁智足以一天下亦安能毋刼之以兵革而<lb/>
使數百千里之強國一旦肯損其地之十八九比於<lb/>
先王之諸侯至其後觀漢武帝用主父偃之䇿令諸<lb/>
侯王地悉得推恩封其子弟而漢親臨定其號名輒<lb/>
别屬漢於是諸侯王之子弟各有分土而勢強地大<lb/>
者卒以分析弱小然後知慮之以謀計之以數爲之<lb/>
以漸則大者固可使小强者固可使弱而不至乎傾<lb/>
<pb n="KR4d0073_SBCK_039-16b"/>
駭變亂敗傷之釁孟子之言不爲過又況今欲改易<lb/>
更革其勢非若孟子所爲之難也臣故曰慮之以謀<lb/>
計之以數爲之以漸則其爲甚易也然先王之爲天<lb/>
下不患人之不爲而患人之不能不患人之不能而<lb/>
患巳之不勉何謂不患人之不爲而患人之不能人<lb/>
之情所願得者善行矣名尊爵厚利也而先王能操<lb/>
之以臨天下之士天下之士有能遵之以治者則悉<lb/>
以其所願得者以與之士不能則巳矣苟能則孰肯<lb/>
舎其所願得而不自勉以爲才故曰不患人之不爲<lb/>
患人之不能何謂不患人之不能而患巳之不勉先<lb/>
王之法所以待人者盡矣自非下愚不可移之才未<lb/>
有不能赴者也然而不謀之以至誠惻怛之心力行<lb/>
<pb n="KR4d0073_SBCK_039-17a"/>
而先之未有能以至誠惻怛之心力行而應之者也<lb/>
故曰不患人之不能而患巳之不勉　陛下誠有意<lb/>
乎成天下之才則臣願　陛下勉之而巳臣又觀朝<lb/>
廷異時欲有所施爲變革其始計利害未甞熟也顧<lb/>
有一流俗僥倖之人不恱而非之則遂止而不敢夫<lb/>
法度立則人無獨蒙其幸者故先王之政雖足以利<lb/>
天下而當其承弊壞之後僥倖之時其剏法立制未<lb/>
甞不艱難也以其剏法立制而天下僥倖之人亦順<lb/>
說以趨之無有齟齬則先王之法至今存而不廢矣<lb/>
惟其剏法立制之艱難而僥倖之人不肯順恱而趨<lb/>
之故古之人欲有所爲未甞不先之以征誅而後得<lb/>
其意詩曰是伐是肆是絶是忽四方以無拂此言文<lb/>
<pb n="KR4d0073_SBCK_039-17b"/>
王先征誅而後得意於天下也夫先王欲立法度以<lb/>
變衰壞之俗而成人之才雖有征誅之難猶忍而爲<lb/>
之以爲不若是不可以有爲也及至孔子以匹夫遊<lb/>
諸侯所至則使其君臣捐所習逆所順強所劣憧憧<lb/>
如也卒困於排逐然孔子亦終不爲之變以爲不如<lb/>
是不可以有爲此其所守蓋與文王同意夫在上之<lb/>
聖人莫如文王在下之聖人莫如孔子而欲有所施<lb/>
爲變革則其事蓋如此矣今有天下之勢居先王之<lb/>
位剏立法制非有征誅之難也雖有僥倖之人不恱<lb/>
而非之固不勝天下順恱之人衆也然而一有流俗<lb/>
僥倖不恱之言則遂止而不敢爲者惑也　陛下誠<lb/>
有意乎成天下之才則臣又願斷之而巳夫慮之以<lb/>
<pb n="KR4d0073_SBCK_039-18a"/>
謀計之以數爲之以漸而又勉之以成斷之以果然<lb/>
而猶不能成天下之才則以臣所聞蓋未有也然臣<lb/>
之所稱流俗之所不講而今之議者以謂迂闊而熟<lb/>
爛者也竊觀近世士大夫所欲悉心力耳目以補助<lb/>
朝廷者有矣彼其意非一切利害則以爲當世所能<lb/>
行者士大夫旣以此希世而朝廷所取於天下之士<lb/>
亦不過如此至於大倫大法禮義之際先王之所力<lb/>
學而守者蓋不及也一有及此則羣聚而笑之以爲<lb/>
迂闊今朝廷悉心於一切之利害有司法令於刀筆<lb/>
之間非一日也然其效可觀矣則夫所謂迂闊而熟<lb/>
爛者惟　陛下亦可以少留神而察之矣昔唐太宗<lb/>
正觀之初人人異論如封德彞之徒皆以爲非雜用<lb/>
<pb n="KR4d0073_SBCK_039-18b"/>
秦漢之政不足以爲天下能思先王之事開太宗者<lb/>
魏文正公一人爾其所施設雖未能盡當先王之意<lb/>
抑其大略可謂合矣故能以數年之間而天下幾致<lb/>
刑措中國安寧蠻夷順服自三王以來未有如此盛<lb/>
時也唐太宗之初天下之俗猶今之世也魏文正公<lb/>
之言固當時所謂迂闊而熟爛者也然其效如此賈<lb/>
誼曰今或言德教之不如法令胡不引商周秦漢以<lb/>
觀之然則唐太宗之事亦足以觀矣臣幸以職事歸<lb/>
報　陛下不自知其駑下無以稱職而敢及國家之<lb/>
大體者以臣蒙　陛下任使而當歸報竊謂在位之<lb/>
人才不足而無以稱朝廷任使之意而朝廷所以任<lb/>
使天下之士者或非其理而士不得盡其才此亦臣<lb/>
<pb n="KR4d0073_SBCK_039-19a"/>
使事之所及而　陛下之所宜先聞者也釋此一言<lb/>
而毛舉利害之一二以汙　陛下之聦明而終無補<lb/>
於世則非臣所以事　陛下惓惓之義也伏惟　陛<lb/>
下詳思而擇其中天下幸甚<lb/>
　　　　上時政䟽<lb/>
年月日具位臣某昧死再拜上䟽　尊號皇帝陛下<lb/>
臣竊觀自古人主享國日乆無至誠惻怛憂天下之<lb/>
心雖無暴政虐刑加於百姓而天下未甞不亂自秦<lb/>
巳下享國日乆者有晉之武帝梁之武帝唐之明皇<lb/>
此三帝者皆聦明智略有功之主也享國日乆内外<lb/>
無患因循茍且無至誠惻怛憂天下之心趨過目前<lb/>
而不爲乆逺之計自以禍災可以無及其身徃徃身<lb/>
<pb n="KR4d0073_SBCK_039-19b"/>
遇災禍而悔無所及雖或僅得身免而宗廟固巳毀<lb/>
辱而妻子固以困窮天下之民固以膏血塗草野而<lb/>
生者不能自脫於困餓刼束之患矣夫爲人子孫使<lb/>
其宗廟毀辱爲人父母使其比屋死亡此豈仁孝之<lb/>
主所宜忍者乎然而晉梁唐之三帝以晏然致此者<lb/>
自以爲其禍災可以不至於此而不自知忽然巳至<lb/>
也蓋夫天下至大器也非大明法度不足以維持非<lb/>
衆建賢才不足以保守茍無至誠惻怛憂天下之心<lb/>
則不能詢考賢才講求法度賢才不用法度不脩偷<lb/>
假歳月則幸或可以無他曠日持乆則未甞不終於<lb/>
大亂伏惟　皇帝陛下有㳟儉之德有聦明睿智之<lb/>
才有仁民愛物之意然享國日乆矣此誠當惻怛憂<lb/>
<pb n="KR4d0073_SBCK_039-20a"/>
天下而以晉梁唐三帝爲戒之時以臣所見方今朝<lb/>
廷之位未可謂能得賢才政事所施未可謂能合法<lb/>
度官亂於上民貧於下風俗日以薄才力日以困窮<lb/>
而　陛下髙居深拱未甞有詢考講求之意此臣所<lb/>
以竊爲　陛下計而不能無慨然者也夫因循茍且<lb/>
逸豫而無爲可以徼倖一時而不可以曠日持乆晉<lb/>
梁唐三帝者不知慮此故災稔禍變生於一時則雖<lb/>
欲復詢考講求以自救而巳無所及矣以古凖今則<lb/>
天下安危治亂尚可以有爲有爲之時莫急於今日<lb/>
過今日則臣恐亦有無所及之悔矣然則以至誠詢<lb/>
考而衆建賢才以至誠講求而大明法度　陛下今<lb/>
日其可以不汲汲乎書曰若藥不瞑眩厥疾弗瘳臣<lb/>
<pb n="KR4d0073_SBCK_039-20b"/>
願　陛下以終身之狼疾爲憂而不以一日之瞑眩<lb/>
爲苦臣旣蒙　陛下採擢使備從官朝廷治亂安危<lb/>
臣實預其榮辱此臣所以不敢避進越之罪而忘盡<lb/>
規之義伏惟　陛下深思臣言以自警戒則天下幸<lb/>
甚<lb/>
　　　　進戒䟽<lb/>
熈寧二年五月十一日朝散大夫右諫議大夫叅知<lb/>
政事護軍賜紫金魚袋臣某昧死再拜上䟽　皇帝<lb/>
陛下臣竊以爲　陛下旣終亮隂考之於經則羣臣<lb/>
進戒之時而臣待罪近司職當先事有言者也竊聞<lb/>
孔子論爲邦先放鄭聲而後曰逺佞人仲虺稱湯之<lb/>
德先不邇聲色不殖貨利而後曰用人惟巳蓋以謂<lb/>
<pb n="KR4d0073_SBCK_039-21a"/>
不淫耳目於聲色玩好之物然後能精於用志能精<lb/>
於用志然後能明於見理能明於見理然後能知人<lb/>
能知人然後佞人可得而逺忠臣良士與有道之君<lb/>
子類進於時有以自竭則法度之行風俗之成甚易<lb/>
也若夫人主雖有過人之材而不能早自戒於耳目<lb/>
之欲至於過差以亂其心之所思則用志不精用志<lb/>
不精則見理不明見理不明則邪說詖行必窺間乗<lb/>
殆而作則其至於危亂也豈難哉伏惟　陛下即位<lb/>
以來未有聲色玩好之過聞於外然孔子聖人之盛<lb/>
尚自以爲七十而后敢縱心所欲也今　陛下以鼎<lb/>
盛之春秋而享天下之大奉所以惑移耳目者爲不<lb/>
少矣則臣之所豫慮而　陛下之所深戒宜在於此<lb/>
<pb n="KR4d0073_SBCK_039-21b"/>
天之生聖人之材甚吝而人之值聖人之時甚難天<lb/>
旣以聖人之材付　陛下則人亦將望聖人之澤於<lb/>
此時伏惟　陛下自愛以成德而自强以赴功使後<lb/>
世不失聖人之名而天下皆蒙　陛下之澤則豈非<lb/>
可願之事哉臣愚不勝惓惓唯　陛下恕其狂妄而<lb/>
幸賜省察<lb/>
臨川先生文集卷第三十九<lb/>
</p>
<p>
</p>
  </div>
</body>
</text>
</TEI>