<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4d0073_SBCK_071-1a"/>
臨川先生文集卷第七十一<lb/>
　　雜著<lb/>
　　　先大夫述<hi>并集序附</hi>
　　　題王逢原講孟子後<lb/>
　　　許氏世譜<lb/>
　　　傷仲永<lb/>
　　　同學一首别子固<lb/>
　　　書瑞新道人壁<lb/>
　　　讀孟甞君傳<lb/>
　　　讀柳宗元傳<lb/>
　　　讀江南録<lb/>
　　　書李文公集後<lb/>
<pb n="KR4d0073_SBCK_071-1b"/>
　　　書刺客傳後<lb/>
　　　孔子世家議<lb/>
　　　書洪範傳後<lb/>
　　　題張忠定書<lb/>
　　　題燕華仙傳<lb/>
　　　書金剛經義贈吳珪<lb/>
　　　與妙應大師說<lb/>
　　　題旁詩<hi>仲子正字</hi>
　　　　先大夫述<lb/>
王氏其先出太原今爲撫州臨川人不知始所以徙<lb/>
其後有隱君子某生某以子故贈尚書職方貟外郎<lb/>
職方生衞尉寺丞某公考也公諱某始字捐之年十<lb/>
<pb n="KR4d0073_SBCK_071-2a"/>
七以文干張公詠張公竒之改字公舜良祥符八年<lb/>
得進士第爲建安主簿時尚少縣人頗易之旣數月<lb/>
皆畏翕然令賴以治甞疾病闔縣爲禱祠縣人不時<lb/>
入稅州咎縣公曰孔目吏尚不時入稅貧民何獨爲<lb/>
邪即與校至府門取孔目吏以歸杖二十與之期三<lb/>
日盡期民之稅亦無不入自將巳下皆側目爲判官<lb/>
臨江軍守不法公遇事輒据爭之以故事一政吏爲<lb/>
文書謾其上至公輒閣軍有蕭灘號難度以腐船度<lb/>
輒返吏呼公爲判官灘云豪吏大姓至相與出錢求<lb/>
轉運使下吏出公領新淦縣縣大治今三十年吏民<lb/>
稱說如公在改大理寺丞知廬陵縣又大治移知新<lb/>
繁縣改殿中丞到縣條宿姦數人上府流惡處自餘<lb/>
<pb n="KR4d0073_SBCK_071-2b"/>
一以恩信治之甞歷歲不笞一人知韶州改太常博<lb/>
士尚書屯田貟外郎夷越無男女之别前守類以爲<lb/>
俗然即其得可巳皆弗究公曰同是人也不可瀆其<lb/>
倫夫所謂因其俗者豈謂是邪凡有萌蘖一切擿矜<lb/>
窮治之時未幾男女之行于市者不敢一塗胡先生<lb/>
瑗爲政範亦掇公此事部縣翁源多虎公敎捕之民<lb/>
言虎自斃者五令斷虎頭輿致州爲頌以獻公麾輿<lb/>
者出以頌還令其不喜恠不以其道說之不說也如<lb/>
此蜀効忠士屯者五百人代不到謀叛韶小州即有<lb/>
變無所可枝梧佐吏始殊恐公不爲動獨捕其首五<lb/>
人即日斷流之護出之界上劫佐吏固爭請付獄旣<lb/>
而聞其徒謀若以首赴獄當夜劫之以叛衆乃愈服<lb/>
<pb n="KR4d0073_SBCK_071-3a"/>
公完營驛倉庫建坊道隨所施設有條理長老言自<lb/>
嶺海服朝廷爲吾置州守未有賢公者丁衞尉府君<lb/>
憂服除通判江寧府閱兩將一以府倚公辦寶元二<lb/>
年二月二十三日以疾棄諸孤官下享年四十六公<lb/>
於忠義孝友非勉也宦游常奉親行獨西川以逺又<lb/>
法不聽在新繁未甞劇飲酒歲時思慕哭殊悲其自<lb/>
奉如甚嗇者異時悉所有又貸於人治酒食須以娛<lb/>
其親無秋毫愛也人乃或以爲奢居未甞怒笞子弟<lb/>
每置酒從容爲陳孝悌仁義之本古今存亡治亂之<lb/>
所以然甚適其自任以世之重也雖人望公則亦然<lb/>
卒之官不充其材以夭嗚呼其命也母謝氏以公故<lb/>
封永安縣君娶某氏封長壽縣君子男七人女一人<lb/>
<pb n="KR4d0073_SBCK_071-3b"/>
適張氏處兩人將以某月日葬某處子某等謹撰次<lb/>
公事如右以求有道而文者銘焉以取信於後世<lb/>
　　　　先大夫集序<lb/>
君子於學其志未始不欲張而行之以致君下膏澤<lb/>
於無窮唯其志之大故或不位於朝不位於朝而埶<lb/>
不足以自効則思慕古之人而作爲文辭亦不失其<lb/>
所志也二帝三王羣聖人之時賢俊並用雖窮處巖<lb/>
穴亦扳而在髙位其志莫不得施而文之傳于後者<lb/>
少矣後之時非古之時也人之不得志者常多而以<lb/>
文自傳者紛如也先大夫少而博學及強年有仕進<lb/>
之望其志欲有以爲而遽没其於文所不暇也一日<lb/>
諸子閱橐中乃得舊歌詩百餘篇雖此不足盡識其<lb/>
<pb n="KR4d0073_SBCK_071-4a"/>
志然諷詠情性其亦有以助于道者不忍棄去也輒<lb/>
序次之嗚呼公之詩君子視之當自知矣不敢賛也<lb/>
　　　　題王逢原講孟子後<lb/>
逢原在常江隂時學者有問以孟子而逢原爲之論<lb/>
說是以如是其詳也未幾而逢原卒故其書纔終於<lb/>
一篇而考之時不同蓋其志猶未就也雖然觀其說<lb/>
亦足以槩見之矣若逢原所謂見其進未見其止也<lb/>
其卒時年二十八嗚呼惜哉逢原卒於嘉祐已亥六<lb/>
月後七年講義方行<lb/>
　　　　許氏丗譜<lb/>
伯夷神農之後也佐堯舜有大功賜姓曰姜其後見<lb/>
經者四目曰申詩所謂申伯者是也曰呂書所謂呂<lb/>
<pb n="KR4d0073_SBCK_071-4b"/>
侯者是也曰齊曰許春秋内書齊侯許男是也周衰<lb/>
許男甞從大侯侵伐會盟竟於春秋及後世復國而<lb/>
子孫以其封姓然世傳有許由者堯以天下讓由由<lb/>
不受逃之箕山箕山上蓋有許由冡焉其事不見於<lb/>
經學者疑之或曰由亡求於世者耳雖與之天下蓋<lb/>
不受也故好事者以云而由與伯夷其生後先所祖<lb/>
同不同莫能知也漢興許氏侯者六人柏至侯盎宋<lb/>
子侯瘛嚴侯猜此三侯者其始以將封而史不書其<lb/>
州里平恩侯廣漢博望侯舜樂成侯延壽此三侯者<lb/>
同産昆弟也以外戚起於宣元之世昌邑人也盎孫<lb/>
昌甞爲丞相延壽及廣漢弟子嘉嘗爲大司馬至王<lb/>
莽敗許氏始皆失其封云後漢會稽有許荆者循吏<lb/>
<pb n="KR4d0073_SBCK_071-5a"/>
也許愼者以經術顯許峻者爲易林傳於世許楊者<lb/>
治鴻隙陂有德於汝南汝南之民報祭焉許靖者避<lb/>
地交州後入蜀先主以爲太傅與從弟劭俱善論人<lb/>
物劭兄䖍亦知名世稱平輿淵有二龍焉愼峻楊靖<lb/>
皆汝南人也許禇者家於譙以忠力事魏封侯牟鄕<lb/>
許慈者家南陽入蜀父子爲博士司馬晉時有許攻<lb/>
者東陽人也德行高察孝廉不起老於家其子曰生<lb/>
亦有至性焉初許氏爵邑於周子孫播散四方有紀<lb/>
者猶不乏焉至昌邑始大者間興於汝南其後祖高<lb/>
陽者爲最盛然高陽之族不見其所始有據者仕魏<lb/>
歷校尉郡守生允爲鎭北將軍允三子皆仕司馬晉<lb/>
竒司隷校尉猛幽州刺史竒子遐侍中猛子式平原<lb/>
<pb n="KR4d0073_SBCK_071-5b"/>
太子自允至式皆知名允後五世詢司馬晉甞召官<lb/>
之不起詢孫珪爲旌陽太守於齊珪生勇慧齊太子<lb/>
家令穴從僕射勇慧生懋篤學以孝聞卒於梁爲中<lb/>
庻子懋生亨爲陳衛尉卿甞領史官次齊梁時事有<lb/>
子善心爲之卒業是時有許紹者善心族父也通守<lb/>
夷陵治有恩流戸自歸數十萬卒有勞於唐爵安陸<lb/>
郡公圉師欽寂欽明其後也圉師紹少子寛博有器<lb/>
幹別自封平恩勇與敬宗俱龍朔中宰相欽寂謂紹<lb/>
曾大父也萬歲中帥師當契丹爲所敗執以如安東<lb/>
使說守者降至安東曰賊今且破㓕公勉守無忘忠<lb/>
也契丹即殺之是歲弟欽明亦遇殺欽明爲涼州都<lb/>
督案行卒與突厥遇亦執使降至靈州顧爲庾言告<lb/>
<pb n="KR4d0073_SBCK_071-6a"/>
守者所以破賊兄弟將兵一旦同以身徇邊鄙賢者<lb/>
榮之敬宗者善心子也始以公開郡於高陽與其孫<lb/>
令伯以文稱當丗天寳之亂敬宗有孫曰逺與張廵<lb/>
以睢陽抗賊自以不及廵推廵爲將而親爲之下久<lb/>
之食已盡煑茶𥿄以食猶堅守賊所以不得南向以<lb/>
睢陽弊其鋒也卒與俱死者皆天下豪傑義士云唐<lb/>
亡逺孫儒不義朱梁自雍州入于江南終身不出焉<lb/>
儒生稠沈毅有信仕江南李氏參德化王軍事稠生<lb/>
規好道家言不以事自慁甞羇宣歙間聞㫄舎呻呼<lb/>
就之曰我某郡人也察君長者且死願以骸骨屬君<lb/>
因指槖中黃金十斤曰以是交長者規許諾敬負其<lb/>
骨千里并黃金置死者家家大驚愧之因請獻金如<lb/>
<pb n="KR4d0073_SBCK_071-6b"/>
兒言以爲許君壽規不顧竟去於是聞者滋以規爲<lb/>
長者卒葬池州後以子故贈大理評事生遂逖迴三<lb/>
子遂善事母里母勵其子輒曰汝獨不慚許伯通乎<lb/>
祥符中　天子有事於泰山加恩羣臣逖當遷讓其<lb/>
兄遂　天子以遂試將作監主簿遂子俞字堯言名<lb/>
能文章大臣屢薦之有與不合者官以故不遂甞知<lb/>
興國軍大冶縣縣人至今稱之俞兩子均爲進士逖<lb/>
字景山甞上書江南李氏李氏嘆竒之以爲崇文舘<lb/>
校書郎歲終拜監察御史後復上書　太宗論邊事<lb/>
宰相趙普奇其意以爲與巳合知興元府起鄼侯廢<lb/>
堰以利民治灃荆揚三州爲盗者逃而去其事兄如<lb/>
事父使妻事其長姒如事母故人無後爲嫁其女如<lb/>
<pb n="KR4d0073_SBCK_071-7a"/>
巳子有子五人恂黃州錄事叅軍恢尚書虞部貟外<lb/>
郎怡今爲太子中舎簽書淮南節度判官㕔公事元<lb/>
今爲江淮荆湖兩浙制置發運使平泰州海陵主簿<lb/>
五人者咸孝友如其先人故士大夫論孝友者歸許<lb/>
氏元以國子博士發運判官七年遂爲其使待制天<lb/>
章閣自　天子大臣莫不以爲材其勞烈方在史氏<lb/>
記余故不論而著其家行云迥字光逺其事母如伯<lb/>
通之孝事其兄如景山之爲弟也慷慨有大意少甞<lb/>
仕李氏後不復仕與其兄俱葬顔村有子會爲進士<lb/>
方壯時亦慨然好議天下事今爲太廟齋郎臨川王<lb/>
某曰余譜許氏自據以下其緒傳始顯焉然自許男<lb/>
見於周其後數封而有紀之子孫多焉攷是論之夫<lb/>
<pb n="KR4d0073_SBCK_071-7b"/>
伯夷之所以佐其君治民余讀書未甞不喟然嘆思<lb/>
之也傳曰盛德者必百世祀若伯夷者蓋庻幾焉彼<lb/>
其後世忠孝之良亦使之遭時沐浴舜禹之間以盡<lb/>
其材而與夫䕫臯羆虎之徒俱出而馳焉其孰能槪<lb/>
之耶<lb/>
　　　　傷仲永<lb/>
金谿民方仲永丗隷耕仲永生五年未甞識書具忽<lb/>
啼求之父異焉借㫄近與之即書詩四句并自爲其<lb/>
名其詩以養父母收族爲意傳一鄕秀才觀之自是<lb/>
指物作詩立就其文理皆有可觀者邑人奇之稍稍<lb/>
賔客其父或以錢幣乞之父利其然也日扳仲永環<lb/>
謁於邑人不使學予聞之也久明道中從先人還家<lb/>
<pb n="KR4d0073_SBCK_071-8a"/>
於舅家見之十二三矣令作詩不能稱前時之聞又<lb/>
七年還自揚州復到舅家問焉曰泯然衆人矣王子<lb/>
曰仲永之通悟受之天也其受之人也賢於材人逺<lb/>
矣卒之爲衆人則其受於人者不至也彼其受之天<lb/>
也如此其賢也不受之人且爲衆人今夫不受之天<lb/>
固衆人又不受之人得爲衆人而巳邪<lb/>
　　　　同學一首別子固<lb/>
江之南有賢人焉字子固非今所謂賢人者予慕而<lb/>
友之淮之南有賢人焉字正之非今所謂賢人者予<lb/>
慕而友之二賢人者足未甞相過也口未甞相語也<lb/>
辭幣未甞相接也其師若友豈盡同哉予考其言行<lb/>
其不相似者何其少也曰學聖人而已矣學聖人則<lb/>
<pb n="KR4d0073_SBCK_071-8b"/>
其師若友必學聖人者聖人之言行豈有二哉其相<lb/>
似也適然予在淮南爲正之道子固子固不予疑也<lb/>
還江南爲子固道正之子固亦以爲然予又知所謂<lb/>
賢人者旣相似又相信不疑也子固作懷友一首遺<lb/>
予其大略欲相扳以至乎中庸而後已正之蓋亦常<lb/>
云爾夫安驅徐行轥中庸之庭而造於其堂舎二賢<lb/>
人者而誰哉予昔非敢自必其有至也亦願從事於<lb/>
左右焉爾輔而進之其可也噫官有守私有繫會合<lb/>
不可以常也作同學一首別子固以相警且相慰云<lb/>
　　　　書瑞新道人壁<lb/>
始瑞新道人治其衆於天童之景德予知鄞縣愛其<lb/>
材能數與之遊後新主此山之四年予自淮南來視<lb/>
<pb n="KR4d0073_SBCK_071-9a"/>
蘇州之積水卒事訪焉則新旣死於其月某日矣人<lb/>
知與不知莫不愴焉而予與之又久以深宜其悲也<lb/>
夫新之材信奇矣然自放於世外而人悼惜之如此<lb/>
彼公卿大夫操治民之勢而能以利澤加焉則其生<lb/>
也榮其死也哀不亦宜乎皇祐五年六月十五日臨<lb/>
川王某介甫題<lb/>
　　　　讀孟嘗君傳<lb/>
世皆稱孟甞君能得士士以故歸之而卒頼其力以<lb/>
脫於虎豹之秦嗟乎孟甞君特雞鳴狗盜之雄耳豈<lb/>
足以言得士不然擅齊之強得一士焉宜可以南靣<lb/>
而制秦尚何取雞鳴狗盜之力哉夫雞鳴狗盜之出<lb/>
其門此士之所以不至也<lb/>
<pb n="KR4d0073_SBCK_071-9b"/>
　　　　讀栁宗元傳<lb/>
余觀八司馬皆天下之竒材也一爲叔文所誘遂陷<lb/>
於不義至今士大夫欲爲君子者皆羞道而喜攻之<lb/>
然此八人者旣困矣無所用於丗往往能自強以求<lb/>
列於後丗而其名卒不廢焉而所謂欲爲君子者吾<lb/>
多見其初而已要其終能毋與世俯仰以自別於小<lb/>
人者少耳復何議彼哉<lb/>
　　　　讀江南錄<lb/>
故散騎常侍徐公鉉奉　太宗命撰江南錄至李氏<lb/>
亡國之際不言其君之過但以歷數存亡論之雖有<lb/>
愧於實錄其於春秋之義<hi>春秋臣子爲君親諱禮也</hi>箕子之說<hi>周武</hi>
<hi>王克商問箕子商所以亡箕子不忍言商惡以存亡國宜告之</hi>徐氏錄爲得焉然吾<lb/>
<pb n="KR4d0073_SBCK_071-10a"/>
聞國之將亡必有太惡惡者無大於殺忠臣國君無<lb/>
道不殺忠臣雖不至於治亦不至於亡紂爲君至暴<lb/>
矣武王觀兵於孟津諸侯請伐紂武王曰未可及聞<lb/>
其殺王子比干然後知其將亡也一舉而勝焉季梁<lb/>
在隋隋人雖亂楚人不敢加兵虞以不用宮之竒之<lb/>
言晉人始有納璧假道之謀然則忠臣國之與也存<lb/>
與之存亡與之亡予自爲兒童時巳聞金陵臣潘佑<lb/>
以直言見殺當時京師因舉兵來伐數以殺忠臣之<lb/>
辠及得佑所上諫李氏表觀之詞意質直忠臣之言<lb/>
予諸父中舊多爲江南官者其言金陵事頗詳聞佑<lb/>
所以死則信然則李氏之亡不徒然也今觀徐氏錄<lb/>
言佑死頗似妖妄與予舊所聞者甚不類不止於佑<lb/>
<pb n="KR4d0073_SBCK_071-10b"/>
其它所誅者皆以辠戾何也子甚怪焉若以商紂及<lb/>
隋虞二君論之則李氏亡國之君必有濫誅吾知佑<lb/>
之死信爲無辠是乃徐氏匿之耳何以知其然吾以<lb/>
情得之大凡毀生於嫉嫉生於不勝此人之情也吾<lb/>
聞鉉與佑皆李氏臣而俱稱有文學十餘年争名於<lb/>
朝廷間當李氏之危也佑能切諌鉉獨無一說以佑<lb/>
見誅鉉又不能力諍卒使其君有殺忠臣之名踐亡<lb/>
國之禍皆鉉之由也鉉懼此過而又耻其善不及於<lb/>
佑故匿其忠而汙以它辠此人情之常也以佑觀之<lb/>
其它所誅者又可知矣噫若果有此吾謂鉉不唯厚<lb/>
誣忠臣其欺吾君不亦甚乎<lb/>
　　　　書李文公集後<lb/>
<pb n="KR4d0073_SBCK_071-11a"/>
文公非董子作仕不遇賦惜其自待不厚以予觀之<lb/>
詩三百發憤於不遇者甚衆而孔子亦曰鳳鳥不至<lb/>
河不出圖吾巳矣夫蓋嘆不遇也文公論高如此及<lb/>
觀於史一不得職則詆宰相以自怏今吾於人也聽<lb/>
其言而觀其行言不可獨信久矣雖然彼宰相名實<lb/>
固有辨彼誠小人也則文公之發爲不忍於小人可<lb/>
也爲史者獨安取其怒之以失職耶丗之淺者固好<lb/>
以其利心量君子以爲觸宰相以近禍非以其私則<lb/>
莫爲也夫文公之好惡蓋所謂皆過其分者耳方其<lb/>
不信於天下更以推賢進善爲急一士之不顯至寢<lb/>
食爲之不甘蓋奔走有力成其名而後已士之廢興<lb/>
彼各有命身非王公大人之位取其任而私之又自<lb/>
<pb n="KR4d0073_SBCK_071-11b"/>
以爲賢僕僕然忘其身之勞也豈所謂知命者耶記<lb/>
曰道之不行賢者過之不肖者不及也夫文公之過<lb/>
也抑其所以爲賢歟<lb/>
　　　　書刺客傳後<lb/>
曹沫將而亡人之城又劫天下盟主管仲因勿倍以<lb/>
市信一時可也予獨怪智伯國士豫讓豈顧不用其<lb/>
策耶讓誠國士也曾不能逆策三晉救智伯之亡一<lb/>
死區區尚足校哉其亦不欺其意者也聶政售於嚴<lb/>
仲子荆軻豢於燕太子丹此兩人者汙隱困約之時<lb/>
自責其身不妄願知亦曰有待焉彼挾道德以待丗<lb/>
者何如哉<lb/>
　　　　孔子世家議<lb/>
<pb n="KR4d0073_SBCK_071-12a"/>
太史公叔帝王則曰本紀公侯傳國則曰丗家公卿<lb/>
特起則曰列傳此其例也其列孔子爲世家奚其進<lb/>
退無所據耶孔子旅人也棲棲衰季之世無尺土之<lb/>
柄此列之以傳宜矣曷爲世家哉豈以仲尼躬將聖<lb/>
之資其敎化之盛舄奕萬世故爲之世家以抗之又<lb/>
非極摯之論也夫仲尼之才帝王可也何特公侯哉<lb/>
仲尼之道世天下可也何特世其家哉處之世家仲<lb/>
尼之道不從而大置之列傳仲尼之道不從而小而<lb/>
遷也自亂其例所謂多所抵牾者也<lb/>
　　　　書洪範傳後<lb/>
王某曰古之學者雖問以口而其傳以心雖聽以耳<lb/>
而其受以意故爲師者不煩而學者有得也孔子曰<lb/>
<pb n="KR4d0073_SBCK_071-12b"/>
不憤不啓不悱不發舉一隅不以三隅反則不復也<lb/>
夫孔子豈敢愛其道驁天下之學者而不使其蚤有<lb/>
知乎以謂其問之不切則其聽之不專其思之不深<lb/>
則其取之不固不專不固而可以入者口耳而巳矣<lb/>
吾所以敎者非將善其口耳也孔子没道日以衰熄<lb/>
浸淫至於漢而傳注之家作爲師則有講而無應爲<lb/>
弟子則有讀而無問非不欲問也以經之意爲盡於<lb/>
此矣吾可無問而得也豈特無問又將無思非不欲<lb/>
思也以經之意爲盡於此矣吾可以無思而得也夫<lb/>
如此使其傳注者皆已善矣固足以善學者之口耳<lb/>
不足善其心況其有不善乎宜其歷年以千數而聖<lb/>
人之經卒於不明而學者莫能資其言以施於世也<lb/>
<pb n="KR4d0073_SBCK_071-13a"/>
予悲夫洪範者武王之所以虚心而問與箕子之所<lb/>
以悉意而言爲傳注者汨之以至於今冥冥也於是<lb/>
爲作傳以通其意嗚呼學者不知古之所以敎而蔽<lb/>
於傳注之學也久矣當其時欲其思之深問之切而<lb/>
後復焉則吾將孰待而言邪孔子曰予欲無言然未<lb/>
嘗無言也其言也蓋有不得已焉孟子則天下固以<lb/>
爲好辯蓋邪說暴行作而孔子之道幾於熄焉孟子<lb/>
者不如是不足與有明也故孟子曰予豈好辯哉予<lb/>
不得已也夫予豈樂反古之所以敎而重爲此譊譊<lb/>
哉其亦不得已焉者也<lb/>
　　　　題張忠定書<lb/>
忠定公没久矣士大夫至今稱之豈不以剛毅正直<lb/>
<pb n="KR4d0073_SBCK_071-13b"/>
有勞于世如公者少歟先公年十七以文見公實見<lb/>
稱賞遂易字舜良時在昇州也竊觀遺蹟不勝感惻<lb/>
之至<lb/>
　　　　題燕華仙傳<lb/>
燕華仙事異矣黃君所爲傳亦辯麗可憙十方世界<lb/>
皆智所幻推智無方幻亦無窮必有合焉乃與爲類<lb/>
則王夫人之遇豈偶然哉<lb/>
　　　　書金剛經義贈吳珪<lb/>
惟佛世尊具正等覺於十方刹見無邊身於一尋身<lb/>
說無量義然㫄行之所載累譯之所通理窮於不可<lb/>
得性盡於無所住金剛般若波羅蜜爲最上乗者如<lb/>
斯而巳矣<lb/>
<pb n="KR4d0073_SBCK_071-14a"/>
　　　　與妙應大師說<lb/>
妙應大師智緣診父之脉而知子之禍福翰林王承<lb/>
㫖疑其古之無有緣曰昔秦醫和診晉侯之脉而知<lb/>
良臣必死良臣之死乃見於晉侯之脉診父而知子<lb/>
又何足怪哉熈寧庚戌十二月十九日某書<lb/>
　　　　題旁詩<hi>仲子正字</hi>
旁近有詩云杜家園上好花時尚有梅花三兩枝日<lb/>
莫欲歸巖下宿爲貪香雪故來遲俞秀老一見稱賞<lb/>
不已云絶似唐人旁喜作詩如此詩甚工也<lb/>
臨川先生文集卷第七十一<lb/>
<pb n="KR4d0073_SBCK_071-14b"/>
<pb n="KR4d0073_SBCK_071-14b"/>
</p>
<p>
</p>
  </div>
</body>
</text>
</TEI>