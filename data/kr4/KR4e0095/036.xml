<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>抑菴文後集巻二十三</head>
    <p>
<pb n="KR4e0095_WYG_036-1a"/>
欽定四庫全書<lb/>
　抑菴文後集巻二十三　　　明　王直　撰<lb/>
　　序<lb/>
　　　會昌侯孫公挽詩序<lb/>
君子之善聞於天下天下之人慕之而欲其大顯於時<lb/>
則必揚其善褒其德而富貴其身俾久生於世而不厭<lb/>
不幸而不遂焉尤必有申錫之命加其位號而播其休<lb/>
聲天下能言之士極揄揚之美載之文字刻之金石雖<lb/>
<pb n="KR4e0095_WYG_036-1b"/>
踰百世而不朽皆其賢子孫克為之是以君子貴有後<lb/>
也以今觀之會昌侯孫公是所謂善聞於天下而褒顯<lb/>
富貴揄揚盛美雖百世而不朽者也公在永樂中以后<lb/>
族之賢居戚里之重宣宗皇帝嗣大寳位重念椒房之<lb/>
懿致位督府遂封會昌伯謹事朝廷敬恭朝夕篤亹亹<lb/>
之誠盡惓惓之忠言必循道行必由義在朝士大夫皆<lb/>
尊而禮焉而公之心久而不怠豈弟君子神明所相以<lb/>
耄耋之年致爵禄之顯如松如栢如岡如陵莫不以為<lb/>
<pb n="KR4e0095_WYG_036-2a"/>
宜也何天不憗遺而奄棄盛福當宁興嘆内外惋惜蓋<lb/>
君子無所取則衆人亦失其所依於是進爵通侯加以<lb/>
美諡命有司以禮葬焉當世縉紳能文者重公之德宜<lb/>
永存於世而不得久焉作為挽詩歌以送葬吾聞漢世<lb/>
有挽詩二章薤露以送王公貴人蒿里以送士大夫庶<lb/>
人皆哀其命之不長而其死可惜公之尊榮富貴極矣<lb/>
他無可哀也而人猶哀之者非為公也蓋為世之人惜<lb/>
也公之子若孫持以屬予序故為序之<lb/>
<pb n="KR4e0095_WYG_036-2b"/>
　　　己未會試録序<lb/>
國朝受天明命奄有萬邦列聖相繼所以承天心而固<lb/>
邦本者莫先於養賢其出而用之則莫重於進士之科<lb/>
得人之盛致治之隆自唐虞三代以來莫有過焉者也<lb/>
正統四年行在禮部會試天下所貢士尚書臣濙侍郎<lb/>
臣士嘉以考試官為請上命臣直臣從善其同考官則<lb/>
臣寛臣一寧臣益臣復臣孟韜臣英臣寔臣潤生監試<lb/>
則監察御史臣聰臣慎其諸執事皆遴選也夙夜祇栗<lb/>
<pb n="KR4e0095_WYG_036-3a"/>
以求稱上意于時就試之士千餘人拔其尤者百人遵<lb/>
定制也臣嘗竊思天之生才固俾為世用然非養育而<lb/>
訓迪之亦不能以成其才譬猶大山長原材木所生也<lb/>
必資雨露之潤澤日月之照臨霜雪之嚴沍然後長盛<lb/>
而堅緻大可以充棟梁小者亦足以備榱桷惟所用之<lb/>
而已成周人才之美詩人歌之曰王國克生維周之楨<lb/>
又曰肆成人有德小子有造此可見也國家之於賢才<lb/>
既養之學校矣閭巷之士感上之德亦莫不興起勵志<lb/>
<pb n="KR4e0095_WYG_036-3b"/>
學問明夫所以修已治人者出而効於用皆竭其才以<lb/>
圖報今天下太平將百年雖本於列聖至仁皇上大德<lb/>
之所致然育才之效亦於是見矣諸生遭遇明時得在<lb/>
兹選進而奉清問被榮恩有日也尚思竭誠盡忠卓然<lb/>
有以立於世庶幾上不負天子下不負所學小録既成<lb/>
因書以為序冀相與共勉焉<lb/>
　　　贈工部侍郎周公挽詩序<lb/>
贈嘉議大夫工部右侍郎周公秉昻之卒也諸子奉𦵏<lb/>
<pb n="KR4e0095_WYG_036-4a"/>
於其里仙獅石之南縉紳君子之知公者多為挽詩俾<lb/>
執紼者歌以送公而致其哀惜之意𦵏已然繼作者未<lb/>
巳也其子工部侍郎恂如類次成帙屬直序之直同郡<lb/>
人而與恂如同年取進士同入翰林凡仕而同朝者三<lb/>
十年蓋嘗見公而知公之德矣公孝於親信於朋友厚<lb/>
於姻戚而義動於其鄉賙人之急免人之難而拯人於<lb/>
危亡者數數也至論政事設施又有過於人者縣之大<lb/>
夫與鄉之俊彦皆敬而禮之初恂如為越府長史公已<lb/>
<pb n="KR4e0095_WYG_036-4b"/>
受封如其官及恂如拜侍郎公又得食其禄然家之貲<lb/>
蓄自有餘諸子諸孫皆表然能立足以致其樂年幾七<lb/>
十以卒朝廷遣官祭之未幾而贈侍郎之命下矣生則<lb/>
備其福死亦享其榮可以無憾也而諸公之詩猶哀惜<lb/>
不已者何哉非以公之德足以有為而不得効用於時<lb/>
公之德足以及人而不得久存於世者乎古之君子愛<lb/>
其人而惜其死也則有招而復之之意則今之哀惜公<lb/>
者亦豈人情之能已哉雖然昔之効用而久存者多矣<lb/>
<pb n="KR4e0095_WYG_036-5a"/>
其終得此於人者未必多也蓋亦以其實也則後之觀<lb/>
是詩者可以知公之實矣故為序之使傳焉<lb/>
　　　送陳照磨致仕序<lb/>
陳氏與予王氏為世親蓋予之祖母則公培之從曽祖<lb/>
姑予妻則祖母之黨也今諸子通婚姻則又聯陳氏或<lb/>
陳氏之所自出謂非世親可乎氣類既同而職業又同<lb/>
故陳氏之長者及公培兄弟與予皆莫逆公培往來京<lb/>
師其相愛加厚也今致其事而歸意欲得予言予雖不<lb/>
<pb n="KR4e0095_WYG_036-5b"/>
暇安敢愛一言况事有概于心者是宜與公培言也夫<lb/>
儒之可貴非以其誦聖賢之書而服行其道也乎聖賢<lb/>
之道以孝弟為本推之以仁民愛物至於仁義不可勝<lb/>
用然後為至惟予二氏之祖宗既皆以是存諸心而見<lb/>
於行事是以能不戾乎天而天亦不厭歴世之久至四<lb/>
五百年雖若無以大過人者而衣冠未嘗廢此豈偶然<lb/>
之故哉後之為子孫者當何如其用心也祖宗有以啓<lb/>
之而子孫不能繼於後將不遂廢已乎此予之所以惓<lb/>
<pb n="KR4e0095_WYG_036-6a"/>
惓不忘也今與公培皆老矣而猶竊禄不去公培之歸<lb/>
盡儒者之職以示法後輩俾讀書行道以求不棄絶於<lb/>
天且不失前人之望非公培當務者乎聖賢之道天道<lb/>
也道之從違則天以禍福應之昩者以天為不足畏故<lb/>
行不由道而欲徼福於天可得邪公培之兄公餘以病<lb/>
棄台州教授而歸今又得公培陳氏子孫有賴矣予特<lb/>
憂予之子孫有不畏天不由道而天厭之於是而危身<lb/>
辱親玷累於祖考見棄於士大夫公培宜無吝於教也<lb/>
<pb n="KR4e0095_WYG_036-6b"/>
公培若黙視其非如秦越人相視而不加之意可乎君<lb/>
子之道不如是也此予之所以深概于心者故懇懇言<lb/>
之公培必有以亮予意矣<lb/>
　　　贈徐少卿序<lb/>
國家置北京而漕運以實之吕梁其所由道也湍流迅<lb/>
激巨石阻阨頦頷張而齗齶露犀兕奮而虎豹爭舟上<lb/>
下一失勢輒敗溺不可收拾然非獨漕運為難也東南<lb/>
之人有事於北京及蠻夷海外諸國効職奉貢者亦必<lb/>
<pb n="KR4e0095_WYG_036-7a"/>
由此舟航雲集至或旬日不得度公私病之朝廷於是<lb/>
妙簡賢才委以經略旴江徐君儀字孟威由給事中往<lb/>
焉君才智有餘夙夜盡心往者來者皆稱便名譽大振<lb/>
遂陞大理丞既九年又陞少卿然念君久任漕事功效<lb/>
顯著猝無可代者因復以委君知君者皆曰詳刑雖非<lb/>
細事而漕運實重寄君任之久指揮號令人各當其才<lb/>
是以不勞而事治若驟易之誠難為力古之大賢君子<lb/>
惟其道之行不以内外為重輕君之往宜也君聞之亦<lb/>
<pb n="KR4e0095_WYG_036-7b"/>
曰吾幸䝉上恩備任使茍得効分寸以報知遇斯可矣<lb/>
豈以内外去留為心哉古之大賢君子惟其道之行則<lb/>
既聞命矣其敢不勉予為之喜曰賢哉徐君其能無愧<lb/>
於古之大賢君子哉然予聞之昔者韓侯入覲受命而<lb/>
歸詩人作詩送之其首章曰夙夜匪懈䖍共爾位蓋言<lb/>
人臣之道以敬為主能敬則所以修其身者自無不盡<lb/>
宦成而怠者鄙夫庸人之事也然則夙夜匪懈䖍共爾<lb/>
位其亦徐君之志也與徐君將行其鄉友禮部主事黄<lb/>
<pb n="KR4e0095_WYG_036-8a"/>
振宗請書予言為贈遂以贈之<lb/>
　　　贈宋先生致仕序<lb/>
正統五年九月翰林檢討行國子助教事宋先生以老<lb/>
求致事蓋其年七十五矣行在吏部以聞上許焉先生<lb/>
名琮字萬鍾與直皆泰和人洪武丁丑禮部會試天下<lb/>
所貢士擢先生第一自是為名進士為御史出為教官<lb/>
又入為給事中刑部檢校遂分教國子既滿陞秩翰林<lb/>
猶分領教事前後四十餘年其文學才行表然暴著於<lb/>
<pb n="KR4e0095_WYG_036-8b"/>
中外受先生之教以有成者盖多矣及是將有請也士<lb/>
大夫咸惜其去曰漢伏生年過九十猶以經學授諸生<lb/>
今以先生之年校之其相去尚逺也而何忍遽去使學<lb/>
者倀倀無所依乎且天子方御經筵緝熙聖學左右大<lb/>
臣多知先生以為宜執經備講論今而求去獨無意於<lb/>
是哉先生曰古者四十始仕七十而致事為時用者三<lb/>
十年而已今吾又過其半豈可不知止足之分而失進<lb/>
退之義乎彼非任大責重既老而忘歸君子以為貪冒<lb/>
<pb n="KR4e0095_WYG_036-9a"/>
無恥不譏則笑之矣吾豈可似之吾計決矣及得請而<lb/>
歸邑之仕者相與具酒殽餞送於崇文門外皆有不忍<lb/>
别之色酒半直起而言曰古之學者必有師所以傳道<lb/>
授業解惑也今邑中前輩無存者英俊之士皆有志於<lb/>
學而患不得師先生歸矣宜無吝於教也且古之致事<lb/>
而歸者大夫為父師士為少師朝夕坐里門以孝弟忠<lb/>
信禮義廉恥教諸子弟是以賢才多風俗美則夫所以<lb/>
教者固先生職矣先生可不加之意乎先生曰子之言<lb/>
<pb n="KR4e0095_WYG_036-9b"/>
善矣吾敢不諾於是人皆知先生之樂於教泰和之士<lb/>
之學之成者將視昔加等矣故直書其説以送之且以<lb/>
告夫邑之學者使皆知勉焉而且日冀其成也<lb/>
　　　送祥符知縣周士迪序<lb/>
祥符知縣周士迪初以事留北京既受恩得釋將復歸<lb/>
祥符予友劉順先嘗為開封府學訓導知士迪為詳謁<lb/>
予求文以送之其言曰士迪臨川人始為巴縣木洞驛<lb/>
丞以能著稱於巴中四川按察僉事梁觀薦之擢諸暨<lb/>
<pb n="KR4e0095_WYG_036-10a"/>
知縣再調而知祥符盖其讀書有守故所至有能聲可<lb/>
稱也先生不愛一言以華之則幸甚順先為人師務實<lb/>
行其稱士迪當不誣則予何可愛於言哉予聞世之論<lb/>
者云難為令非令之難為也惟其無愛民之心故難耳<lb/>
有愛民之心而不出於至誠則猶不愛也令無誠心以<lb/>
愛民則民亦肆其詭誕以欺令事日以隳而上之責日<lb/>
至此令之所以難也故予嘗論夫為令者得百里之地<lb/>
而治之其民以十萬計而事之交於民者有不可以一<lb/>
<pb n="KR4e0095_WYG_036-10b"/>
二數欲求其誠心以相應則莫若誠愛以感之之為易<lb/>
也然愛之之道豈止於刑罰之不加而已哉必求有以<lb/>
紓其勞省其費使得遂其生而後已故事有緩急不能<lb/>
免也我必擇其宜使便焉杜其所以害事者使雖勞而<lb/>
不盡其力雖費而不殫其財則民生遂矣如是而發於<lb/>
至誠持之以堅久則民豈有不化者哉又豈有肆其詭<lb/>
誕以相欺也哉民化而以誠應令矣事豈有日隳而責<lb/>
豈有日至也哉則令蓋不可為難矣昔魯恭為中牟令<lb/>
<pb n="KR4e0095_WYG_036-11a"/>
能誠心愛人以及乎物故野雉馴狎童子知仁而不掩<lb/>
焉其治效有可徵者夫人患無其才則雖有愛民之誠<lb/>
心而不足以行之若士迪既有才矣而祥符又中牟之<lb/>
隣邑也今之歸視前之所施者果皆愛民之政乎若皆<lb/>
愛民之政則將之以不已之誠其治效必有如恭者若<lb/>
猶有未至則加勉焉夫何患不如古人哉予庶幾以德<lb/>
愛人者故於士迪不以頌而以規<lb/>
　　　送龍主事致仕序<lb/>
<pb n="KR4e0095_WYG_036-11b"/>
古者七十而致事其未七十而病不堪任亦得致事而<lb/>
去則今之所以待夫仕也其徳最厚矣夫士之仕者孰無<lb/>
終事之心哉然而風雨寒暑之接於外憂勞思慮之迫<lb/>
乎其中而欲身之不病難矣病而不得以修其職然猶<lb/>
居位不去豈其心之所能安哉上知其然於是而著為<lb/>
令使得遂其志盖所謂君行仁臣行義上下交盡其道<lb/>
者也予嘗讀周詩而知其所以盛衰未有不本於人事<lb/>
者四牡之使臣勞於王事而不暇顧父母則探其情以<lb/>
<pb n="KR4e0095_WYG_036-12a"/>
勞之故能感人心而成天下之治此所以盛也及其後<lb/>
世有盡瘁事國而上之人漠然不加之意者此北山之<lb/>
所以興刺也上下不交之謂否而欲其不衰可得邪聖<lb/>
朝之體羣臣使老者得以佚其躬病者亦得以安於醫<lb/>
藥而無失所者豈非天地生成萬物各遂其性之意邪<lb/>
天下歸仁同乎二帝三王之盛豈偶然致哉君子於此<lb/>
見之矣予邑龍氏為大家叔粲則其族之賢者也為禮<lb/>
部主事八年勤於其職也至矣去年會試天下士與予<lb/>
<pb n="KR4e0095_WYG_036-12b"/>
偕在院中朝夕不遑暇既罷忽得疾歸而治之及朞不<lb/>
能愈則嘅然曰吾受恩厚而病不得終事將柰何乃具<lb/>
以聞上察其實許致事而歸予與之有連也將舉酒餞<lb/>
焉而叔粲病不飲乃書朝廷待仕者之厚如此以送之<lb/>
用以慰其意叔粲歸矣善起居謹藥食疾庶幾稍瘳歛<lb/>
其所以施於官者而以教於家使子孫皆賢姻族鄉黨<lb/>
一皆勉於善相與樂乎太平之世則叔粲雖不與政是<lb/>
亦為政之效也於不得終事奚憾哉<lb/>
<pb n="KR4e0095_WYG_036-13a"/>
　　　送朱教諭考滿詩序<lb/>
泰和素稱文獻之邦其士大夫服仁蹈義以修其身通<lb/>
今博古以見於行者自古有矣雖其風俗之美而亦學<lb/>
校之教然也國朝設科以來其自學校而升者蓋不乏<lb/>
其間褎然冠本經魁鄉舉及為禮部第一者皆常有焉<lb/>
然為教諭者乃多缺而不備久之得嘉興祝思誠先生<lb/>
始勤奬勵以成士志永樂癸未領鄉薦者八人明年八<lb/>
人者皆登進士第又皆在前列由是文風益盛有志之<lb/>
<pb n="KR4e0095_WYG_036-13b"/>
士尤日夜勉勵思度越前人而後已祝先生去繼其任<lb/>
者建寧陳士希先生益勉士於學士之中選者益多陳<lb/>
先生既滿官太學又得今朱先生仲言亦如前之所為<lb/>
為士者益勉永樂甲午而陳德遵遂為天下第一其成<lb/>
進士者又<hi>缺</hi>人嵗辛丑登進士者五人而曽鶴齡又魁<lb/>
天下鶴齡雖不自學校出要以學校為之倡也由是天<lb/>
下論士者皆以泰和當甲乙之數於乎盛哉夫學校之<lb/>
教天下皆有也而泰和乃當甲乙之推者豈有異哉為<lb/>
<pb n="KR4e0095_WYG_036-14a"/>
士者勤學而不懈為師者勸勉成就之至也朱先生今<lb/>
以考績上京師邑之耆儒楊仲基陳仲亨等相率賦詩<lb/>
以贈之而命予為序予謂朱先生之名有不待言而顯<lb/>
者蓋世之觀人者視其績而已人知泰和之士之盛如<lb/>
此則朱先生可知矣非朱先生學問有諸已其能致是<lb/>
乎雖然予又為先生慮也今制教諭成才之多則陞為<lb/>
郡博士或遂入太學為助教學正今之去其陞也審矣<lb/>
然人謂泰和之士之盛皆出於先生而皆以是望焉先<lb/>
<pb n="KR4e0095_WYG_036-14b"/>
生宜有以應之矣夫勤學尚志之士所在皆有之勸勉<lb/>
成就之至在先生而已雖予亦不能無望也先生永嘉<lb/>
人永嘉文獻之地在宋之時有君子出焉其英偉豪傑<lb/>
之才聰明特達之見雄放宏博之論少有能當其鋒者<lb/>
先生其鄉人蓋有所得者也其善教宜矣予為序其贈<lb/>
行之詩既述泰和之士之所由盛而必及此者使人知<lb/>
先生之學有以也<lb/>
　　　曽氏讌集詩序<lb/>
<pb n="KR4e0095_WYG_036-15a"/>
曽先生存禮忠厚人也居泰和柳溪上囂然自足無所<lb/>
求於世而世之人皆敬之其子質中有文學行藝為鄉<lb/>
人弟子師孫良亦以明經舉進士為業其幼者皆聰慧<lb/>
向學於是先生益有以為樂客至輒置酒相懽而為賓<lb/>
客者亦皆為先生樂之嵗之辛丑九月戊寅先生有菊<lb/>
一本方盛開其姻友浙江按察僉事郭君公緒往觀焉<lb/>
而予亦適以事至其家先生大喜曰二公吾素所厚者<lb/>
然别去十餘年始一見昔之壯者强强者老今又將先<lb/>
<pb n="KR4e0095_WYG_036-15b"/>
後去矣而吾亦頽然益以老不知何時再見而樂也盍<lb/>
少止論舊乎固留予坐先生出酒與郭君飲之而飲予<lb/>
以茶約半如酒之數相與道昔時事雜以諧嬉恍然不<lb/>
知日之暮也而先生意不已焉父子祖孫更引滿勸郭<lb/>
君曰王公既不可强則捨此復何之乎郭君亦感其意<lb/>
之勤欣然為舉釂或一飲或再飲而後止蓋臭味之同<lb/>
意氣之合有不知其然者矣質中曰人生會合之不可<lb/>
常如此是宜有紀也因以捨此復何之五字書為丸亂<lb/>
<pb n="KR4e0095_WYG_036-16a"/>
器中各探一言為韻賦詩一首而先生醉矣各罷而去<lb/>
明日詩成皆謂予宜序予謂先生居太平之時而享壽<lb/>
考康寧之福且有賢子孫以世其家其得於天者厚矣<lb/>
而又篤於朋友之誼如此豈人之所能及哉然則是詩<lb/>
也非唯以見一時之樂蓋其三世之美在焉是可傳也<lb/>
故為序而不辭<lb/>
　　　馮氏世德淵源序<lb/>
祈門縣令浮梁馮誠録其世系事實為一巻名曰世德<lb/>
<pb n="KR4e0095_WYG_036-16b"/>
淵源因兵科給事中戴君弁請予序其端戴君之言曰<lb/>
馮於浮梁為著姓其始居歙之黄墩在宋之時有諱宣<lb/>
者為潤州判官其子羽官至户部尚書羽之孫實為宣<lb/>
州推官蓋衣冠之族也實曽孫三人始自黄墩徙浮梁<lb/>
擇勝地以居長曰某居東鄉之髙嶺仲某居南鄉之湘<lb/>
湖季某居北鄉之禄角皆蕃盛誠則湘湖之後也其前<lb/>
之顯者多矣元季兵燹族譜殘缺誠之曽祖退安先生<lb/>
良輔嘗加考訂而於本宗特詳焉蓋誠五世祖諱光夫<lb/>
<pb n="KR4e0095_WYG_036-17a"/>
號月屋先生以明經為宋長薌書院山長四世祖講國<lb/>
綱號南忩先生仕元為蘭溪州都目曽祖退安隠居不<lb/>
仕以學行為人師祖大志洪武中聘召論治道以疾辭<lb/>
歸老於家父溪翁號漁樂閒居樂道以吟詠自適蓋超<lb/>
然於物之外者誠幸䝉家訓以科第入官恒慮世德之<lb/>
久而昩也乃録以示後人俾善繼之永勿墜願先生為<lb/>
序之予不得辭夫所謂碩大之宗者皆由世德之盛然<lb/>
後能維持於久盖仁義得於已斯足以獲乎天天固維<lb/>
<pb n="KR4e0095_WYG_036-17b"/>
善是佑也然昔之人有務德而不至於久者未有不德<lb/>
而能久者也務德而不至於久蓋莫之能繼也况於不<lb/>
務德者哉是以君子貴世德也晉之欒氏貴卿之家也<lb/>
武子之德晉人蓋比之召公子黶以汰虐繼之及武子<lb/>
之施没而黶之惡彰故盈䝉禍以僨其宗由是觀之前<lb/>
人之德不足恃以久而唯能繼其德斯可以傳於久然<lb/>
則為人後者奚可不務德哉易曰積善之家必有餘慶<lb/>
積之云者累而蓄之之謂也積之誠厚則其慶有餘矣<lb/>
<pb n="KR4e0095_WYG_036-18a"/>
馮氏子孫尚世世勉之哉是為序<lb/>
　　　胡瓊彦璧字序<lb/>
胡生瓊者新寧教諭用亨子也冠而字之曰彦璧今年<lb/>
舉教官來北京其師邵陽教諭鍾尚清嘗從予遊亦考<lb/>
績在吏部因以彥璧見予而以名字之義為請曰願有<lb/>
朂也嗟夫彦璧子之父師所以命子者至矣奚待予言<lb/>
哉瓊玉之美者詩所謂瓊瑶瓊琚瓊玖是也而許氏以<lb/>
為赤玉前輩非之則瓊為玉色之美信然也夫玉之為<lb/>
<pb n="KR4e0095_WYG_036-18b"/>
用衆矣圭璋琬琰珩璜琚瑀皆玉為之今字子而以璧<lb/>
者蓋舉其大者言也璧之為用莫大於禮夫若子男所<lb/>
執則又以養人安人為義夫其用之通於上下如此豈<lb/>
瑕玼玷缺者所堪必其美者也然則子之名與字豈徒<lb/>
假借以稱道也哉古之君子蓋比德於玉禮之所記可<lb/>
見矣子當勉夫仁義禮智之德使和順積中英華發外<lb/>
則其晬然盎然者即玉之美之著見者也由是用之於<lb/>
上下無往而不宜矣雖然人非上知盖不能無過如玉<lb/>
<pb n="KR4e0095_WYG_036-19a"/>
之制器而或有玷累焉亦在治之而已人有過而改之<lb/>
則其為德也全玉有玷而治之則其為器也貴子誠有<lb/>
美質然予願子有過而改焉以至於德之全足以達於<lb/>
上而益於下然後無愧於命字之意昔趙人有璧其直<lb/>
十五城以予觀之果可以用於上下豈直十五城而已<lb/>
子能勉於自治而至於德之全則其為用大矣教官之<lb/>
得與否何所加損哉子其勉之<lb/>
　　　送沈縣丞序<lb/>
<pb n="KR4e0095_WYG_036-19b"/>
姑蘇沈友發為丞於襄垣既三年以考績來京師援例<lb/>
復職去稽勲員外郎韓禋素與善也命畫者繪為送别<lb/>
圖而求能詩之士賦詩以送之復請予為序予謂朝廷<lb/>
以百里之縣付之令而以丞佐之所以厚民也故凡一<lb/>
邑之人寒者欲衣飢者欲食寃抑者欲得其理勞苦者<lb/>
欲得其安皆於縣令丞望焉而為令丞者當思朝廷委<lb/>
任之意下民屬望而皆盡其心使無飢寒愁嘆之聲則<lb/>
其職盡矣夫民無飢寒愁嘆則給足安樂可知也以素<lb/>
<pb n="KR4e0095_WYG_036-20a"/>
給足安樂之民而率之以趨事赴工豈有怠廢之患哉<lb/>
此為縣令丞者所以為重也然嘗思之丞所以佐令惟<lb/>
事之宜而已非欲茍為異同也是故令果賢其所施者<lb/>
皆宜丞將順以成之矯矯而為異不可也令果不賢其<lb/>
所施者有未宜丞當舉正而行之翕翕而為同不可也<lb/>
矯矯而異翕翕而同則事斯敗而職斯曠矣縣安能治<lb/>
民安可望哉然世之為令者或不識其非不惟丞之謀<lb/>
專而自私者有矣斯二者皆非也能久於其職者亦少<lb/>
<pb n="KR4e0095_WYG_036-20b"/>
矣友發丞襄垣經三年之久其能不茍為異同而善於<lb/>
其職者也今之去而益盡心焉使一邑之人給足安樂<lb/>
而興起於事功則九載考績循次而陞大邑佐大郡皆<lb/>
可冀也惟在勉之而已予不識友發且不暇為文然而<lb/>
為之序以告之如此盖重稽勲之請而亦欲成其美也<lb/>
詩凡若干首繫于下方云<lb/>
　　　送王生序<lb/>
金谿王生禎奉其父泉坡公之命歸視墳墓于金谿以<lb/>
<pb n="KR4e0095_WYG_036-21a"/>
予為父執也求予一言以自勗予謂公之學行表然為<lb/>
望於中外生奉庭訓足矣而何取於予言哉念予與公<lb/>
交好四十年契誼之篤非他之為朋友者比則予之於<lb/>
生可愛一言邪雖然予所欲言者皆天理之常人道之<lb/>
當然非有異也試相與誦之子夏曰弟子入則孝出則<lb/>
弟孟子曰孩提之童無不知愛其親及其長也無不知<lb/>
敬其兄是孝弟者天理之常人道之當然不可不務也<lb/>
常人於是有未至君子固責讓之若仕者之子弟則責<lb/>
<pb n="KR4e0095_WYG_036-21b"/>
讓加焉責之甚者愛之深也夫孝弟之行豈止於事親<lb/>
敬兄由是推之忠於君弟於長信於朋友睦於宗族厚<lb/>
於鄉黨州閭又推而至於事物之細微皆當理而無私<lb/>
適宜而不謬然後已此所以為仁義之實堯舜之道亦<lb/>
不過是也今仕者之子弟務此者有矣其不務此者不<lb/>
可謂無也矜才怙勢以自逞於利欲之途於其父兄且<lb/>
不恤况推以他及乎蓋有責讓所不能加而徒為之長<lb/>
嘆者也生資禀質厚未汨於利欲其事父兄庶幾不悖<lb/>
<pb n="KR4e0095_WYG_036-22a"/>
是道若推行與否生蓋知之矣生勿以所能自足務推<lb/>
之以極其至始為孝弟之士終為仁義之君子則無愧於<lb/>
父兄而予亦有耀矣且仁義天爵也天爵修則人爵至<lb/>
彼汲汲於求而悖乎道者未見其必得也生勿以累其<lb/>
心予之告生如此生以為何如禎拜曰先生愛禎厚矣<lb/>
禎敢不勉一時贈行者皆以詩遂書予言授之俾弁諸<lb/>
其首<lb/>
　　　龍氏襍畫巻序<lb/>
<pb n="KR4e0095_WYG_036-22b"/>
襍畫一巻予姻戚龍叔粲甫所藏也叔粲與子士郁皆<lb/>
貴顯於時然世俗之所好者皆弗好而獨愛畫與之厚<lb/>
者多以畫遺之叔粲取其襍碎者萃為一巻持以告予<lb/>
曰粲忝備官使敬恭朝夕不在公署在朝廷汲汲焉以<lb/>
修其職於夫山川草木之類昔之所以娛耳目悦心意<lb/>
者雖或此所未有縱有之亦不暇顧甚矣其卒卒也幸<lb/>
而少間惟取此閲焉凡向之所愛者一舉目見之不出<lb/>
户庭之間而若自適於湖山千里之外釋煩抱而暢雅<lb/>
<pb n="KR4e0095_WYG_036-23a"/>
懷蓋有得於此矣予視之畫十有二幅山水一梅二松<lb/>
梧蘭竹四蒲萄春草菊各一鶺鴒一最後松鼠終焉嗟<lb/>
夫叔粲子可謂善於取樂者也人之出處不能同其所<lb/>
以為樂亦異是故有爵位之榮者則必以行道致治為<lb/>
心居幽閑之地者然後留意於山水草木之娛勢不可<lb/>
得而兼也今子託意於畫以足其所好蓋兼貴賤之所<lb/>
樂者而盡得焉亦何其快哉然予聞之君子於畫非但<lb/>
以供玩好亦將取益乎已也古之豳風是已今畫中所<lb/>
<pb n="KR4e0095_WYG_036-23b"/>
載山之靜水之動石之磊砢人之或行或止與夫植物<lb/>
之清貞芳潔滋蔓而紛敷羽虫之安馴毛虫之睢盱窺<lb/>
伺皆極其摹寫之妙非所謂萬物各安其所各遂其性<lb/>
之謂乎子之於仕方進而未巳也觀山之凝重而以益<lb/>
吾仁觀水之流行而以廣吾知觀石之堅確不移以厲<lb/>
吾所守推而行之使天下之物無不安其所遂其性則<lb/>
子之樂將有大於此者畫云乎哉叔粲喜曰先生之言<lb/>
善矣粲不敏而願學焉請書于巻首庶毎覽之而不忘<lb/>
<pb n="KR4e0095_WYG_036-24a"/>
遂書之<lb/>
　　　送楊孟碩還鄉序<lb/>
予泰和多故家然其德業有繼久而益盛者可數也以<lb/>
今觀之盛莫若楊氏凡其既逺與予所未知者皆不論<lb/>
舉其近而可知者吟忩先生盛德君子仕元為循吏以<lb/>
翰林待制終于家有傳在國史於今則少傅公也文章<lb/>
德行嘉言讜議彰信於朝廷而孚聞於天下其所以重<lb/>
楊氏者豈特漢之伯起哉故泰和之族以楊氏為甲由<lb/>
<pb n="KR4e0095_WYG_036-24b"/>
是而知凡祖宗樹立於前者茍無賢子孫繼之萎薾不<lb/>
振蓋宜也且均之為子孫而承髙明之世者為最難蓋<lb/>
祖宗之德一有不肖則非所以為繼而見咎於君子細<lb/>
人之媢嫉者即相與滕口呴小為大舉似為真使人將<lb/>
無以自白故盛德者之子孫必無間然庶可矣於乎豈<lb/>
非難哉雖然自常人之蔑理徇欲者視之則誠難矣若<lb/>
夫好德之士非道不言非禮不行人非善不交物非義<lb/>
不取從容於矩度之中則於光祖宗裕後嗣若未見誠<lb/>
<pb n="KR4e0095_WYG_036-25a"/>
難者是以君子貴世德也楊氏自唐虞部侍郎輅至今<lb/>
少傅公蓋五百年而益盛非偶然也世德以維持之也<lb/>
楊氏之昌大有窮哉少傅公之子孟碩去年來覲省於<lb/>
北京循循守禮法日侍公左右聴誨言既易寒暑矣今<lb/>
奉命歸理其家而猶拳拳於庭訓若不忍去朝夕蓋好<lb/>
德而思勉焉者賢矣哉孟碩也世之妄子弟樂去其親<lb/>
以適已自便豈不有愧於孟碩哉然予聞之人子之賢<lb/>
要在成其親之志不以奉朝夕為足也孟碩歸矣以所<lb/>
<pb n="KR4e0095_WYG_036-25b"/>
聞於公者拳拳服膺焉謹其言行而輔以益友德業之<lb/>
盛足以光前而裕後此則公之志而孟碩成之韓子所<lb/>
謂志養者也孟碩將行自少傅建安楊公以下皆作詩<lb/>
送之予最故序其説以弁諸首云<lb/>
　　　送蕭余隆詩後序<lb/>
今年夏予至北京見余隆讀書於彭士揚先生所吾邑<lb/>
宦游之士與凢以事來京者皆與士揚相往來暇則合<lb/>
坐論道理語故實繼以詼諧笑嬉譁然不知日之夕也<lb/>
<pb n="KR4e0095_WYG_036-26a"/>
余隆處座隅展巻吟誦未嘗勦説讕語有疑則問問已<lb/>
則坐誦如初諸公見其專慤皆愛之未幾辭歸永清省<lb/>
其父去三月復來則告予曰生以父命歸鄉里不得留<lb/>
此卒業矣為之柰何予曰爾其歸哉父命不可緩也古<lb/>
之學者雖有師然未必皆成於師師者指引開導而已<lb/>
精意以索之勇往以求至焉則非師之所能必也昔者<lb/>
銅陵有豪宗嘗命儒訓子弟耗其千金之産卒無成至<lb/>
相詆訾以為諺莫肯命儒者眉山有大儒少不喜學人<lb/>
<pb n="KR4e0095_WYG_036-26b"/>
怪而問之不應既三十乃自閉户五六年盡通六經百<lb/>
家之説遂以文名動天下夫是二者豈皆由師哉勉與<lb/>
不勉而已爾歸而勉焉不患其無成也不然則雖使為<lb/>
師者日夜提耳而命之徒見其煩何益於學哉且夫學<lb/>
者學聖人之道也道莫盛於堯舜而孟子以為堯舜之<lb/>
道孝弟而已蓋孝者仁之實弟者義之實其在人非逺<lb/>
也其為事非難也由已而推之以達於國家天下則於<lb/>
平治也何有故云然爾來省父於永清今又歸以養母<lb/>
<pb n="KR4e0095_WYG_036-27a"/>
又能卑讓於長者而不敢先焉則於孝弟知所用力矣<lb/>
勉而修之至於仁義不可勝用然後為學之成夫自永<lb/>
清至泰和蓋六七千里如此其逺也茍力行而不止其<lb/>
至可以月日冀爾之於學亦由是而已歸而勉之毋自<lb/>
止焉則善矣何徒眷眷於此也余隆喜曰生歸請事斯<lb/>
語矣於是士揚率諸能賦者作詩送之予即書所以勉<lb/>
之者于後云<lb/>
　　　送楊孟辯南還詩序<lb/>
<pb n="KR4e0095_WYG_036-27b"/>
吾邑楊孟辯其先在宋時有以科第入官者由是為著<lb/>
姓至孟辯兄弟遂以貲産雄一鄉永樂中析富民實北<lb/>
京孟辯與焉既而部符下有司擇民之優於産業而有<lb/>
才行者俾常掌其鄉糧賦孟辯又與焉然不勝二役之<lb/>
煩而慮有失也數往來經營之蓋盡心公家而安於其<lb/>
分者然人之恐喝朘削蓋比比有也則喟然歎曰吾邑<lb/>
富人如吾者何限然有未嘗受役者而吾乃二役焉今<lb/>
亦久矣年老財匱雖有薄田而灾沴荐臻其何以勝此<lb/>
<pb n="KR4e0095_WYG_036-28a"/>
即訴於通政司請援例免一役户部為下有司俾人為<lb/>
代掌糧賦而卒不得代孟辯無可奈何相見縷縷道所<lb/>
苦與其情之欝而不伸者曰天其或能矜我也予解之<lb/>
曰為民而受役於官宜也然役貴平此仁人君子為良<lb/>
有司者之任也此之二役而彼或無役焉謂之平可乎<lb/>
今之良有司以仁存心毅然不為勢力所囘者足以辨<lb/>
此子歸以其情告焉必當惻然動心役庶其減矣予聞<lb/>
之人衆則勝天天定必能勝人故為善者必福為惡者<lb/>
<pb n="KR4e0095_WYG_036-28b"/>
必禍天定故也吾邑文獻之邦詩書禮義之習比屋皆<lb/>
然昔之肆為民害者蓋亦有之迨乎天之定也卒皆冺<lb/>
滅而無聞故家大族能久而存者詩書禮義維持之而<lb/>
已子宜訓於家必為此勿為彼則天將佑之豈久困於<lb/>
役哉邑人之仕京師者皆作詩送之而屬予序故書以<lb/>
弁其首云<lb/>
　　　慶陳梅芳七十序<lb/>
予妻之弟陳公梅芳以洪武癸亥嵗生至景泰壬申年<lb/>
<pb n="KR4e0095_WYG_036-29a"/>
七十其妻蕭氏生洪武壬戌閏二月初二日則七十一<lb/>
矣白髪蒼顔並受其福十一月十二日則梅芳生日也<lb/>
其弟用柔在京師與予子秬嘆美其壽考又思所以致<lb/>
禱焉予謂烹羊炰羔執豕于牢擊巨鮮釃美醪合親戚<lb/>
朋友而懽樂焉此其子與兄之子及女之夫能之足以<lb/>
娛其老矣不待予告也而用柔必欲予致一言予念陳<lb/>
氏故大家而與予王氏有世好予祖妣夫人實陳氏先<lb/>
考榮禄公則陳氏之甥與梅芳之考為兄弟予為彌甥<lb/>
<pb n="KR4e0095_WYG_036-29b"/>
於梅芳為外兄梅芳則予内弟而梅芳之女兄為予妻<lb/>
亦禮所謂兄弟也今梅芳當聖明之世天下太平耳不<lb/>
聞徵召之煩身不涉更繇之苦田園足以給衣食山水<lb/>
足以供遊釣有子有孫足以承顔色奉溫凊親屬故舊<lb/>
皆安於無事可以遨嬉而往還其優閒之福蓋備矣昔<lb/>
人論壽以七十為難得今梅芳既七十予年亦七十四<lb/>
予妻則七十六内外兄弟有若是三人天之所施亦可<lb/>
謂厚矣慶壽之日得以樽俎更勸酬豈不樂哉然予猶<lb/>
<pb n="KR4e0095_WYG_036-30a"/>
忝竊未能去不知懽忻醉飽之際其亦能念予否乎洪<lb/>
範五福以壽為首而必本於德梅芳之德予知之惇厚<lb/>
安靜而心氣和平非禮之言不正之行未嘗出於口形<lb/>
於身人或有忤於梅芳而梅芳則無忤也可謂篤實之<lb/>
君子其受福於天蓋宜矣予又聞之成周詩人之祝壽<lb/>
也必欲其德音是茂保艾爾後乃已焉梅芳之德有諸<lb/>
身又推而勉其後人使其子與兄之子以及諸孫皆讀<lb/>
書為善内睦於家庭外睦於鄉里惇本尚實謹言慎行<lb/>
<pb n="KR4e0095_WYG_036-30b"/>
至和之氣足以致福祥他無或撓之者則梅芳可以安<lb/>
享壽祺於百年子孫亦永有令譽陳氏前盛之時庶其<lb/>
可復矣此予愛厚之心也故因慶壽而道之<lb/>
　　　楊處士挽詩序<lb/>
吾邑楊孟辯氏改葬其父世忠處士與其母配胡孺人<lb/>
同兆一時士大夫知處士者皆為作挽詞俾執紼者歌<lb/>
以送之蓋處士有德善形于家著于鄉邑其死也為可<lb/>
惜故於其葬不能已言也葬已孟辯之子廷選翬次成<lb/>
<pb n="KR4e0095_WYG_036-31a"/>
帙因來北京持以求予序昔者三良之死也秦人哀之<lb/>
為之賦黄鳥齊田横之卒也其賓從皆甚哀而不敢哭<lb/>
於是作歌以寄其哀漢武帝時李延年分為二曲薤露<lb/>
以送王公貴人蒿里以送士大夫庶人今其詞尚在皆<lb/>
所以哀其人之不幸而惜其命之不長夫死於不幸與<lb/>
其壽之不長固可哀也若處士者年既七十不可謂不<lb/>
壽矣而又以令終亦不可謂不幸也然而猶哀惜之者<lb/>
非特以其德善故邪夫人之生莫不有善故為善者人<lb/>
<pb n="KR4e0095_WYG_036-31b"/>
之所當然也能盡其所當然亦其分焉耳何以異為哉<lb/>
而於處士哀惜之者豈以處士之為善視他人為愈者<lb/>
邪以一邑論之其為人也多矣其於為善能如處士者<lb/>
亦不可謂無其人然鮮見知於士大夫見知於士大夫<lb/>
者有矣而哀惜於其死者幾何人哉今處士之葬而能<lb/>
致哀挽之多如此者豈非有孟辯者為之子而又有廷<lb/>
選輩為之孫故邪由是而知人不可不為善而亦不可<lb/>
無令子孫能為善矣而子孫不克自立則雖美而不傳<lb/>
<pb n="KR4e0095_WYG_036-32a"/>
况於不能為善者邪然則世之為善而無令子孫汲汲<lb/>
以表揚為事其泯然無聞也豈少哉予於是詩既多處<lb/>
士之善而又嘉孟辯父子之能顯其親乃為序之使凡<lb/>
觀者庶乎有所興起也詩凡若干首<lb/>
　　　送梁學録序<lb/>
國子學録梁先生叔莊謁告歸泰和省墳墓同邑之士<lb/>
之在北京者多與叔莊連姻好俾予贈以言予謂叔莊<lb/>
之官太學三年矣太學仕者數十人論文行之美無愧<lb/>
<pb n="KR4e0095_WYG_036-32b"/>
於為人師必曰叔莊蓋能以聖賢之道修諸身而推以及<lb/>
人凡世俗之附聲勢急貨利叔莊皆不肯為是以譽望<lb/>
如此予邑之以儒名家者非一姓前五六十年先生君<lb/>
子有存者其道德之懿法度之嚴表然為望於鄉邑後<lb/>
生小子得有所視效而不敢為非或有未然凛凛乎其<lb/>
言之畏也故風俗猶有可稱者迨老者日化壯者亦日<lb/>
以去向之以儒名家者遂稍稍渝其舊或既顯而歸則<lb/>
又侈然而無所自防薫陶變化於是乎有不可勝嘆者<lb/>
<pb n="KR4e0095_WYG_036-33a"/>
去年少師楊公之歸鄉人得瞻其容儀而聽其誨論知<lb/>
善之當為不善之不可為始有沮怍而興起如見前之<lb/>
所云先生君子者今叔莊繼公往矣承休襲美叔莊所<lb/>
宜務也自言行之常以至論議之大益謹而不自放使<lb/>
凡接於見聞者益有所感發如復見公則鄉邑之美當<lb/>
復如前五六十年可必矣儒者之道固將以化民善俗<lb/>
然必先於家未有不先治家而能淑諸人者則夫以儒<lb/>
名家者當何如可知也而可以渝其舊哉渝其舊君子<lb/>
<pb n="KR4e0095_WYG_036-33b"/>
謂之辱先予與叔莊氣味頗相似而世有連則予諸子<lb/>
非有望於叔莊而誰望哉予嘗告以循理畏法矣叔莊<lb/>
幸深察之善教之使必為君子不為小人而無忝於先<lb/>
世無愧於儒名家則予之感刻有已哉<lb/>
　　　袁氏族譜後序<lb/>
西昌袁氏為著姓蓋吉州刺史邯之後邯則唐司徒滋<lb/>
之少子也自邯以來衣冠蓋不絶宋之世以科目顯者<lb/>
相繼而仕於郡縣累累有焉至于今冨陽令仲愚之孫<lb/>
<pb n="KR4e0095_WYG_036-34a"/>
凢廿一世袁氏之慶澤逺矣哉初予與仲愚同遊邑庠<lb/>
未幾予竊第官京師久之仲愚亦充貢入太學遂有富<lb/>
陽之命而其從子和又以明經取進士名聲日藉甚人<lb/>
皆以逺大期之而不幸早卒今其後輩又有讀書而思<lb/>
奮者其盛未可量也往年予家居時識其前輩克恕克<lb/>
睿克謙克勤皆忠厚樂易仲愚則克恕之子和則克睿<lb/>
孫也而克謙之子仲偉亦嘗同在邑庠不果成名而去<lb/>
今亦老矣仲愚為富陽倦而歸持此譜屬予序其後予<lb/>
<pb n="KR4e0095_WYG_036-34b"/>
家與袁氏相邇而屢通婚姻且又有詩書之好則豈可<lb/>
愛於言予聞故家大族雖以仕宦為榮要當以德義為<lb/>
之本德義有諸已而爵禄加焉君子榮之不然而徒以<lb/>
貴勢陵鄉里君子不取也况為之子孫者固當守禮畏<lb/>
法以和睦其姻族鄉黨而欲驕肆以逞惡乎其可哉袁<lb/>
氏之先顯矣兹六七百年而猶不失前時之望非祖宗<lb/>
德義之積不至此然則子孫所以迓續而引長之者其<lb/>
可不以德義為務哉仲愚今六十五矣族之老長多無<lb/>
<pb n="KR4e0095_WYG_036-35a"/>
在者所以訓飭諸子弟以承先裕後仲愚實當任之茍<lb/>
如是則謂之故家大族誠無愧而傳之百世有已哉<lb/>
　　　送錢鶚蜚序<lb/>
吉水圓塘錢鶚蜚翰林學士錢先生之姪也來侍先生<lb/>
且三年其言謹於禮其行謹於義朝夕左右未嘗有過<lb/>
差先生之所友者皆當世名人其往來無虛日鶚蜚應<lb/>
對酬酢皆能中儀節閒暇過從非鄉郡故舊之家則之<lb/>
縉紳先生之門若聲色之塲貨利之區飲博之肆慢戱<lb/>
<pb n="KR4e0095_WYG_036-35b"/>
佚遊之地不肯一涉其間恂恂然儃儃然君子謂其質<lb/>
之淳而亦受教於家者致然矣予嘗竊嘆京師者萬方<lb/>
會同之都也當太平全盛之日聲名文物之美固足以<lb/>
為榮觀然物盛人衆凢竒詭淫泆所以蕩人之耳目而<lb/>
移其心志者亦莫不有焉貴游子弟信道不固立志不<lb/>
篤惑於外而荒於中决禮義之防失孝弟之道幸或歸<lb/>
其鄉又以其所習者而施焉傲然自放於繩檢之外逞<lb/>
竒衺之心恣殘賊之行彼僇辱其身固宜矣而貽親之<lb/>
<pb n="KR4e0095_WYG_036-36a"/>
羞若是其可嘅也則予於鶚蜚安得不愛且重耶夫所<lb/>
謂故家大族者非獨以人爵之貴也蓋有天爵焉修天<lb/>
爵而人爵至又益篤於所修此所以亢其宗而為鄉邑<lb/>
之望也得人爵而棄天爵君子謂其必亡况彼妄庸之<lb/>
皆無者予不知其何如也往年予識先生之子鸞停鳯<lb/>
躍皆循循守禮法今又得鶚蜚錢氏之福其有窮乎哉<lb/>
予家距圓塘不百里而予與先生同在翰林三十年交<lb/>
好為最深其受益也多矣二家子弟宜交修以善庶幾<lb/>
<pb n="KR4e0095_WYG_036-36b"/>
古人之誼予蓋有望於錢氏兄弟也故於鶚蜚之歸為<lb/>
序以贈之凢賦詩者則繫於下云<lb/>
　　　蕭氏流芳集序<lb/>
流芳集者吾邑清沂蕭公北之所輯録也蕭氏世以善<lb/>
聞公北曽祖以德孳孳為善事父母孝鄉邑稱之其子<lb/>
士信孫<hi>缺</hi>　等亦克如其志皆勉於善行士信等又工<lb/>
於繪事以寫真得名嘗遊京師及通都大邑聞其名者<lb/>
争迎致輒為冩無不肖似且并其風神氣韻而得之而<lb/>
<pb n="KR4e0095_WYG_036-37a"/>
未嘗徼利人以此益重焉又推及其先祖之美而形於<lb/>
贊咏盛矣哉其言也公北益喜曰此吾祖考累世之善<lb/>
所致也諸公大人之言豈可多得哉將與其世系通類<lb/>
而傳之庶託以不朽余與蕭氏厚善自士信來五世矣<lb/>
而於公北尤深今致仕而歸既老且病學業盡廢人亦<lb/>
知余無能漸不能復記憶私竊自喜方焚棄筆硯以求<lb/>
快于一時而公北乃以此求余序余雖不能為然念舊<lb/>
不可辭夫名者實之表也有其實斯有其名然必託之<lb/>
<pb n="KR4e0095_WYG_036-37b"/>
文字以傳故曰言之無文行而不逺文豈可少哉蕭氏<lb/>
之善見於文字多矣顯者若尚書茹公侍郎張公劉公<lb/>
祭酒張公翰林劉公解公御史陳公及諸侍從近臣縉<lb/>
紳先生海桑陳公輩名德聞於四方者皆有著述稱其<lb/>
善行之美贊其圖繪之精大篇短章不可殫紀傳至于<lb/>
今數十年兄弟子姪之衆不忘祖宗之舊皆勉於德藝<lb/>
以立身揚名公北又思傳芳襲美於悠久使永永不替<lb/>
賢於人逺矣哉禮曰先祖有美而不知不明也知而不<lb/>
<pb n="KR4e0095_WYG_036-38a"/>
傳不仁也公北知而傳之可謂明而仁者矣蕭氏子孫<lb/>
尚益勉於其後則斯集之傳有已哉故為序之使傳焉<lb/>
　　　胡氏族譜序<lb/>
胡氏先居長沙馬殷之亂有兄弟三人曰杲暹昊者始<lb/>
避地來吉伯居廬陵值夏宋資政殿學士忠簡公銓其<lb/>
後也仲居泰和之南岡朝奉大夫衍其後也其季始居<lb/>
泰和之禾溪再徙居黄漕南城丞箋其後也三族皆蕃<lb/>
茂亦皆以文學德義重當時而忠簡公之孤忠大節剛<lb/>
<pb n="KR4e0095_WYG_036-38b"/>
直之氣浩然塞乎天地之間嗚呼何其盛哉黄漕之族<lb/>
五世乃析居社溪至今而猶盛社溪去黄漕蓋甚邇其<lb/>
山水雄秀而風氣清淑胡氏承閥閲之華以禮義相上<lb/>
節行相髙表然不失前時之望非他族可比也吾聞故<lb/>
老言宋之季世有文可者懐竒負氣思乘時立功名文<lb/>
丞相辟置幕府與謀議丞相被執得間歸痛憤發病死<lb/>
其弟文静猶慷慨欲有為時北兵所至敢拒敵者屠其<lb/>
城而泰和已下何侯守之侯聞文靜事即躬詣社溪諭<lb/>
<pb n="KR4e0095_WYG_036-39a"/>
諸父老且招致文靜文靜抗諭不屈曰吾寧死不負趙<lb/>
氏侯恐其終為變以貽大患遂害之而邑里以寧文可<lb/>
子南叔亦能鋤溪峒叛逆以保鄉里全宗族其徇節秉<lb/>
義有此三人不亦偉烈竒男子哉夫所謂世家大族者<lb/>
其先必有德業以啓之後之人復勉於善以續聞趾美<lb/>
斯能光顯盛大而不窮若胡氏是矣今相傳十六七世<lb/>
而當天下和平之時老者以㳟厚廉讓訓於上子孫以<lb/>
孝弟忠信承於下内睦宗族外睦鄉里鬬争凌犯之風<lb/>
<pb n="KR4e0095_WYG_036-39b"/>
無有也則其慶澤之長可以世計哉此譜作於仙遊教<lb/>
諭縉而求予序其首予素知胡氏故為言如此以示其<lb/>
子若孫使善繼之而思所以無愧焉也<lb/>
　　　贈邢士俊序<lb/>
醫者活人之術也惟其心之厚於仁者能之盖天生斯<lb/>
人必欲使之遂其生然六氣之淫七情之感有不能克<lb/>
者由是疾病加焉茍無以濟之而或䧟於死亡則天地<lb/>
之心有所不遂矣聖人者出為之醫藥以調其血氣制<lb/>
<pb n="KR4e0095_WYG_036-40a"/>
其過輔其不及祛其害之自外至者而人始得以自遂<lb/>
此聖人之仁天地之心也自是而後以醫為業者必以<lb/>
仁存心然後能盡其道人之養老慈幼而欲遂其安者<lb/>
得有所託矣兵科給事中李春景陽世家無為州有老母<lb/>
在堂道逺不得迎養來北京其心蓋惓惓然未嘗須㬰<lb/>
忘也今年春母忽得疾勢且殆他醫環視莫能愈乃走<lb/>
郡人邢士俊所求治士俊原其受病之由而思其制病<lb/>
之方旦夕候視與善藥未幾疾良已功成而退無矜容<lb/>
<pb n="KR4e0095_WYG_036-40b"/>
無德色景陽始而深憂之及聞得士俊而愈則大喜曰<lb/>
賢哉士俊吾母所恃以安者也其德可忘哉乃詣予誦<lb/>
其事而求文以美之且曰士俊翰林侍講寛之叔世以<lb/>
醫名治人多竒效德之者不特春而已予聞而心喜之<lb/>
夫醫者仁術也必仁以行之而不累於私然後人得以<lb/>
受其惠不負於聖人之意不愧於天地之心士俊如此<lb/>
所謂厚於仁也乎其賢誠逺於人也乎初侍講取進士<lb/>
第一予疑其先有積德焉後聞其世以醫活人予益信<lb/>
<pb n="KR4e0095_WYG_036-41a"/>
夫仁者之必有後也今士俊又以仁心行仁術而收活<lb/>
人之效安知其後不益昌大矣乎仁天之德也人而體<lb/>
天之德天安得不佑之士俊行之以不倦而果得於天<lb/>
後之人有所視效而興起是亦士俊之仁之所及也豈<lb/>
不美哉<lb/>
　　　送彭知縣復任序<lb/>
翰林庶吉士歐陽允俊予同年友也為予道項城令彭<lb/>
君仲恭之賢曰仲恭本吾郡龍泉故家始以秀民舉於<lb/>
<pb n="KR4e0095_WYG_036-41b"/>
其鄉授廬州英山縣丞有能名在英山七年即拜項城<lb/>
令盡心所事不懈益勤前年河溢浸項城民田民無以<lb/>
供税仲恭以聞得盡蠲其租而民以不困於是皆樂上<lb/>
之賜而益稱仲恭之賢今以考績來京師將復歸項城<lb/>
予與仲恭有連也率交游之士賦詩送之子宜為之序<lb/>
於戱伸恭其可謂賢於人矣雖然亦一時之遇也夫君<lb/>
子之仕也得百里之地而治之固足以行其志矣然古<lb/>
之人有為之而無其效者何也盖不遇夫可為之時或<lb/>
<pb n="KR4e0095_WYG_036-42a"/>
不際夫可言之日故士有不盡用之嘆而人多無告之<lb/>
窮方今聖天子在位以至仁治天下天下之人既已安<lb/>
矣而上意猶慮有不得其所者臨朝親問每至日晏恐<lb/>
不畢得聞凢長民者有事而來必問其民之疾苦使條<lb/>
列以對為之去其所惡而施其所好聖天子仁民之意<lb/>
於是為至矣予嘗竊嘆以為今之仕者幸而遇夫聖明<lb/>
之朝而際夫得言之日誠能因上之仁而達之足以行<lb/>
其志矣天下之人豈復有遺利乎此誠萬世一時也然<lb/>
<pb n="KR4e0095_WYG_036-42b"/>
而長民者或有言而不盡有諱而不言往往以此得罪<lb/>
是上愛民之仁而長民者乃不能充而達之是得為仁<lb/>
人乎哉豈不大可慨夫仲恭為一邑既能達下情而侈<lb/>
上之賜其志得行矣今之歸其益思所以廣上之意哉<lb/>
能如是則仲恭為不負於其職其進於福禄榮名不可<lb/>
量也予未識仲恭因允俊之言為序以送之仲恭其勉<lb/>
之哉<lb/>
　　　慶蕭公夫婦八十序<lb/>
<pb n="KR4e0095_WYG_036-43a"/>
萬安蕭公<hi>闕</hi>　與其配嚴氏俱生於洪武乙卯至今景<lb/>
泰甲戌年八十矣正月念五日實蕭公始生之旦五月<lb/>
初十日則嚴氏始生之旦也子作楫與弟作舟作珪作<lb/>
瓚將於是時大陳酒席盛賔客以慶之其仲作瑄由大<lb/>
學生得無為州判以公務留京告予曰家君荷天之福<lb/>
以至於此幸矣而限以官守不得從諸兄弟奉觴稱壽<lb/>
於心有不釋然者敢求大人先生一言使子錡奉歸獻<lb/>
於堂上庶幾以慰悦其心幸毋辭予謂天下之物出於<lb/>
<pb n="KR4e0095_WYG_036-43b"/>
人為而可以充其口華其身適其性情安其寢處者皆<lb/>
足以致之至於壽則出於天雖聖賢有不能必者盖非<lb/>
智所能謀力所能任也是以君子之相愛也則必以壽<lb/>
祝之祝之者望其有得於天然亦豈可以幸致哉洪範<lb/>
五福其一曰壽推其所致而本於德焉茍務乎德斯足<lb/>
以獲乎天然則天未為不可必也彼其有不得者盖不<lb/>
可以常理論也公夫婦之獲乎天如此豈非德之所致<lb/>
哉考其初生正當皇明方興之際辟之貞之有元冬之<lb/>
<pb n="KR4e0095_WYG_036-44a"/>
有春也是以溫厚純固之氣實鍾焉繼以列聖在位覆<lb/>
載生成之恩厚矣故公夫婦並享夫壽考康寧之福為<lb/>
鄉邑之儀表為閨門之楷範是雖公夫婦之得於天豈<lb/>
非亦遇其時哉今天下之人多矣其壽如公夫婦者盖<lb/>
有焉然不能皆有作瑄兄弟為之子也公有子有孫既<lb/>
貴且富而又有文以為頌其福不既備矣乎况今制仕<lb/>
者之賢必推夲於父母而加恩焉故仕而稱職無過舉<lb/>
者則封贈其親作瑄既有譽於時皆庭訓使然也則公<lb/>
<pb n="KR4e0095_WYG_036-44b"/>
夫婦之受恩於君又可待矣德之盛則福之進將益逺<lb/>
而無窮他日尚當為言啓諸公之賦詠以為壽不但已<lb/>
也<lb/>
　　　送道士曽允迪序<lb/>
泰和城西黄茆岡晉仙人王子瑶煉丹之地今延真觀<lb/>
在焉地既竒勝故學道於此者往往與他處異予幼時<lb/>
從鄉先生曽仲章讀書其中是時前輩諸老師多在皆<lb/>
表然有行藝而掌其教事則胡閑所也閑所居正一堂<lb/>
<pb n="KR4e0095_WYG_036-45a"/>
别為屋於堂之西竹樹茂美非塵迹所能到閑所與其<lb/>
徒講道及延接士大夫皆在是盖超然方外之樂也其<lb/>
後曽先生没予遂去入鄉校及官京師久而歸前輩諸<lb/>
老凋落已盡惟與予同遊者若今道㑹戴用拙及道士<lb/>
劉𢎞正蕭𢎞中黄仲真數人而已允迪實閑所之孫亦<lb/>
穎出儕輩能蕆其教事鄉人重之數人者以予嘗遊處<lb/>
於斯也暇即邀予至其舍相與論舊酌酒至終日予樂<lb/>
之今别去且三年心未嘗忘也今天子深仁大孝慨念<lb/>
<pb n="KR4e0095_WYG_036-45b"/>
太宗皇帝聖神在天思仗𤣥科以資𡨕福召天下道流<lb/>
俾依教蕆事焉而允迪亦來既畢事受賞而歸過予求<lb/>
一言為贈予謂人之為學必廣其見聞以充其氣廓其<lb/>
量然後能脫去凡近以遊髙明况方外之士乎允迪涉<lb/>
七千餘里以來京師凡山岳之崇髙江河之深廣都邑<lb/>
之雄壯人物之鉅麗皆見之天下之學老子者皆得與<lb/>
之處其必有以自廣而不膠於淺近者矣則今之歸吾<lb/>
知鄉人之待允迪者將加禮於昔矣所以繼前輩之餘<lb/>
<pb n="KR4e0095_WYG_036-46a"/>
風而為道家重者吾於允迪乎望也允迪自言其祖始<lb/>
居文溪為儒家則故吾里人也故為序以送之所以重<lb/>
允迪焉耳<lb/>
　　　送尹執中歸省序<lb/>
上在位十八年朝廷清明四方無虞壹意稽古禮文之<lb/>
事既纂輯性理大全之書以嘉惠萬世幾務之暇又取<lb/>
古昔聖賢盛德至善以致休祥者類為一書名曰為善<lb/>
隂隲頒賜廷臣及内外學官弟子使知善之當為與天<lb/>
<pb n="KR4e0095_WYG_036-46b"/>
之佑善如此而皆勉焉此誠開淑人心之盛意也於是<lb/>
南京國子監司業吴先生德潤率六館師儒詣行在稱<lb/>
謝而吾友尹組執中以諸生實從行於是執中同學之<lb/>
士若翰林檢討余君學䕫進士任時敬敏尹源本深兵<lb/>
科給事中劉渙士拯太學生李湘允淮與予皆在得相<lb/>
與道舊故意懽甚甫三日即别去則皆不能無離合之<lb/>
思去住之感矣既又相與告予曰執中入太學已三年<lb/>
今將援例告省其親子宜無愛一言嗟乎予何言以告<lb/>
<pb n="KR4e0095_WYG_036-47a"/>
執中顧所欲言者豈有加於賜書哉夫所謂善者人性<lb/>
之本然也父子之仁君臣之義夫婦之别長幼之序朋<lb/>
友之信以至於飲食起居酬酢萬變細微曲折之間莫<lb/>
不有至當之理焉是所謂盛德至善也夫人皆有是而<lb/>
人不能皆善者怵於利欲狃於俗蔽故有流於惡而不<lb/>
自知者此今之書所以作也然豈獨以告諸生將由諸<lb/>
生而施之天下焉執中歸矣問安視膳之隙必往之學<lb/>
宫而此書在焉其與邑之君子奉揚天子之德意而以<lb/>
<pb n="KR4e0095_WYG_036-47b"/>
倡於鄉之人使皆務善而去惡自君臣父子夫婦長幼<lb/>
朋友之道以至萬事之理皆勉而循之以長享太平之<lb/>
福澤豈非美歟他日歸太學而膺爵禄之榮又推已所<lb/>
得者以淑諸人使他之為諸生者累千萬人皆推其所<lb/>
得以淑諸人則天下純乎道德之懿雖唐虞莫加矣予<lb/>
姑先於執中乎觀也<lb/>
　　　贈鄭進士公實還京序<lb/>
予以天順元年請老而歸明年二月有悼亡之戚初予<lb/>
<pb n="KR4e0095_WYG_036-48a"/>
妻病嘗治葬具不果用至是乃亡縣令佐謂其嘗受夫<lb/>
人封也當以聞上命禮部賜祭遣郡太守張矦瑄行禮<lb/>
工部為治墳以葬則遣進士一員董之工部廉得進士<lb/>
鄭鼐公實以行公實毗陵故家以詩經登上第有聰明<lb/>
坦亮過人之才而於事無不達其臨吾郡也於前之治<lb/>
其事者悉究其底蘊而制其所宜然予今之所欲為視<lb/>
昔人之所得為其緩急取舍有不同盖予昔所為具而<lb/>
幸存者有可用宜足成之而已朝廷以安民省費為務<lb/>
<pb n="KR4e0095_WYG_036-48b"/>
宜無不可乃具言於張侯與公實請斟酌而處其中必<lb/>
上不負大恩下不失事宜然後為美張侯公實皆不咈<lb/>
予言而公實則數履其地當時之受事者皆歸美於二<lb/>
君計予昔所費十之三復得公實賞勤而戒惰由是人<lb/>
人競勸而功以成及其將復命京師張侯謂公實之成<lb/>
其事乃成朝廷之美使生者有所感而死者有所歸豈<lb/>
非德及於幽明者乎宜有言以張之揚公實之美乃所<lb/>
以美朝廷也予聞君子有美必其前人之善有可以憑<lb/>
<pb n="KR4e0095_WYG_036-49a"/>
藉然後子孫得以充大而引長之公實之尊府年踰七<lb/>
十樂善不厭公實之志亦不異其父故當聖明之時為<lb/>
名進士登顯途功業炳炳在人耳目進而至於賢卿大<lb/>
夫可待也夫言公實之美而本於其親以見賢才之生<lb/>
不偶然也豈虛語哉故書以贈其行<lb/>
　　　送道士蕭淵黙序<lb/>
淵黙名如潛予泰和緑竹蕭氏子也幼出家學道延真<lb/>
觀師黄仲真以其俊慧特愛之教以正一道法淵黙亦<lb/>
<pb n="KR4e0095_WYG_036-49b"/>
善事其師學用有成今年來北京與醮事逢國有大慶<lb/>
凡僧道在會未度者皆得度淵黙大喜來拜予曰如潛<lb/>
䝉恩度為道士如所欲為幸大矣先生以鄉邑之故願<lb/>
假寵如潛賜之一言以教勉之則為幸加焉予學孔子<lb/>
者也孔子之道異於老氏老氏以清淨為宗以澹泊自<lb/>
養使神完氣充超然自得於物表此其至者也若誦經<lb/>
呪蕆科法為人禱禳則其次矣吾儒自修身齊家推以<lb/>
治國平天下使人皆安於仁義道德之歸而以其餘力<lb/>
<pb n="KR4e0095_WYG_036-50a"/>
馳騁於文章翰墨之間流傳於世者猶足有補於風化<lb/>
故人争重之此其所以異也然為老氏者果能超然於<lb/>
物表固善矣其止為人禱禳無所得於經呪科法之外<lb/>
亦未見其卓然有立於世也故有智識之士必自託於<lb/>
吾儒誦其書攻其藝往往能名世而不朽其前之為者<lb/>
予不暇悉姑舉近而可信者一人焉茆山張伯雨盖自<lb/>
託於吾儒者也當時為道士者貴富顯榮愈於伯雨亦<lb/>
多矣然皆泯沒而無聞獨伯雨之文行與其翰墨之妙<lb/>
<pb n="KR4e0095_WYG_036-50b"/>
至今人皆愛重之是伯雨固未嘗死也比之區區從事<lb/>
於經呪科法與徒僥倖於富貴顯榮者其輕重可知矣<lb/>
淵黙學老氏善於經呪科法而猶欲得予言予可以尋<lb/>
常道士視淵黙哉延真古名勝之地學於其中而能超<lb/>
然物表精於禱禳者皆有矣託於吾儒者亦有矣今之<lb/>
後輩如淵黙者固可勉而進也淵黙其將造乎其至者<lb/>
乎抑亦安於其次也乎茍將造乎其至不必用予言也<lb/>
若安於其次則經呪科法凡知書者皆能誦之未可以<lb/>
<pb n="KR4e0095_WYG_036-51a"/>
自足也盍亦博究乎儒書而攻乎其藝庶幾名世而不<lb/>
朽乎若其行又進焉尤君子之所與也淵黙聞予言益<lb/>
大喜且言其徒多清俊可教期必如予言然後已予於<lb/>
是知淵黙之可與進矣故為序以送之且俟他日考其<lb/>
成也歸而見同志皆以是言告之<lb/>
　　　送張太守考績序<lb/>
吉安之為望郡舊矣貢賦之殷人民之衆不論也昔之<lb/>
君子善政善教維持愛䕶以致其美而人性之良學問<lb/>
<pb n="KR4e0095_WYG_036-51b"/>
之力足以循上之令以成其治功豈一日之故哉我朝<lb/>
列聖治天下以養民為務而猶致意於賢守非忠厚廉<lb/>
慎恭已愛人之君子不任也景泰中吉之守缺予承乏<lb/>
吏部詢于衆在廷大臣皆謂無過張郎中即以其名進<lb/>
而張君遂陞吉安知府君名瑄字<hi>闕</hi>　江浦人以進士<lb/>
官刑部有盛名予既喜得張君而人之知張君皆為吉<lb/>
安喜之君循仁義謹禮法其言行有常事無大小造次<lb/>
不違於理人亦莫敢干以私凡諸訴訟尤必致其詳於<lb/>
<pb n="KR4e0095_WYG_036-52a"/>
是刑獄清而民服既久而不變江西藩憲及朝廷耳目<lb/>
禁近之賢嘗道吉而來者無間言焉予為喜亦甚盖前<lb/>
之為郡者不能是郡人老長相與究其迹而公其是非<lb/>
未嘗不竊嘆之今得君之賢以為民父母安得不深為<lb/>
喜哉予官京師五十年知聖天子求賢養民之心切矣<lb/>
賢者賞勸以勵其進必至於逺大而後已君之德著矣<lb/>
郡人仰而望之豈減龔黄召杜哉其進於顯榮盖未艾<lb/>
考績而歸尚有以副民望也予年八十得賜歸田里撫<lb/>
<pb n="KR4e0095_WYG_036-52b"/>
育其子孫以䝉善政善教之益於君功業之盛他日尚<lb/>
當有紀也姑書此以為考績贈行序<lb/>
　　　送稹序<hi>景泰元年二月</hi>
予子稹來北京事予已三載克盡敬愛予之心懽焉今<lb/>
其兄秬來代予遣之歸而有不忍别之色嗟乎古人事<lb/>
親養志為大此曽子之孝爾稹所宜務也予為爾言之<lb/>
爾為我敬聽之爾兄弟五人伯兄忝禄仕仲兄來此爾<lb/>
雖歸未能即達其治家者惟弟穆一人秱幼未解也墳<lb/>
<pb n="KR4e0095_WYG_036-53a"/>
墓之展省祠堂之祭祀當各以時行事爾母老且病矣<lb/>
諸子童孫尊卑貴賤之屬奚啻百人所以事上撫下制<lb/>
其過勉其不及與夫親舊之往來鄉里之交際又有吉<lb/>
㓙憂虞出於尋常智慮之所不及者此予心之所急而皆<lb/>
萃於穆一人速爾之歸欲爾之任此爾任之穆相之緩急<lb/>
相須可否相濟不惑於讒邪而篤於恩誼一德一心庶<lb/>
幾其有立乎予年過七十百病交攻氣餒血衰神昏意<lb/>
怠獨此心未忘奉祖宗保嗣續盖其最重者日侍左右<lb/>
<pb n="KR4e0095_WYG_036-53b"/>
以適予口體乃其輕者也爾兄弟任其重而皆如予志<lb/>
是亦曽子之孝也雖不在左右予懽樂加焉然予聞之<lb/>
君子事親以敬愛其身為本敬愛其身乃所以敬愛其<lb/>
親爾不能敬愛人則人亦莫有敬愛爾者愛人者人恒<lb/>
愛之敬人者人恒敬之則於其親有耀矣謙恭和厚乃<lb/>
所以為敬愛剛暴者其反也已以剛暴施之而人亦以<lb/>
剛暴應焉貽辱於親豈所謂能孝者哉爾兄弟其戒之<lb/>
易卦之謙艮下坤上以山之崇髙而屈於卑順盖有謙<lb/>
<pb n="KR4e0095_WYG_036-54a"/>
恭和厚之德焉故六爻皆吉以是自處則何往而不善<lb/>
吾告吾子止於此矣歸而揭於堂中爾兄弟無少長朝<lb/>
夕見之猶吾之見也其敬念之毋忽<lb/>
　　　墨竹巻引<lb/>
永樂初予取進士入翰林與毘陵王孟端相好孟端善<lb/>
寫竹遇佳紙筆輒為予寫之不少吝然往往為親友取<lb/>
去予恃有孟端亦不甚惜也久之孟端捐館竹不可復<lb/>
得視予所存僅三四始大悔恨既而得仲昭為友其風<lb/>
<pb n="KR4e0095_WYG_036-54b"/>
流灑落不異孟端而寫竹與之並能遂予所欲然求於<lb/>
予者亦不異昔時予方懲往事恐失之乃連紙十餘幅<lb/>
以求於仲昭仲昭欣然為舉筆稚壯老嫩披折偃仰之<lb/>
態各臻其妙盖數尺之圖而有湘江千里之勢誠可謂<lb/>
竒矣及仲昭歸省而來復以墨竹一巻遺予曰此某所<lb/>
用意者置諸左右或可少娛目焉乃此巻也於乎仲昭<lb/>
之意盖厚矣古之君子託意於竹以勵德淇澳之詩是<lb/>
也仲昭豈以耳目細娛為足哉仲昭登進士第時姓朱<lb/>
<pb n="KR4e0095_WYG_036-55a"/>
後復姓夏其名從永從日以善書徵入翰林太宗皇帝<lb/>
取所書為當時第一顧見其名謂曰太陽麗天照臨萬<lb/>
國日宜書在上仲昭頓首受命士大夫皆以為榮一時<lb/>
與仲昭同名者皆祗奉聖訓改焉仲昭在朝三十年其<lb/>
聲名藉甚今以賢舉為瑞州知府云予既得所寫竹二<lb/>
巻欲求諸公題詠而難之乃書舊作於後而序所以得<lb/>
之故以為引因道仲昭遭遇之盛使人知仲昭非偶然<lb/>
者而其美亦非特竹也<lb/>
<pb n="KR4e0095_WYG_036-55b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　抑菴文後集巻二十三<lb/>
</p>
<p>
</p>
  </div>
</body>
</text>
</TEI>