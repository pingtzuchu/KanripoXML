<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>苕溪集巻一</head>
    <p>
<pb n="KR4d0162_WYG_001-1a"/>
欽定四庫全書<lb/>
　苕溪集巻一　　　　　　宋　劉一止　撰<lb/>
　　古賦<lb/>
　　　秋郊賦寄友人<lb/>
紛吾忻此凛秋兮汨吾行此樂郊郤游氛而懭悢兮斥<lb/>
萬里于澂霄日暠暠而逾厲子天逈逈而益髙潦水收<lb/>
而泓渟兮微風過而蕭條軼爽思以遐騖兮逝幽懐之<lb/>
逺飄神眐眐而直上兮意𣺌𣺌而獨超悼時運之不留<lb/>
<pb n="KR4d0162_WYG_001-1b"/>
兮嘉節物之見邀莽四野其無人兮兀平崗之岧嶤驚<lb/>
獨鶴之清唳兮咽殘蟬之三嗷燕如客而歸告兮鴈哀<lb/>
鳴以求曺相老農之就閒兮晚霜鎌之在腰登禾黍于<lb/>
囷箱兮場圃晏乎其逍遥伐社鼓之坎坎兮掛杖頭之<lb/>
空瓢繄境會而情感兮傷志大而形么獨相羊以無匹<lb/>
兮起悵望而翹翹嗟佳人之何在兮倚翠袖而若招思<lb/>
夫君而不可見兮挽蓬首而屢搔嵗月駿駿而遂徃兮<lb/>
悵此情之不自聊亦何憂之不臻兮緒軋軋其如繅總<lb/>
<pb n="KR4d0162_WYG_001-2a"/>
事業之無聞兮想富貴之不能徼將今世之舎旃兮盖<lb/>
令名之勿劭力古人而願學兮泝千載而上交嗟人生<lb/>
之南北兮况截道之驚颷顧筋力能㡬許兮茍比<hi>音頻</hi>年<lb/>
而逺徭曽一飽之不謀兮豈吾分之巳叨世種種其奚<lb/>
數兮信我行之每勞豈無林壑之舊游兮方駕言其出<lb/>
遨䇿髙足于青㝠兮昔嵗莫其同袍通舊籍于禁門兮<lb/>
幸新時之適遭諒從此以遐舉兮稅修梧以安巢彼出<lb/>
䖏固異宜兮奚獨緬想而心揺省定命之可安兮人何<lb/>
<pb n="KR4d0162_WYG_001-2b"/>
資於卜兆維南之山兮有䔩與肴維溪之水兮可以容<lb/>
舠既瀕我先君之幽宅兮復舍此而焉逃營庇身之三<lb/>
椽兮緝一把之盖茅美秋月之如珪兮又春卉之窮妖<lb/>
飽松風於長夏兮拾東畦之墜樵宜上天之見貸兮賦<lb/>
此樂其特饒希吾髮兮崕澨散吾趾兮山椒庶無聲而<lb/>
無臭兮眷夀命於松喬<lb/>
　　　三友齋賦<hi>并序</hi>
　余行年二十有四不知取友即家君游息之會別為<lb/>
<pb n="KR4d0162_WYG_001-3a"/>
　一小齋可方丈許當兀兀獨坐恨孤陋而寡偶也有<lb/>
　一麈尾命曰白友一拳石曰碧友一琴曰黒友因名<lb/>
　其齋云<lb/>
劉子三友白碧黒也各以色稱因其適也謂友伊何心<lb/>
莫逆也并我而四共兹室也不笑不言淡而黙也不見<lb/>
其損亦不見其益也客有造余曰吾聞古聖賢之取友<lb/>
以人而不以物以徳而不以色直諒多聞豈非徳之人<lb/>
與今子友是不可則也余曰不然天地剖判萬物權輿<lb/>
<pb n="KR4d0162_WYG_001-3b"/>
適然有生若吸若嘘寄一温於全潮互出沒於太虛均<lb/>
形色其天性奚物我之差殊審如子言則既惑矣雖然<lb/>
請為子言之余觀世間争名於朝争利於途翕習沸渭<lb/>
駘蕩温舒閭閻紛其森羅冠盖儼其馳驅淨者易染清<lb/>
者易汙維是白友湼而不緇有於陵仲子之潔也髙下<lb/>
相形利害所怵信者可偽智者可愚勇者猶豫辯者呫<lb/>
嚅摧百錬於繞指回鼓瑟於吹竽維是碧友介然莫移<lb/>
有伯夷氏之特也至於鈎絃柱指函宮泛商寫天地之<lb/>
<pb n="KR4d0162_WYG_001-4a"/>
淳和雜古今之興亡㦯疏而越或嘽而緩或奮而厲或<lb/>
發而散國風雅頌和而質也騷人逐客忠而激也巍巍<lb/>
湯湯奔放而屼岌也促促刺刺切切眤眤怨斷而幽憶<lb/>
也余於是乎玩其聲而略其意寓於手而忘于心喜怒<lb/>
悲憤初無所随俄而奏罷風恬籟寂反於無迹是黒友<lb/>
者其庶㡬乎老聃氏之常徳不忒也嗟乎余於三友雖<lb/>
以物取而人存其間雖以色命而在徳罔棄盖所謂若<lb/>
有徳而不知其徳者耶客俯焉而嘆爽然而自失出以<lb/>
<pb n="KR4d0162_WYG_001-4b"/>
告其徒曰吾得取友之術矣二三子何患乎無友<lb/>
　<lb/>
　<lb/>
　<lb/>
　<lb/>
　<lb/>
　<lb/>
　苕溪集巻一<lb/>
</p>
<p>
</p>
  </div>
</body>
</text>
</TEI>