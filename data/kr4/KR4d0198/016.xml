<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>斐然集巻十六</head> <lb/>
    <p>
<pb n="KR4d0198_WYG_016-1a"/>
欽定四庫全書<lb/>
　斐然集巻十六<lb/>
　　　　　　　　　　　　　宋　胡寅　撰<lb/>
　　上皇帝萬言書<lb/>
九月二十一日承奉郎試起居郎臣胡寅謹沐浴百拜<lb/>
上書皇帝陛下伏覩詔書以敵人侵陵備禦不給遂有<lb/>
移蹕之意右顧岳鄂左趨吴越安危利害下詢羣臣臣<lb/>
時駭然不意清問之及此何者陛下自錢唐來幸江寜<lb/>
<pb n="KR4d0198_WYG_016-1b"/>
也有詔曰以援中原矣及至江寜以舊邸之名符啟建<lb/>
之義改為建康府以昭受命之祥也有詔曰興邦正議<lb/>
於宏規矣繼而深懲維揚之禍遣奉隆祐太后以六宫<lb/>
及百司不與軍旅者之南昌也有詔曰朕與二三大臣<lb/>
帷幄宿将堅守不動誓有一死以答羣生矣前後三詔<lb/>
近在半年之中而今來詔音不同如此退伏思念至於<lb/>
旬時陛下以安危利害訪於在庭茍或慮之不精計之<lb/>
不審以害為利以危為安偷顧目前妄有建白則其負<lb/>
<pb n="KR4d0198_WYG_016-2a"/>
誣聖明迷誤社稷罪在不赦輒陳愚見不避斧鉞泛論<lb/>
建炎謀國之失而陳撥亂反正之計念時事之迫切仰<lb/>
徳義之廣大冀功效之可立忘觸冒之難恕惟陛下留<lb/>
神省察臣聞孔子曰成事不說遂事不諌既往不咎今<lb/>
臣所陳不免追咎既往者葢謂建炎已來有舉措大失<lb/>
人心之事今欲復收人心而圗存則既往之失不可不<lb/>
追咎不可不改故也一昨陛下以親王介弟受淵聖皇<lb/>
帝之命出師河北二帝既遷則當糾合義師北向迎請<lb/>
<pb n="KR4d0198_WYG_016-2b"/>
而據膺翊戴亟居尊位遙上徽號建立太子不復歸覲<lb/>
宫闕展省陵寝斬戮直臣以杜言路南巡淮海愉安嵗<lb/>
月敵兵深入陜右逺破京西漫不治軍畧無扞禦盜賊<lb/>
横潰莫之誰何無辜元元百萬塗地怨氣上格日昏無<lb/>
光飛蝗蔽天動以旬月方且製造文物縻費不貲猥於<lb/>
城中講行郊報朝廷動色相謂中興敵騎乗虚直𢷬行在<lb/>
匹馬南渡狼狽不堪淮甸之間又復流血逮及反正寳<lb/>
位移蹕建康不為乆圗百度頹弛淮南宣撫卒不遣行<lb/>
<pb n="KR4d0198_WYG_016-3a"/>
自畫大江輕失形勢一向畏縮維務逺巡軍民怨咨如<lb/>
出一口存亡之決近在目前凡此節次十餘條皆所謂<lb/>
舉措失人心之大者也自古衰亡固不足道請以中興<lb/>
者言之夏少康周宣王燕昭王越勾踐漢光武莫不任<lb/>
賢使能修政事治軍旅而其奮發刻厲期於必成者則<lb/>
又本於憤恥恨怒之意不能報怨終不茍己所以光復<lb/>
舊物各稱賢君未有乗衰㣲決絶之後竊竊焉因陋以<lb/>
為榮施施焉茍且以為安而能乆長無禍者也為陛下<lb/>
<pb n="KR4d0198_WYG_016-3b"/>
計當如何而黄濳善汪伯彦顔岐顧以乳嫗䕶赤子之<lb/>
術待陛下曰上皇之子殆将三十人今所存惟聖體不<lb/>
可不自重愛也曽不知太祖勤勞取天下列聖兢業嗣<lb/>
守不敢墜失今也宗廟為草莽堙之陵闕為畚鍤驚之<lb/>
堂堂中華戎馬生之赫赫帝圗敵騎營之然則濳善伯<lb/>
彦所以誤陛下陷陵廟蹙土宇喪生靈者又豈燕昭越<lb/>
踐漢光武之比乎本初嗣服既不為迎二帝之䇿因循<lb/>
逺狩又不為守中國之謀以至於今徳義不孚而號令<lb/>
<pb n="KR4d0198_WYG_016-4a"/>
不行刑罰不威而賞爵不勸巡幸所至民以淮甸為戒<lb/>
駐蹕所在人以敵至為憂東南之州郡㡬何翠華之省<lb/>
方無已若不更轍以救埀亡則陛下永負孝弟之愆常<lb/>
有父兄之責人心已去天命難恃雖欲羇棲山海跋履<lb/>
﨑嶇臣恐非所以為自全之計也為今之䇿願陛下一<lb/>
切反前失而已則必下詔曰繼紹大統出於臣庶之諂<lb/>
而不悟其非巡守東南出於僥倖之心而不虞其禍經<lb/>
涉變故僅免危亡葢上天警戒于𦕈躬俾大宋不失于<lb/>
<pb n="KR4d0198_WYG_016-4b"/>
舊物金人以無厭之求喋血中華蠶食併吞扶立僣偽<lb/>
以亂易治俾臣作君朕義不戴天志思雪恥父兄旅泊<lb/>
陵廟荒殘罪乃在予無所逃責以此號召四海聳動人<lb/>
心不敢愛身決意講武然後選将訓兵戎衣臨陣按行<lb/>
淮甸上及荆襄收其豪英誓以戰伐天下忠義之士必<lb/>
雲合而景從天下武勇之夫必響應而颷起國用不足<lb/>
於此不患無財甲馬不強於此不患無備有道多助孰<lb/>
不順之秦隴雖遙壮士驍騎即可坐致齊魯雖失饒財<lb/>
<pb n="KR4d0198_WYG_016-5a"/>
厚貨必自竭輸陛下凡所欲為孰不如志其為利害豈<lb/>
與退保吴越日就滅亡同年而語哉臣不自量每切憤<lb/>
歎既未能被堅執鋭先啟戎行而服業簡編討論古昔<lb/>
固當忘其昧陋少賛經綸輒為陛下畫中興之䇿莫大<lb/>
于罷和議葢和之所以可講者兩地用兵勢力相敵利<lb/>
害相當故也非强弱盛衰不相侔所能成也而其議則<lb/>
出于耿南仲何也淵聖皇帝在東宫當宣和季年王黼<lb/>
欲搖動者屢矣南仲為東宫官計無所出則歸依右丞<lb/>
<pb n="KR4d0198_WYG_016-5b"/>
李邦彦邦彦其時方被寵眷又隂為他日之計每因王<lb/>
黼䜛說頗曽解紛亦縁上皇仁慈本無移易太子之意<lb/>
也既而淵聖嗣極遞遷前朝大臣而邦彦為次相金人<lb/>
遽至城下邦彦諧謔小人烏知逺慮遂獻和議而南仲<lb/>
以宫傅之重方奉椒房出奔聞六飛堅守至陳留而返<lb/>
自愧其失因附邦彦而沮种師道撃敵之謀于是覆邦<lb/>
之患滋蔓而起分朋植黨必欲自勝主戰伐者李綱种<lb/>
師道兩人而已㡬㑹一去國論紛然中制河南之師必<lb/>
<pb n="KR4d0198_WYG_016-6a"/>
使陷沒以伸和議之必信二帝逺去宗族盡徙中原塗<lb/>
炭至今益甚者本縁南仲主持邦彦以報私恩不為國<lb/>
慮之所致其朋徒附合狠忮膠結寜誤趙氏不負耿門<lb/>
之所為也使其可和則淵聖執徳不堅馴致禍敗而陛<lb/>
下卑辭厚禮避地稱臣無所不用其極乞和之使接武<lb/>
于道宜其少緩師矣何乃累年而尚無效耶自古中國<lb/>
盛強如漢武帝唐太宗其得志邊方必并吞掃滅以示<lb/>
廣大侮亡取亂極其兵力而後已中國禮義所自出也<lb/>
<pb n="KR4d0198_WYG_016-6b"/>
恃強凌弱猶且如此今乃以亷退慈仁君子長者之事<lb/>
望于侵凌強暴反覆無常之尼雅滿豈有是理哉若以為<lb/>
強弱之勢絶不相侔縱使向前萬不能抗則自古徒步<lb/>
奮臂無尺寸之地而争帝王之圗者彼何人哉伏望陛<lb/>
下明照利害之原罷絶和議刻意講武以使命之幣為<lb/>
養兵之費此乃晉恵公征繕立圉之策漢髙迎太公吕<lb/>
后之謀㫁而行之堅確不變庶㡬敵人知我有含怒必<lb/>
鬬之志沙漠之駕或有還期不然則今僻處東南萬事<lb/>
<pb n="KR4d0198_WYG_016-7a"/>
不競納賂則孰富于京室納質則孰重于二帝餽子女<lb/>
則孰多于中原之佳麗遣大臣則孰加于異意之宰輔<lb/>
深思逺慮反覆計之所謂乞和必無可成之理昔北敵<lb/>
至澶州王欽若陳堯佐請幸吴蜀惟冦凖勸親征及成<lb/>
功之後欽若羞恨無以藉口則撼真宗曰當是時冦凖<lb/>
亦豈有好計但是熱血相沃譬如博錢以陛下為孤注<lb/>
耳使人君不明則欽若之言為愛君而冦凖之功為幸<lb/>
勝今之議和者其情狀一一出于此茍能息絶其議陛<lb/>
<pb n="KR4d0198_WYG_016-7b"/>
下不藉之以塞民望大臣不藉之以寛己責則必為善<lb/>
後之圗矣夫事有緩急治有先後旣定議講武則其餘<lb/>
庶務有日力不暇給者當置行臺以區處之今典章文<lb/>
物一切掃地百司庶府殆為虚設其必不可缺者惟吏<lb/>
部户部為急誠使江淮兩浙湖北並依八路法慎擇監<lb/>
司而付之則吏部銓事亦復減省不過置侍郎一員郎<lb/>
官兩員胥吏三十人則所謂磨勘封駁奏薦常程之事<lb/>
可按而舉矣户部所以治天下財賦也今四方供貢乆<lb/>
<pb n="KR4d0198_WYG_016-8a"/>
不入于王府往往為州郡以軍興便宜截用經常一壞<lb/>
未易復理竊觀行在支費每月無慮八十萬惟以𣙜貨<lb/>
鹽利為無窮之源耳故臣謂宜置行臺或建康或南昌<lb/>
或江陵審擇一處以安太后六宫百司以耆哲諳練大<lb/>
臣總臺謹守成法従事郎吏而下不輕移易量留兵将以<lb/>
為營衛命戸部計費調度以給之其虚名無實徒費國<lb/>
用之所一切省罷陛下奉廟社之主提兵按行廣治軍<lb/>
旅周旋彼此不為定居惟是侍從臣寮師臣監司要害<lb/>
<pb n="KR4d0198_WYG_016-8b"/>
守牧則當加意以時進退其賢不肖功罪之著明者而<lb/>
餽餉之權自宜専責宰相而選委發運以佐行于下如<lb/>
漢委蕭何以闗中唐委劉晏以東南經制得人加以嵗<lb/>
月量入為出何患無財所謂宰相之任代天理物扶顛<lb/>
持危其責甚重非特早朝晚見坐政事堂弊弊然于文<lb/>
具無益之末移那闕次以處親舊濟其私欲而已也古<lb/>
之人君臨政願治必委任宰相豈徒體貌崇重一聴其<lb/>
所為亦必深相提䇿務為明白計日累月以考功緒陛<lb/>
<pb n="KR4d0198_WYG_016-9a"/>
下視今日國勢孰愈于前日乎此在宸心所自鍳照臣<lb/>
未敢深論也夫大亂之後風俗靡然躬率而丕變之者<lb/>
則在陛下務實效去虚文夫治兵必精命将必賢政事<lb/>
必修誓戡大憝不為退計者乃孝弟之實也遣使乞和<lb/>
廣捐金幣不恥卑辱冀幸萬一者為孝弟之虚文也屈<lb/>
己致誠以來天下之士博訪䇿略信而用之以期成功<lb/>
者乃求賢之實也未見賢若不克見既見則不能由之<lb/>
或因茍賤求進之人遂乃例輕天下之士姑為禮貌外<lb/>
<pb n="KR4d0198_WYG_016-9b"/>
示美名者為求賢之虚文也聴受忠鯁不憚拂逆非止<lb/>
面従必将心改茍利于國即日行之者乃納諌之實也<lb/>
和顔稱善泛愛其説合意則喜之不合則置之官爵所<lb/>
加人不以勸或内惡其切直而用它事遷徙其人者為<lb/>
納諌之虚文也将帥之材智必能謀勇必能戰仁必能<lb/>
守忠必不欺得是人而任之然後待以恩御以威結以<lb/>
誠信有功必賞有罪必刑者乃任将之實也庸奴下材<lb/>
本無智勇見敵輒潰無異于賊與之親厚等威不立賜<lb/>
<pb n="KR4d0198_WYG_016-10a"/>
予過度官職逾涯将以收其心適足致其慢聴其妄誕<lb/>
張大之語望其樸實用命之功者為任将之虚文也簡<lb/>
汰其疲老病弱升擇其壮徤驍勇分屯所在置營房以<lb/>
安其家室聚粟帛以足其衣食選衆所畏信者以董其<lb/>
部伍申明階級之制以變其驕恣悍悖之習大抵如周顯<lb/>
徳年中世宗命我太祖之意然後被之以精甲付之以<lb/>
利器進戰獲首虜則厚賞死則恤其妻孥退潰則誅其<lb/>
身降敵則戮其族令在必行分毫不貸者乃治軍之實<lb/>
<pb n="KR4d0198_WYG_016-10b"/>
也無所别擇一切安養姑息之惟恐一夫變色不悦幸<lb/>
無事則曰大幸矣教習擊刺有如聚戲金鼓之節旗幟<lb/>
隊伍皆習敵人之所為紀律蕩然雖其将帥不敢自保<lb/>
者為治軍之虚文也慎選部刺史二千石必求明恵忠<lb/>
智之人使乆于其官懲革弊政痛刈姦贓以除民害雖<lb/>
軍旅騷動盜賊未平必使寛恤之政實被于民固結百<lb/>
姓将離之心勿致潰叛者乃愛民之實也詔音出于上<lb/>
虐吏沮于下誑以出力自保則調發其丁夫誘以犒設<lb/>
<pb n="KR4d0198_WYG_016-11a"/>
贍軍則厚裒其錢穀弓材弩料竹箭皮革凡干涉軍須<lb/>
之具日日征求物物取辦因縁奸弊民已不堪乃復蠲<lb/>
其税租載之赦令實不能免茍以欺之者為愛民之虚<lb/>
文也若夫保宗廟保陵寝保土地保人民以此六實者<lb/>
行乎其間則為天子之實也陵廟荒圯土宇日蹙衣冠<lb/>
黔首為肉為血以此六虚者行乎其間陛下戴黄屋建<lb/>
幄殿質明輦出房雉尾金爐夾侍兩陛仗馬衛兵儼分<lb/>
儀式賛者引百官以次入奉起居既退宰相大臣卑卑<lb/>
<pb n="KR4d0198_WYG_016-11b"/>
而前搢笏出奏司辰唱辰正則駕入而仗出矣以此度<lb/>
日而國勢益卑彼粘罕者晝夜厲兵跨河越岱電掃中<lb/>
土遂有吞吸江湖蹂躪衡霍之意吾方挾持虚器茫茫<lb/>
然未知所之此則為天子之虚文也伏望陛下留意實<lb/>
效勿愛虚文于此七者奮發慷慨而力圗之今宿衛单<lb/>
弱國威銷挫臣嘗言乞早勾發京師衛士赴行在又降<lb/>
等杖于兩浙福建江東西湖南北四川兩廣抽揀禁軍<lb/>
貢發充御營正兵増厚其月廩精加訓閲陛下自将之<lb/>
<pb n="KR4d0198_WYG_016-12a"/>
天子之軍既強則中國之變自弭昔漢髙祖嘗大敗于<lb/>
成臯矣與數騎渡河入張耳韓信軍奪其印易置諸将<lb/>
軍遂復振此得御将之大權雖知如韓信且莫能測宜<lb/>
其取秦滅項甚易陛下今欲于劉韓張辛四人之兵有<lb/>
所移易廢置臣知其不能矣權既偏重柄既倒持彼必<lb/>
謂陛下不能一日而舎之夷踞桀驁日以滋起陛下以<lb/>
孤立之身寄于其上安能使此四人者常無怨怒相激<lb/>
而不為變乎劉苗之亂率爾而作者坐此故也漢獻帝<lb/>
<pb n="KR4d0198_WYG_016-12b"/>
時主柄下移不能自立李傕郭汜以偏禆小将互刼乗<lb/>
輿至以臭牛之骨與帝進饌萬乗人主為叛臣所質此<lb/>
既往之鍳也臣謂今日見在兵必不可用既未有以大<lb/>
更易之莫若先集天下勁兵以強御營之勢然後可以<lb/>
彈壓悍将驕兵悍将驕兵既不敢妄動就紀律則四方<lb/>
横潰之軍及羣起不逞之盜必自貼息猶有披猖不軌<lb/>
者遣偏師以銳卒往禽滅之遂罷招安之䇿况陛下以<lb/>
雪恥復讐為己任仗大義而行天下兇頑不義之徒固<lb/>
<pb n="KR4d0198_WYG_016-13a"/>
将斂衽倒戈而聴驅使之命矣漢光武為銅馬帝者用<lb/>
此道也東南之禁卒既起則又命福建團結槍杖手建<lb/>
汀南劍邵武四郡精選萬人各擇其土豪使部督之各<lb/>
屯本處以俟興發命兩浙募水手并選發諸州撩湖捍<lb/>
海等兵盡付水軍教習戰艦命江東西湖南北募弓手<lb/>
以在官閒田給養之人得一頃正稅之外其餘科須一<lb/>
切與免命廣西及辰沅鼎靖于見數峒丁中實料有技<lb/>
能壮勇者不取虚數分畨踐更屯戍襄陽為山林谿合<lb/>
<pb n="KR4d0198_WYG_016-13b"/>
之援以京西淮南荒廢無主之地為屯田招集兩河山<lb/>
東及本路流徙之人略依古法均節之擇強武者訓習<lb/>
使且耕且戰文武臣中有明習營屯之事肯承任者用<lb/>
以任之凡此六條雖非講武必為之急亦不可不為之<lb/>
助陛下試使執政大臣委棄簿書細故勿設他説以相<lb/>
論駮日夜圗囘擇人而為之必見績状于是時而兵不<lb/>
強敵不畏盜不息然後可以歸之天命無所復為矣不<lb/>
然是自棄也陛下茍有自棄之心而欲于目前三四庸<lb/>
<pb n="KR4d0198_WYG_016-14a"/>
将數萬潰卒中求為乆安三尺童子亦知其不能矣或<lb/>
者必曰軍旅之興民最受弊今若如前所陳恐未能有<lb/>
損于强敵而先已自殘其民矣則臣應之曰自敵南牧<lb/>
以來國家嵗嵗以和好自處未嘗敢以兵刃北向凡以<lb/>
愛民恐勞之也然大河以南連亘數十州之地城覆民<lb/>
屠不可勝計豈用兵之罪耶設有一城一邑能率厲兵<lb/>
誓以死戰一郡不克一郡繼之不猶愈于束手屈膝斃<lb/>
于白梃之下哉惟在任将相使處置合宜則雖使民以<lb/>
<pb n="KR4d0198_WYG_016-14b"/>
死尚且不怨况欲用兵以保衛赤子乎漢光武既滅新<lb/>
莽之後東征西戰尚十餘年而後天下大定當時豈無<lb/>
勞民費財之事所計者大則有所不暇恤顧能于軍旅<lb/>
擾攘之中常有愛惜生靈之意故天助而人歸之茍坐<lb/>
視四海流血而避用兵之勞費則是舜不當征苗啟不<lb/>
當討扈髙宗不當伐鬼方宣王不當伐玁狁以噎廢食<lb/>
非通時務經國之逺猷也自古圗王霸之業者必定根<lb/>
本之地而固守之而非建都之謂也陛下家世都汴舎<lb/>
<pb n="KR4d0198_WYG_016-15a"/>
汴何都焉今欲用闗中而制山東則力未能至按南渡<lb/>
六朝之遺迹則舎建康不可雖然欲謀進取則非堅坐<lb/>
不動之所能必觀進取形勢之便用之而圗成臣竊謂<lb/>
惟荆㐮為勝春秋之世楚嘗以是抗衡上國窺周問鼎<lb/>
三國割據曹操聞孫權以荆州假劉備則失箸而駭六<lb/>
朝建立雖南北之形已判亦必増重上流庾亮欲經略<lb/>
中原則先分戍漢沔宋太祖欲伐魏則先廣襄陽資力<lb/>
故晉何充謂荆楚國之西門地帶趙蜀得人則中原可<lb/>
<pb n="KR4d0198_WYG_016-15b"/>
定失人則社稷可憂今湖北接京西雖無大險然方城<lb/>
為城漢水為池管仲之所不敢輕葢地近中州上下不<lb/>
過千里其要害易守非如淮泗汗漫平原按衍四通五<lb/>
達易入而難備也曹操用兵彷彿孫吴而赤壁敗亡㡬<lb/>
于不救則難易之勢可見矣誠能屯唐鄧㐮漢之田以<lb/>
養新兵出廣西武陵峒丁並施黔獠軍築堅壘列守漢<lb/>
上阻以水軍經以正軍緯以弓手民軍牽制江黄呼吸<lb/>
廬夀則進取之基立然後陜西聲氣血脈通達而騎卒<lb/>
<pb n="KR4d0198_WYG_016-16a"/>
可至川廣之富皆猶外府易以拱挹其比于漂泊大江<lb/>
之南棲伏東海之濵險易利害相去逺矣建康固是六<lb/>
朝舊都甘守偏隅遷延國祚亦何不可臣獨以為不可<lb/>
焉葢為陛下之責與晉元帝不同故也西晉為劉聰吞<lb/>
併無復能立懐愍兩君皆以弑殞故元帝自琅邪王又<lb/>
慿王敦専制淮南十年之威起而纉祚然傳世十帝享<lb/>
國百年強臣内叛邊騎外迫其得僅存猶綴旒耳當時<lb/>
非無謀臣猛将提重兵出入終不能復取中原者非獨<lb/>
<pb n="KR4d0198_WYG_016-16b"/>
天運亦勢使然也今陛下之父兄在敵中固無恙穹廬<lb/>
蠻帳羈棲雜聚其衣服飲食居處動静豈得比中國民<lb/>
庶中人之奉哉其聞陛下嗣登寳位也必日夕南望曰<lb/>
吾有子弟為中國帝王吾之歸庶有日乎痛維愁荒屈<lb/>
辱之中發此念為此言于今三年日迫月切而獻謀者<lb/>
方欲導陛下南狩日逺日忘遂無復國之心别求建都<lb/>
之所此臣所深不喻也今河北河東之民知朝廷不復<lb/>
顧思已甘心事敵山東京西淮甸之民猶冀陛下未忍<lb/>
<pb n="KR4d0198_WYG_016-17a"/>
遽棄若更遲延嵗月無以及之則怨恨陛下而為敵國<lb/>
者所至皆然亦何必粘罕邪于此而欲建都非特不可<lb/>
亦必不能矣故臣願陛下先命吕頥浩杜充分部諸将<lb/>
過江廣斥候治盜賊自以精兵二三萬為輿衛于穏宻<lb/>
州郡速置營屋以安存其所謂老小者陛下提此兵渡<lb/>
江而北緩轡而上遣使巡問父老撫綏挺刃之餘民至<lb/>
于荆襄規模措置為根本之地猶漢髙之于闗中光武<lb/>
之于河内雖巡歴往來征伐四出而所固守必争而勿<lb/>
<pb n="KR4d0198_WYG_016-17b"/>
失者以荆襄為重陛下方富于春秋非如昔人白首舉<lb/>
事覬萬一之成者誠能堅忍聳厲坐薪嘗膽悠乆為之<lb/>
而不能濟則書傳所載周宣王漢光武之事皆為妄言<lb/>
以欺後世無足信矣陛下聪明洞照必不謂然也上世<lb/>
帝王為治之道敦睦宗族强本弱枝所以鞏固基扃紹<lb/>
延佑命故三代有天下皆傳數十世而周又特為長乆<lb/>
葢以大建宗室以自藩屏故也原其用心葢以天下為<lb/>
公而不以為私分非如後世以智力把持之褊心多忌<lb/>
<pb n="KR4d0198_WYG_016-18a"/>
雖有骨肉懿親眄眄然不借以尺寸之權而恐其伺便<lb/>
軋已亡秦是已漢以為鍳遂大封同姓非劉氏不王及<lb/>
其乆也光武劉備皆以宗室倡義而起于滅絶之後夫<lb/>
漢髙固欲為乆逺無窮之慮非為其一身也以為不如<lb/>
是不足以大庇子孫萬世血食然則封建宗室者乃固<lb/>
守天下之要術也今陛下之族北去者衆矣所幸免亦<lb/>
㡬何而黄濳善鄭鼔小人之見本無逺識謂陛下以支<lb/>
子入繼又不縁傳付之命國步未夷恐肺腑之間不無<lb/>
<pb n="KR4d0198_WYG_016-18b"/>
非望之冀考其行事必曾進言恫疑虚喝以恐動宸心<lb/>
故自南郡以至維揚誅竄之刑疑忌之意相尋繼見雖<lb/>
其罪戾或自貽戚然亦恐未必盡出治親齊家之美意<lb/>
審如是欲以保國而延厯難矣今宜于同姓中不問親<lb/>
疎選擇賢才布之内外廣加任使其望實傑然出衆者<lb/>
陛下宜留之宿衛夾輔王室其有克敵戡難之功者宜<lb/>
漸為茅土之制星羅而棊列以慰祖宗在天之靈以續<lb/>
國家如綫之緒使仇敵知趙氏之居中國者尚如此其<lb/>
<pb n="KR4d0198_WYG_016-19a"/>
衆既失而得復者非獨陛下一人而已則其撲炎火之<lb/>
横心立異姓之逆謀庶其少息乎夫創業垂統之君必<lb/>
立綱紀以遺子孫繼世承序之君必守綱紀以法祖宗<lb/>
綱紀存則存綱紀亡則亡所係如此夫一君子進衆小<lb/>
人未必退一小人進則衆君子必退矣勢不兩立而于<lb/>
君子為難葢其道固如此仁宗皇帝在位最乆得君子<lb/>
最多小人亦時見用然罪著則斥之君子亦或見廢然<lb/>
忠顯則收之故其成當世之功貽後人之輔者皆君子<lb/>
<pb n="KR4d0198_WYG_016-19b"/>
也至王安石則不然斥絶君子一去則不還崇信小人<lb/>
一任而不改故其敗當時之政為後世之害者皆小人<lb/>
也仁宗皇帝所養之君子既乆且逺日以消亡矣安石<lb/>
所教之小人方新而近其蕃息未艾也所以誤國破家<lb/>
至毒至烈不知己時然則陛下欲求君子而用之而不<lb/>
愛爵禄以待其人豈非甚不易得者乎君子未得而已<lb/>
試無堪敗事顯著之小人稍稍類聚其未至則召之惟<lb/>
恐其不來其既至則用之惟恐其不速混然雜進其黨<lb/>
<pb n="KR4d0198_WYG_016-20a"/>
必集所謂悔過用賢之意與陛下反正之初絶不侔矣<lb/>
陛下土地金帛能有㡬何豈堪此輩大言輕捨盡輸之<lb/>
敵國耶将以汲引豪傑延致英雄而標的如此是猶却<lb/>
行而求前北轅而適越爾夫以賢治不肖此治平以前<lb/>
陛下之家法以不肖治賢此熈寜以後陛下之家戒矧<lb/>
當今日否塞之氣充牣于中原隂長之滋勃興于兵革<lb/>
非得希世異材上下内外迭任交用泰何由復而否何<lb/>
由傾乎此綱紀國家之一事也右文左武者有國不易<lb/>
<pb n="KR4d0198_WYG_016-20b"/>
之道漢髙祖用韓信彭越不以加于蕭曹光武用賈復<lb/>
耿弇不以加于鄧禹唐太宗用李靖李勣不以加于房<lb/>
杜蜀先主用闗張二公不以加于諸葛孔明非獨其禮<lb/>
文等降不同其誠心所以待遇之亦異今儒學衰息未<lb/>
有巨賢碩徳屹乎朝廷以收運籌指蹤之功陛下所深<lb/>
恃以為心膂爪牙者惟三四庸将耳夫此數人者以近<lb/>
時論之曾不足以當种師道之厮役况望古昔名将乎<lb/>
而偃蹇厖然當負重寄使平冦盜尚或未能豈敢冀其<lb/>
<pb n="KR4d0198_WYG_016-21a"/>
向敵人發一矢也自愧無以塞責則大言詭論以上欺<lb/>
睿聴慢辭倨禮以下視朝士謂今日禍亂皆文臣所致<lb/>
耳敵人方强不可與争鋒必以退避自保乘時而動又<lb/>
不鈐勒其衆動則潰潰則盜盜則招招則官反復循環<lb/>
無有窮已其為國家之害豈文臣所敢望哉竊聞陛下<lb/>
推心撫之失于太厚出入内禁不以時節小人不知義<lb/>
理習于所熟以為君臣上下猶朋輩然恃憑威靈無有<lb/>
紀極寵而不驕驕而能降降而不憾憾而能眕者鮮矣<lb/>
<pb n="KR4d0198_WYG_016-21b"/>
臣願陛下委大臣以心腹待近臣以禮貌當使南衙朝<lb/>
士氣勢重于此徒天下抱才自愛之人必願立于左右<lb/>
緩急之際必有能為陛下竭忠盡節不愧古人者矣與<lb/>
樊噲為伍韓信猶羞之况儒士乎臣叅奉内朝班綴之<lb/>
後欲求近臣如汲黯之流氣折淮南多得羸驅弊輿惴<lb/>
惴然于長㦸大馬之中卒伍賤人皆得以惡聲誰何之<lb/>
不敢正色忤視少拂其勢從臣如此况其下者乎唐制<lb/>
監察御史秩七品衣緑至卑也然銜命出使則節度使<lb/>
<pb n="KR4d0198_WYG_016-22a"/>
且櫜鞬郊迎本朝㳂此意郎官出使則序位在轉運使<lb/>
之上凡此葢欲尊重天朝習民于上下之分也故事宰<lb/>
相坐待漏院三衙管軍于簾外倒仗聲喏而過吕夷簡<lb/>
為相日有管軍忽遇于殿廊年老皇遽不及降階而揖<lb/>
非有悖戾之罪也夷簡上表求去以為輕及朝廷其人<lb/>
以此廢斥葢守分之嚴如此今見其分庭抗禮矣推此<lb/>
類非一日長不已陛下不為之别異表著是自削堂陛<lb/>
無復等威亦将何所不至哉此綱紀國家之二事也治<lb/>
<pb n="KR4d0198_WYG_016-22b"/>
天下者必取篤實躬行之士而舎浮華輕薄之人所以<lb/>
美教化善風俗本朝自熈寜以前皆守此道至王安石<lb/>
以佛老之似亂周孔之實絶滅史學倡説虚無以同天<lb/>
下之習其習既同于今五十年士以空言相高而不適<lb/>
于實用以行事為粗迹曰不足道也其或蹈規矩守亷<lb/>
隅稍異于衆則羣嘲而族笑之以為異類紛紛肆行以<lb/>
至敗國二帝屈辱羿莽擅朝以為是適然耳伏節死難<lb/>
者不過一二人此浮華輕薄之為害也夫欲變風移俗<lb/>
<pb n="KR4d0198_WYG_016-23a"/>
惟係上所好惡韓琦富弼在朝文武兩班升朝官以上<lb/>
即不許自陳磨勘皆聴檢舉所以養勸亷恥恢張四維<lb/>
故當時人知自重風俗忠厚至今乃有身為従臣而自<lb/>
陳磨勘乞覃恩轉官不以為恥者矣推而上之見利必<lb/>
忘義貪得必患失遺其親後其君背叛簒奪便可馴致<lb/>
此明君之所甚畏而深戒者也今萬化之原本于陛下<lb/>
茍力行孝弟則天下忠順者來矣好賢逺佞則天下名<lb/>
節者出矣賞清白則貪汙者屏矣崇行義則奔競者息<lb/>
<pb n="KR4d0198_WYG_016-23b"/>
矣旌能實則謬誕者懲矣貴忠厚則殘刻者逺矣茍反<lb/>
此道則頽波日慢必至于糜爛而後已至于文辭之麗<lb/>
言語之工倒置是非移易黑白誠不宜任用以為浮薄<lb/>
之勸也靖康二年著作郎顔博文佞諛張邦昌則曰非<lb/>
湯武之干戈同堯舜之禪讓及為邦昌作請罪表則曰<lb/>
仲尼従佛肸之召本為興周紀信乗漢王之車固将誑<lb/>
楚博文近世所謂能文之士也其操術反復如此故亷<lb/>
恥道消四維大壊則社稷隨之陛下何利焉此綱紀國<lb/>
<pb n="KR4d0198_WYG_016-24a"/>
家之三事也法度者所以治天下之具號令者所以行<lb/>
法度之㡬而信義者所以出號令之實也孔子曰自古<lb/>
皆有死民無信不立聖人重信至于易死疑若太過鄙<lb/>
夫陋儒以智詐譎詭為術者必忽此言然真宗澶州與<lb/>
契丹結盟契丹守之百有二十年不敢先動宣和宰相<lb/>
王黼一旦敗盟舉兵結逺夷伐與國取景徳誓書還之<lb/>
天章閣天地鬼神所臨重誓自我背之遂使敵人得以<lb/>
藉口夫金人何憾于我哉皆契丹惎之假手借兵報滅<lb/>
<pb n="KR4d0198_WYG_016-24b"/>
國之怨耳失信之禍乃至于此孔子之言良不為過而<lb/>
近日以來朝廷失信于民尤甚臣不能徧舉其目但如<lb/>
所謂前降指揮更不施行如所謂已差下人别與差遣<lb/>
此等奏語必日聞于冕旒之側矣陛下何惜不勅大臣<lb/>
俾審熟思慮而直為此反汗之失以欺駭四方之聴乎<lb/>
今外州郡専制不稟朝命者漸多有之所恃以指揮役<lb/>
使惟在號令出之不審則輕守之不固則疑輕而且疑<lb/>
則制命之權不在陛下矣承受既數奉行實難不曰略<lb/>
<pb n="KR4d0198_WYG_016-25a"/>
與應破指揮則謂早晩必又更改近在朝廷尚有此風<lb/>
逺而四方従可知矣陛下縱有真賢實能付之民社仁<lb/>
政恵澤播之黔黎以是之故何由責其功效百姓雖愚<lb/>
然習于知見必謂朝廷之令率皆誑我是心一萌姦雄<lb/>
得以誘之矣此綱紀國家之四事也郡守縣令者親民<lb/>
之官監司者統臨州縣之長天下之治起于一縣縣治<lb/>
則州治州無不治則天下治矣明主必慎擇居此之人<lb/>
既得其人必乆任之以考功罪之實而施賞罰焉近日<lb/>
<pb n="KR4d0198_WYG_016-25b"/>
已來朝廷移易郡守監司無月無之殆不可勝紀東南路<lb/>
分不過十數何為紛紛如此陛下宜察其故矣謂其不<lb/>
才而罷之耶則曷若考慎于未命之前也頋恐未必然<lb/>
特出于用事者之私意耳民力已困財用已竭潰兵劇<lb/>
賊方羊乎其間戎務軍須交制乎其上朝廷憂勞嘆息<lb/>
而未能救尚忍不為擇忠信之長慈恵之師以撫綏之<lb/>
乎臣願深詔大臣自今已往于郡守監司縣令㫁以三<lb/>
年為任非有大過勿輕移改縣令不許輒従奏辟去官<lb/>
<pb n="KR4d0198_WYG_016-26a"/>
其有貪汙為民害者舉祖宗法痛懲治之仍許内外侍<lb/>
従官舉所知堪為令者嵗一人後不如舉貶秩示誡留<lb/>
意此事庶㡬斯民于鼎沸之中有蘇息之望又今吏部<lb/>
無闕以待入官之人士無所得禄一切茍且求權攝以<lb/>
度日見居官者不能勝任逆避患害則求差檄幹辦之<lb/>
名茍營俸粟無復宿業之志欲事治而民安難矣今欲<lb/>
乞専委諸路帥臣轉運提刑不以逺近共限一季申明<lb/>
部内見任及闕官已授未到職位姓名叅三司之實付<lb/>
<pb n="KR4d0198_WYG_016-26b"/>
吏部為案柢以行差注諸有以便宜從事辟置官屬者<lb/>
必用曽任令録以上無過犯人其奏補出官及曽以不<lb/>
職無治状罷者不聴奏舉奏補人必依舊法試銓無銓<lb/>
則于逐路運司嵗一試之仍增時議問䇿各一首精其<lb/>
選少其數中格則出官以絶請求賄賂冗食之弊肅清<lb/>
仕路政在得人此綱紀國家之五事也臣稟賦凡下無<lb/>
大過人然夙夜思之又考之往古揆之公論所得如此<lb/>
于當世之務雖未能盡亦可見其大概矣維陛下動心<lb/>
<pb n="KR4d0198_WYG_016-27a"/>
加慮反復而求之隆寛降意開納而聴之萬一可行則<lb/>
至誠惻怛奮乾之徤而速圗之日月逝矣嵗不我與以<lb/>
為今日難于前日安知後日不又難于今日乎往者雖<lb/>
不可復追不當謂無可為者而遂已也天定勝人大福<lb/>
不再深可憂懼今年之春震雷大雪白虹貫日中有黑<lb/>
子錢塘之變實先埀象恭以上天之仁眷顧陛下懇懇<lb/>
至厚所以申命用休者不啻再矣陛下出于屯難側身<lb/>
怨艾親近書史引對多士減徹玩好躬親庶政亦非復<lb/>
<pb n="KR4d0198_WYG_016-27b"/>
維揚之比臣民共知不可誣也然任至重者力必強責<lb/>
至大者憂必深天下萬姓以二帝之故所望于陛下者<lb/>
非止如是而已迺閏月金犯大火芒怒赫然九月朔旦<lb/>
日有食之車駕復有思患預防之行明堂遂虚陽徳大<lb/>
弱錢塘受辱之地豈可再枉六飛縣名柏人漢祖不宿若<lb/>
趨㑹稽幸三衢則地形窮僻扈衛益勞貢賦不通財用<lb/>
益窘道路艱阻朝覲益稀郵置迃深命令益隔人知陛<lb/>
下無復興之志威權日削無可瞻望投戈四逸孰能止<lb/>
<pb n="KR4d0198_WYG_016-28a"/>
之惟有臣區區之言理明事順思迎父兄誓報讐敵奮<lb/>
志強厲有進無退庶足以感發軍情率先将佐于危絶<lb/>
之中求生全之道此非怯懦畏避之所能濟也不然而<lb/>
姑恃天命之不庸釋是猶不耕于田枵腹以待嘉穀之<lb/>
旅生不績于麻露肌以待野蠶之成繭事理之必無者<lb/>
矣又惟斯民戴宋無二者徒以祖宗徳澤深厚人未忍<lb/>
忘雖甚塗炭猶未瓦解雖甚怨怒猶未反叛然以比來<lb/>
巡幸所過觀之道傍里縣之民一切空盡以避兵卒其<lb/>
<pb n="KR4d0198_WYG_016-28b"/>
甚者田疇荒萊室廬破毁生聚不保滿目蕭條殊非來<lb/>
蘇望幸之美傳示四方何以彰徳頃在建康已獲敵人<lb/>
之覘者以此知敵人雖負十全之勢而限以長江不敢<lb/>
輕渡然屯駐山東聞有數路並入之謀陛下不深委将<lb/>
相早為防遏但欲深尋幽逺則囘顧州郡復為虚邑必<lb/>
曰君王尚且畏避何以責我守城民心覩此安能乆忍<lb/>
而無變亂若不望風納欵以事敵人必将推賢擇能以<lb/>
自保治陳勝吴廣因民不忍而劉項乘之秦遂滅亡者<lb/>
<pb n="KR4d0198_WYG_016-29a"/>
葢本于此古人稱中興之治者曰撥亂世反之正秦不<lb/>
正而甚亂漢髙祖反之正而興焉王莽不正而甚亂光<lb/>
武反之正而興焉隋不正而甚亂唐太宗反之正而興<lb/>
焉唐末五代不正而甚亂我太祖皇帝反之正而興焉<lb/>
反之正者反易其道究其敗亡之由盡更而去之猶反<lb/>
覆手之易也今之亂亦云甚矣其反正而興之在陛下<lb/>
其遂陵遲不振亦在陛下敵人雖強暴其亡可待特恐<lb/>
中國豪傑因之而起反我之亂興彼之治則陛下之大<lb/>
<pb n="KR4d0198_WYG_016-29b"/>
事去矣天下記之野史書之善惡榮辱埀之方來後人<lb/>
觀之亦猶今之視昔夫湯以七十里而有天下楚以七<lb/>
千里而為讎人役今粘罕之強未如秦其横行于中國<lb/>
無人不怨則有甚于始皇之于六國也東南形勢控帶<lb/>
江山兼有吴楚之地坤維嶺海提封自如非如湯以七<lb/>
十里而起也而乞憐偷生之勢乃甚于楚之為秦役此<lb/>
臣所以日夜憤懣為陛下痛惜而傷大臣之過計也昔<lb/>
宗澤留守京師一老従官耳猶能致誠鼓動羣賊北連<lb/>
<pb n="KR4d0198_WYG_016-30a"/>
懐衛之民誓與同迎二帝皆相聴許剋期宻應者無慮<lb/>
數十萬人不幸為黄濳善所惡百方沮抑憤悒而死其<lb/>
志不就羣臣亦無敢以澤所謀達于宸聴者以此知人<lb/>
心未厭二帝之徳何况陛下身為子弟責孰加焉誠欲<lb/>
北向而有為臣将見鋤耰慘于長鎩奮臂威于甲兵舉<lb/>
四海惟陛下之用決不為失䇿惟在陛下㫁與不㫁為<lb/>
與不為耳五路事宜張浚已行措置今能使淮南荆襄<lb/>
肘臂相應山東合従則敵人所守者數千里之地兵分<lb/>
<pb n="KR4d0198_WYG_016-30b"/>
勢離批亢𢷬虛攻其不備多方以誤之不厭不退以十<lb/>
年為期陛下必能掃除羣氛一清天步修上京之廟貌<lb/>
拜鞏雒之神皋逺迓父兄歸安鳳闕再親儀物永固皇<lb/>
圗陛下于時憂責方已巍然南面稱宋中興永永萬年<lb/>
欣懐無斁其與惕息遁藏蹈危負恥有如今日豈不天<lb/>
地相絶哉臣本疎外之蹤無所知名誤䝉眷求擢侍左<lb/>
右顧睞之温寵遇之榮多士流傳以為口實重惟職司<lb/>
記注掌書言動喪亂已來典籍廢缺官業不舉素餐是<lb/>
<pb n="KR4d0198_WYG_016-31a"/>
愧况覩烽烟未息敵騎憑陵鑾輅傍徨民無死所臣于<lb/>
此日得近清光有知不言有言不盡茍非畏禍即是欺<lb/>
君震懼于衷不能自已戅愚抵冒理合誅夷寛仁如天<lb/>
恃以無恐倘或其言可采有補大猷尺寸之功埀名竹<lb/>
帛是古人之所榮㣲臣之至願也干瀆威嚴臣無任隕<lb/>
越俟罪之至<lb/>
　<lb/>
　<lb/>
<pb n="KR4d0198_WYG_016-31b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　斐然集巻十六<lb/>
</p>
<p>
</p>
  </div>
</body>
</text>
</TEI>