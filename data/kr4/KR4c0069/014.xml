<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4c0069_SBCK_014-1a"/>
白氏文集卷第十四<lb/>
　律詩　五言　七言　自兩韻至一百<lb/>
　韻　凡一百首<lb/>
　　翰林中送獨孤二十七起居罷職出<lb/>
　　院<lb/>
碧落留雲住青冥放鶴還銀臺向南路從<lb/>
此到人間<lb/>
　　重尋杏園<lb/>
忽憶芳時頻酩酊却尋醉處重徘徊杏花<lb/>
<pb n="KR4c0069_SBCK_014-1b"/>
結子春深後誰解多情又獨來<lb/>
　　曲江獨行　自此後在翰林時作<lb/>
獨來獨去何人識厩馬朝衣野客心閑愛<lb/>
無風水邊坐楊花不動樹陰陰<lb/>
　　同李十一醉憶元九<lb/>
花時同醉破春愁醉折花枝作酒籌忽憶<lb/>
故人天際去計程今日到涼州<lb/>
　　同錢員外題絶粮僧巨川<lb/>
三十年來坐對山唯將無事化人間齋時<lb/>
<pb n="KR4c0069_SBCK_014-2a"/>
往往聞鐘笑一食何如不食閑<lb/>
　　絶句代書贈錢員外<lb/>
欲尋秋景閑行去君病多慵我興孤可惜<lb/>
今朝山最好强能騎馬出來無<lb/>
　　晩秋有懐鄭中舊隠<lb/>
天高風嫋嫋郷思繞關河寥落歸山夢殷<lb/>
勤採蕨歌病添心寂寞愁入鬢蹉跎晩樹<lb/>
蟬鳴少秋階日上多長閑羨雲鶴久别愧<lb/>
烟蘿其奈丹墀上君㤙未報何<lb/>
<pb n="KR4c0069_SBCK_014-2b"/>
　　禁中九日對菊花酒憶元九<lb/>
賜酒盈杯誰共持宫花滿把獨相思相思<lb/>
只傍花邊立盡日吟君詠菊詩<lb/>
　　送王十八歸山寄題仙遊寺<lb/>
曾於太白峯前住數到仙遊寺裏來黑水<lb/>
澄時潭底出白雲破處洞門開林間煖酒<lb/>
繞紅葉石上題詩掃緑苔惆悵舊遊無復<lb/>
到菊花時節羨君廻<lb/>
　　答張籍因以代書<lb/>
<pb n="KR4c0069_SBCK_014-3a"/>
憐君馬痩衣裘薄許到江東訪鄙夫今日<lb/>
正閑天又暖可能扶病暫來無<lb/>
　　曲江早春<lb/>
曲江柳條漸無力杏園伯勞初有聲可憐<lb/>
春淺遊人少好傍池邊下馬行<lb/>
　　見元九悼亡時因以此寄<lb/>
夜淚闇銷明月幌春腸遙斷牡丹庭人間<lb/>
此病治無藥唯有楞伽四卷經<lb/>
　　寒食夜<lb/>
<pb n="KR4c0069_SBCK_014-3b"/>
無月無燈寒食夜夜深猶立闇花前忽因<lb/>
時節驚年幾四十如今欠一年<lb/>
　　杏園花落時招錢員外同醉<lb/>
花園欲去去應遲正是風吹狼藉時近西<lb/>
數樹猶堪醉半落春風半在枝<lb/>
　　重題西明寺牡丹<lb/>
往年君向東都去曾歎花時君未迴今年<lb/>
況作江陵别惆悵花前又獨來只愁離别<lb/>
長如此不道明年花不開<lb/>
<pb n="KR4c0069_SBCK_014-4a"/>
　　同錢員外禁中夜直<lb/>
宫漏三聲知半夜好風凉月滿松筠此時<lb/>
閑坐寂無語藥樹影中唯兩人<lb/>
　　禁中夜作書與元九<lb/>
心緒萬端書兩紙欲封重讀意遲遲五聲<lb/>
宫漏初明後一㸃䆫燈欲滅時<lb/>
　　八月十五日夜禁中獨直對月憶元<lb/>
　　九<lb/>
銀臺金闕夕沉沉獨宿相思在翰林三五<lb/>
<pb n="KR4c0069_SBCK_014-4b"/>
夜中新月色二千里外故人心渚宫東面<lb/>
煙波冷浴殿西頭鐘漏深猶恐清光不同<lb/>
見江陵卑濕足秋陰<lb/>
　　寄陳式五兄<lb/>
年來白髮兩三莖憶别君時髭未生惆悵<lb/>
料君應滿鬢當初是我十年兄<lb/>
　　庾順之以紫霞綺逺贈以詩答之<lb/>
千里故人心鄭重一端香綺紫氛氲開緘<lb/>
日映晚霞色滿幅風生秋水文為褥欲裁<lb/>
<pb n="KR4c0069_SBCK_014-5a"/>
憐葉破製裘將翦惜花分不如縫作合歡<lb/>
被寤寐相思如對君<lb/>
　　送元八歸鳳翔<lb/>
莫道岐州三日程其如風雪一身行與君<lb/>
况是經年别蹔到城來又出城<lb/>
　　雨雪放朝因懐微之<lb/>
歸騎紛紛滿九衢放朝三日為泥塗不知<lb/>
雨雪江陵府今日排衙得免無<lb/>
　　詠懐<lb/>
<pb n="KR4c0069_SBCK_014-5b"/>
歲去年來塵土中眼看變作白頭翁如何<lb/>
辨得歸山計兩頃村田一畝宫<lb/>
　　聞微之江陵卧病以大通中㪚碧腴<lb/>
　　垂雲膏寄之因題四韻<lb/>
巳題一帖紅消㪚又封一合碧雲英憑人<lb/>
寄向江陵去道路迢迢一月程未必能治<lb/>
江上瘴且圖遙慰病中情到時想得君拈<lb/>
得枕上開看眼蹔明<lb/>
　　酬錢員外雪中見寄<lb/>
<pb n="KR4c0069_SBCK_014-6a"/>
松雪無塵小院寒閉門不似住長安煩君<lb/>
想我看心坐報道心空無可看<lb/>
　　重酬錢員外<lb/>
雪中重寄雪山偈問答殷勤四句中本立<lb/>
空名縁破妄若能無妄亦無空<lb/>
　　獨酌憶微之<lb/>
獨酌花前醉憶君與君春别又逢春惆悵<lb/>
銀杯來處重不曾盛酒勸閑人<lb/>
　　微之宅殘牡丹<lb/>
<pb n="KR4c0069_SBCK_014-6b"/>
殘紅零落無人賞雨打風摧花不全諸處<lb/>
見時猶悵望況當元九小亭前<lb/>
　　新磨鏡<lb/>
衰容常晚櫛秋鏡偶新磨一與清光對方<lb/>
知白髮多鬢毛從幻化心地付頭陁任意<lb/>
渾成雪其如似夢何<lb/>
　　感髮落<lb/>
昔日愁頭白誰知未白衰眼看應落盡無<lb/>
可變成絲<lb/>
<pb n="KR4c0069_SBCK_014-7a"/>
　　八月十五日夜聞崔大員外翰林獨<lb/>
　　直對酒翫月因懐禁中清景偶題是<lb/>
　　詩<lb/>
秋月高懸空碧外仙郎静翫禁闈間歲中<lb/>
唯有今宵好海内無如此地閑皓色分明<lb/>
雙闕牓清光深到九門關遙聞獨醉還惆<lb/>
悵不見金波照玉山<lb/>
　　酬王十八見寄<lb/>
秋思太白峯頭雪晴憶仙遊洞口雲未報<lb/>
<pb n="KR4c0069_SBCK_014-7b"/>
皇恩歸未得慙君為寄北山文<lb/>
　　立春日酬錢員外曲江同行見贈<lb/>
下直遇春日垂鞭出禁闈兩人攜手語十<lb/>
里看山歸柳色早黃淺水文新緑微風光<lb/>
向晚好車馬近南稀機盡笑相顧不驚鷗<lb/>
鷺飛<lb/>
　　和錢員外青龍寺上方望舊山<lb/>
舊峯松雪舊溪雲悵望今朝遙屬君共道<lb/>
使臣非俗吏南山莫動北山文<lb/>
<pb n="KR4c0069_SBCK_014-8a"/>
　　宴周皓大夫光福宅<lb/>
何處風光最可憐妓堂階下砌臺前軒車<lb/>
擁路光照地絲管入門聲沸天緑蕙不香<lb/>
饒桂酒紅櫻無色讓花鈿野人不敢求他<lb/>
事唯借泉聲伴醉眠<lb/>
　　晩秋夜<lb/>
碧空溶溶月華靜月裏愁人弔孤影花開<lb/>
殘菊傍踈籬葉下衰桐落寒井塞鴻飛急<lb/>
覺秋盡鄰雞鳴遲知夜永凝情不語空所<lb/>
<pb n="KR4c0069_SBCK_014-8b"/>
思風吹白露衣裳冷<lb/>
　　惜牡丹花二首<lb/>
惆悵階前紅牡丹晚來唯有兩枝殘明朝<lb/>
風起應吹盡夜惜衰紅把火看<lb/>
寂寞萎紅仾向雨離披破豔㪚隨風晴明<lb/>
落地猶惆悵何況飄零泥土中<lb/>
　　答元奉禮同宿見贈<lb/>
相逢俱歎不閑身直日常多齋日頻曉鼓<lb/>
一聲分㪚去明朝風景屬何人<lb/>
<pb n="KR4c0069_SBCK_014-9a"/>
　　答馬侍御見贈<lb/>
謬入金門侍玉除煩君問我意何如蟠木<lb/>
詎堪明主用籠禽徒與故人踈苑花似雪<lb/>
同隨輦宫月如眉伴直廬淺薄求賢思自<lb/>
代嵇康莫寄絶交書<lb/>
　　上巳日恩賜曲江宴㑹即事<lb/>
賜歡仍許醉此㑹興如何翰苑主恩重曲<lb/>
江春意多花低羞豔妓鸎㪚讓清歌共道<lb/>
升平樂元和勝永和<lb/>
<pb n="KR4c0069_SBCK_014-9b"/>
　　夜惜禁中桃花因懐錢員外<lb/>
前日歸時花正紅今夜宿時枝半空坐惜<lb/>
殘芳君不見風吹狼藉月明中<lb/>
　　和錢員外早冬翫禁中新菊<lb/>
禁署寒氣遲孟冬菊初拆新黄間繁緑爛<lb/>
若金照碧仙郎小隠日心似陶彭澤秋憐<lb/>
潭上看日慣籬邊摘今來此地賞野意濳<lb/>
自適金馬門内花玉山峯下客寒芳引清<lb/>
句吟翫煙景夕賜酒色偏宜握蘭香不敵<lb/>
<pb n="KR4c0069_SBCK_014-10a"/>
凄凄百卉死歳晚冰霜積唯有此花開殷<lb/>
勤助君惜<lb/>
　　答劉戒之早秋别墅見寄<lb/>
凉風木槿籬暮雨槐花枝併起新秋思為<lb/>
得故人詩避地鳥擇木升朝魚在池城中<lb/>
與山下喧靜闇相思<lb/>
　　凉夜有懐<lb/>
念别感時節早蛩聞一聲風簾夜凉入露<lb/>
簟秋意生燈盡夢初罷月斜天未明闇凝<lb/>
<pb n="KR4c0069_SBCK_014-10b"/>
無限思起傍藥欄行<lb/>
　　秋思<lb/>
病眠夜少夢閑立秋多思寂寞餘雨晴蕭<lb/>
條早寒至鳥栖紅葉樹月照青苔地何况<lb/>
鏡中年又過三十二<lb/>
　　禁中聞蛩<lb/>
悄悄禁門閉夜深無月明西䆫獨闇坐滿<lb/>
耳新蛩聲<lb/>
　　秋蟲<lb/>
<pb n="KR4c0069_SBCK_014-11a"/>
切切闇䆫下喓喓深草裏秋天思婦心雨<lb/>
夜愁人耳<lb/>
　　贈别宣上人<lb/>
上人處世界清淨何所似似彼白蓮花在<lb/>
水不著水性眞悟泡幻行㓗離塵滓修道<lb/>
來幾時身心俱到此嗟予牽世網不得長<lb/>
依止離念與碧雲秋來朝夕起<lb/>
　　春夜喜雪有懐王二十二<lb/>
夜雪有佳趣幽人出書帷微寒生枕席輕<lb/>
<pb n="KR4c0069_SBCK_014-11b"/>
素對階墀坐罷楚絃曲起吟班扇詩明宜<lb/>
滅燭後浄愛褰簾時䆫引曙色早庭銷春<lb/>
氣遲山隂應有興不卧待微之<lb/>
　　詶和元九東川路詩十二首<lb/>
　　駱口驛舊題詩<lb/>
拙詩在壁無人愛鳥汙苔侵文字殘唯有<lb/>
多情元侍御繡衣不惜拂塵看<lb/>
　　南秦雪<lb/>
往歲曾為西邑吏慣從駱口到南秦三時<lb/>
<pb n="KR4c0069_SBCK_014-12a"/>
雲冷多飛雪二月山寒少有春我思舊事<lb/>
猶惆悵君作初行定苦辛仍頼愁猿寒不<lb/>
呌若聞猿呌更愁人<lb/>
　　山枇杷花二首<lb/>
萬重青嶂蜀門口一樹紅花山頂頭春盡<lb/>
憶家歸未得仾紅如解替君愁<lb/>
葉如裙色碧綃淺花似芙蓉紅粉輕若使<lb/>
此花兼解語推囚御史定違程<lb/>
　　江樓月<lb/>
<pb n="KR4c0069_SBCK_014-12b"/>
嘉陵江曲曲江遲明月雖同人别離一宵<lb/>
光景濳相憶兩地陰晴逺不知誰料江邊<lb/>
懐我夜正當池畔望君時今朝共語方同<lb/>
悔不解多情先寄詩<lb/>
　　亞枝花<lb/>
山郵花木似平陽愁殺多情騘馬郎還似<lb/>
昇平池畔坐仾頭向水自看粧<lb/>
　　江上笛<lb/>
江上何人夜吹笛聲聲似憶故園春此時<lb/>
<pb n="KR4c0069_SBCK_014-13a"/>
聞者堪頭白况是多愁少睡人<lb/>
　　嘉陵夜有懐二首<lb/>
露濕牆花春意深西廊月上半牀陰憐君<lb/>
獨卧無言語惟我知君此夜心<lb/>
不明不闇朧朧月非暖非寒慢慢風獨卧<lb/>
空牀好天氣平明閑事到心中<lb/>
　　夜深行<lb/>
百牢關外夜行客三殿角頭宵直人莫道<lb/>
近臣勝逺使其如同是不閑身<lb/>
<pb n="KR4c0069_SBCK_014-13b"/>
　　望驛臺<lb/>
靖安宅裏當䆫柳望驛臺前撲地花兩處<lb/>
春光同日盡居人思客客思家<lb/>
　　江岸梨<lb/>
梨花有思縁和葉一樹江頭惱殺君最似<lb/>
孀閨少年婦白粧素袖碧紗裙<lb/>
　　答謝家最小偏憐女<lb/>
嫁得梁鴻六七年躭書愛酒日高眠雨荒<lb/>
春圃唯生草雪壓朝厨未有煙身病憂來<lb/>
<pb n="KR4c0069_SBCK_014-14a"/>
縁女少家貧忘却為夫賢誰知厚俸今無<lb/>
分枉向秋風吹紙錢<lb/>
　　答騎馬入空臺<lb/>
君入空臺去朝往暮還來我入泉臺去泉<lb/>
門無復開鰥夫仍繫職稚女未勝哀寂寞<lb/>
咸陽道家人覆墓迴<lb/>
　　答山驛夢<lb/>
入君旅夢來千里閉我幽魂欲二年莫忘<lb/>
平生行坐處後堂階下竹叢前<lb/>
<pb n="KR4c0069_SBCK_014-14b"/>
　　和元九與吕二同宿話舊感贈<lb/>
見君新贈呂君詩憶得同年行樂時爭入<lb/>
杏園齊馬首濳過柳曲闘蛾眉八人雲㪚<lb/>
俱遊宦七度花開盡别離聞道秋娘猶且<lb/>
在至今時復問微之<lb/>
　　憶元九<lb/>
眇眇江陵道相思逺不知近來文卷裏半<lb/>
是憶君詩<lb/>
　　蕭員外寄新蜀茶<lb/>
<pb n="KR4c0069_SBCK_014-15a"/>
蜀茶寄到但驚新渭水煎來始覺珍滿甌<lb/>
似乳堪持翫况是春深酒渇人<lb/>
　　寄上大兄　巳後詩在邽林居作<lb/>
秋鴻過盡無書信病戴紗巾强出門獨上<lb/>
荒臺東北望日西愁立到黃昏<lb/>
　　病中哭金鑾子<lb/>
豈料吾方病飜悲汝不全卧驚從枕上扶<lb/>
哭就燈前有女誠為累無兒豈免怜病來<lb/>
纔十日養得巳三年慈淚隨聲迸悲腸遇<lb/>
<pb n="KR4c0069_SBCK_014-15b"/>
物牽故衣猶架上殘藥尚頭邊送出深村<lb/>
巷看封小墓田莫言三里地此别是終天<lb/>
　　寄内<lb/>
桑條初緑即爲别柿葉半紅猶未歸不如<lb/>
村婦知時節解爲田夫秋擣衣<lb/>
　　病氣<lb/>
自知氣發每因情情在何由氣得平若問<lb/>
病根深與淺此身應與病齊生<lb/>
　　歎元九<lb/>
<pb n="KR4c0069_SBCK_014-16a"/>
不入城門來五載同時班列盡官高何人<lb/>
牢落猶依舊唯有江陵元士曹<lb/>
　　眼暗<lb/>
早年勤倦看書苦晚歳悲傷出淚多眼損<lb/>
不知都自取病成方悟欲如何夜昏乍似<lb/>
燈將滅朝闇長疑鏡未磨千藥萬方治不<lb/>
得唯應閉目學頭陁<lb/>
　　得袁相書<lb/>
穀苖深處一農夫面黑頭斑手把鋤何意<lb/>
<pb n="KR4c0069_SBCK_014-16b"/>
使人猶識我就田來送相公書<lb/>
　　病中作<lb/>
病來城裏諸親故厚薄親踈心揔知唯有<lb/>
蔚章於我分深於同在翰林時<lb/>
　　感化寺見元九劉三十二題名處<lb/>
微之謫去千餘里大白無來十一年今日<lb/>
見名如見面塵埃壁上破䆫前<lb/>
　　遊悟貞寺迴山下别張殷衡<lb/>
世縁未了住不得孤負青山心共知愁君<lb/>
<pb n="KR4c0069_SBCK_014-17a"/>
又入都門去即是紅塵滿眼時<lb/>
　　村居寄張殷衡<lb/>
金氏村中一病夫生涯濩落性靈迃唯看<lb/>
老子五千字不蹋長安十二衢藥銚夜傾<lb/>
殘酒煖竹牀寒取舊氊鋪聞君欲發江東<lb/>
去能到茅菴訪别無<lb/>
　　病中得樊大書<lb/>
荒村破屋經年卧寂絶無人問病身唯有<lb/>
東都樊著作至今書信尚殷勤<lb/>
<pb n="KR4c0069_SBCK_014-17b"/>
　　開元九詩書卷<lb/>
紅牋白紙兩三束半是君詩半是書經年<lb/>
不展縁身病今日開看生蠧魚<lb/>
　　晝卧<lb/>
抱枕無言語空房獨悄然誰知盡日卧非<lb/>
病亦非眠<lb/>
　　夜坐<lb/>
庭前盡日立到夜燈下有時坐徹明此情<lb/>
不語何人㑹時復長吁一兩聲<lb/>
<pb n="KR4c0069_SBCK_014-18a"/>
　　暮立<lb/>
黃昏獨立佛堂前滿地槐花滿樹蟬大抵<lb/>
四時心揔苦就中腸斷是秋天<lb/>
　　有感<lb/>
絶絃與斷絲猶有却續時唯有衷腸斷無<lb/>
應續得期<lb/>
　　答友問<lb/>
似玉童顏盡如霜病鬢新莫驚身頓老心<lb/>
更老於身<lb/>
<pb n="KR4c0069_SBCK_014-18b"/>
　　村夜<lb/>
霜草蒼蒼蟲切切村南村北行人絶獨出<lb/>
前門望野田月明蕎麥花如雪<lb/>
　　聞蟲<lb/>
闇蟲唧唧夜緜緜况是秋隂欲雨天猶恐<lb/>
愁人蹔得睡聲聲移近卧牀前<lb/>
　　寒食夜有懐<lb/>
寒食非長非短夜春風不熱不寒天可憐<lb/>
時節堪相憶何况無燈各早眠<lb/>
<pb n="KR4c0069_SBCK_014-19a"/>
　　贈内<lb/>
漠漠闇苔新雨地微微凉露欲秋天莫對<lb/>
月明思往事損君顏色减君年<lb/>
　　得錢舎人書問眼疾<lb/>
春來眼闇少心情點盡黃連尚未平唯得<lb/>
君書勝得藥開緘未讀眼先明<lb/>
　　還李十一馬<lb/>
傳語李君勞寄馬病來唯著杖扶身縱擬<lb/>
强騎無出處却將牽與趂朝人<lb/>
<pb n="KR4c0069_SBCK_014-19b"/>
　　九日寄行簡<lb/>
摘得菊花攜得酒遶村騎馬思悠悠下邽<lb/>
田地平如掌何處登高望梓州<lb/>
　　夜坐<lb/>
斜月入前楹迢迢夜坐情梧桐上階影蟋<lb/>
蟀近牀聲曙傍䆫間至秋從簟上生感時<lb/>
因億事不寢到雞鳴<lb/>
　　村居<lb/>
田園莽蒼經春早籬落蕭條盡日風若問<lb/>
<pb n="KR4c0069_SBCK_014-20a"/>
經過談笑者不過田舎白頭翁<lb/>
　　早春<lb/>
雪㪚因和氣冰開得暖光春銷不得處唯<lb/>
有鬢邊霜<lb/>
　　和夢遊春詩一百韻　并序<lb/>
微之既到江陵又以夢遊春詩七十韻寄<lb/>
予且題其序曰斯言也不可使不知吾者<lb/>
知知吾者亦不可使不知樂天知吾也吾<lb/>
不敢不使吾子知予辱斯言三復其㫖大<lb/>
<pb n="KR4c0069_SBCK_014-20b"/>
抵悔既往而悟將來也然予以為苟不悔<lb/>
不寤則巳若悔於此則宜悟扵彼也反扵<lb/>
彼而悟於妄則宜歸於眞也况與足下外<lb/>
服儒風内宗梵行者有日矣而今而後非<lb/>
覺路之返也非空門之歸也將安反乎將<lb/>
安歸乎今所和者其卒章指歸於此夫感<lb/>
不甚則悔不熟感不至則悟不深故廣足<lb/>
下七十韻為一百韻重為足下陳夢遊之<lb/>
中所以甚感者叙婚仕之際所以至感者<lb/>
<pb n="KR4c0069_SBCK_014-21a"/>
欲使曲盡其妄周知其非然後返乎眞歸<lb/>
乎實亦猶法華經序火宅偈化城維摩經<lb/>
入媱舎過酒肆之義也微之微之予斯文<lb/>
也尤不可使不知吾者知幸藏之爾云<lb/>
昔君夢遊春夢遊仙山曲怳若有所遇似<lb/>
愜平生欲因尋昌蒲水漸入桃花谷到一<lb/>
紅樓家愛之看不足池流渡清泚草嫰蹋<lb/>
緑蓐門柳闇全仾簷櫻紅半熟轉行深深<lb/>
院過盡重重屋烏龍卧不驚青鳥飛相逐<lb/>
<pb n="KR4c0069_SBCK_014-21b"/>
漸聞玉珮響始辯珠履躅遙見䆫下人娉<lb/>
婷十五六霞光抱明月蓮艷開初旭縹緲<lb/>
雲雨仙氛氲蘭麝馥風流薄梳洗時世寛<lb/>
裝束袖輭異文綾裾輕單絲縠裙腰銀線<lb/>
壓梳掌金筐蹙帶纈紫莆萄袴花紅石竹<lb/>
凝情都未語付意微相矚眉斂逺山青鬟<lb/>
仾片雲緑帳牽翡翠帶被解鴛鴦襆秀色<lb/>
似堪飡穠華如可掬半卷錦頭席斜鋪繡<lb/>
腰褥朱脣素指勾粉汗紅緜撲心驚睡易<lb/>
<pb n="KR4c0069_SBCK_014-22a"/>
覺夢斷魂難續籠委獨棲禽劒分連理木<lb/>
存誠期有感誓志貞無黷京洛八九春未<lb/>
曾花裏宿壯年徒自棄佳㑹應無復鸞歌<lb/>
不重聞鳳兆從兹卜韋門女清貴裴氏甥<lb/>
賢淑羅扇夾花燈金鞍櫕繡轂既傾南國<lb/>
貌遂坦東牀腹劉阮心漸忘潘楊意方睦<lb/>
新修履信第初食尚書禄九醖備聖賢八<lb/>
珍窮水陸秦家重簫史彦輔憐衞叔朝饌<lb/>
饋獨盤夜醪傾百斛親賔盛輝赫妓樂紛<lb/>
<pb n="KR4c0069_SBCK_014-22b"/>
瞱煜宿醉纔解酲朝歡俄枕麴飲過君子<lb/>
爭令甚將軍酷酩酊歌鷓鴣顛狂舞鴝鵒<lb/>
月流春夜短日下秋天速謝傅隟奔光簫<lb/>
娘風過燭全凋蕣花折半死梧桐秃闇鏡<lb/>
對孤鸞哀弦留寡鵠凄凄隔幽顯冉冉移<lb/>
寒燠萬事此時休百身何處贖提攜小兒<lb/>
女將領舊姻族再入朱門行一傍青樓哭<lb/>
櫪空無厩馬水涸失池鶩搖落廢井梧荒<lb/>
凉故籬菊莓苔上几閣塵土生琴筑舞榭<lb/>
<pb n="KR4c0069_SBCK_014-23a"/>
綴蠨蛸歌梁聚蝙蝠嫁分紅粉妾賣㪚倉<lb/>
頭僕門客思徬徨家人泣咿噢心期正蕭<lb/>
索宦序仍跼蹜懐策入崤函驅車辭郟鄏<lb/>
逢時念既濟聚學思大畜端評筮仕蓍磨<lb/>
拭穿楊鏃始從讎校職首中賢良目一㧞<lb/>
侍瑤墀再升著繡服誓酬君主寵願使朝<lb/>
庭肅密勿奏封章清明操憲牘鷹韝中病<lb/>
下豸角當邪觸紏謬静東周申冤動南蜀<lb/>
危言詛閽寺直氣忓鈞軸不忍曲作鉤乍<lb/>
<pb n="KR4c0069_SBCK_014-23b"/>
能折為玉捫心無愧畏騰口有謗讟只要<lb/>
明是非何曾虞禍福車摧太行路劒落酆<lb/>
城獄襄漢問脩途荊蠻指殊俗謫為江府<lb/>
椽遣事荊州牧趨走謁麾幢喧煩視鞭朴<lb/>
簿書常自領縲囚每親鞠竟日坐官曹經<lb/>
旬曠休沐宅荒渚宫草馬瘦畬田粟薄俸<lb/>
等㳙亳微官同桎梏月中照形影天際辭<lb/>
骨肉鶴病翅羽垂獸窮爪牙縮行看鬢間<lb/>
白誰勸杯中緑時傷大野麟命問長沙鵩<lb/>
<pb n="KR4c0069_SBCK_014-24a"/>
夏梅山雨漬秋瘴江雲毒巴水白茫茫楚<lb/>
山青簇簇吟君七十韻是我心所蓄既去<lb/>
誠莫追將來幸當勗欲除憂惱病當取禪<lb/>
經讀須悟事皆空無令念將屬請思遊春<lb/>
夢此夢何閃倐艷色即空花浮生乃燋穀<lb/>
良姻在嘉偶頃刻為單獨入仕欲榮身須<lb/>
㬰成黜辱合者離之始樂兮憂所伏愁恨<lb/>
僧秖長歡榮刹那促覺悟因傍喻迷執由<lb/>
當局膏明誘闇蛾陽焱奔癡鹿貪為苦聚<lb/>
<pb n="KR4c0069_SBCK_014-24b"/>
落愛是悲林麓水蕩無明波輪廻死生輻<lb/>
塵應甘露灑垢待醍醐浴鄣要智燈燒魔<lb/>
須慧刁戮外重性易染内戰心難衂法句<lb/>
與心王期君日三復<lb/>
　　王昭君二首<lb/>
滿面胡沙滿鬢風眉銷殘黛臉銷紅愁苦<lb/>
辛勤顦顇盡如今却似畫圖中<lb/>
漢使却迴憑寄語黃金何日贖蛾眉君王<lb/>
若問妾顏色莫道不如宫裏時　卷尾<lb/>
<pb n="KR4c0069_SBCK_014-25a"/>
</p>
<p>
</p>
  </div>
</body>
</text>
</TEI>