<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>竹溪鬳齋十一藁續集巻十一</head> <lb/>
    <p>
<pb n="KR4d0370_WYG_011-1a"/>
欽定四庫全書<lb/>
　竹溪鬳齋十一藁續集巻十一<lb/>
　　　　　　　　　　　　宋　林希逸　撰<lb/>
　　記<lb/>
　　　報暉堂記<lb/>
莆陽吳畢公去冬之半過余溪上求記其所謂報暉堂<lb/>
者余諾客而退於心戚戚焉悲吟累朝乃慨然而嘆曰<lb/>
為子易養親難養親易報親難余不幸早孤與吾母相<lb/>
<pb n="KR4d0370_WYG_011-1b"/>
依踰五十年少為癡兒粗知力學求以盡為子之責而<lb/>
已未有以養也長落江湖以侍親之歡不若養親之志<lb/>
滯留兩學何止百戰髪已半白而後茍竊升斗之養而<lb/>
又與世寡諧屢進屢斥每以動吾親之憂怡愉之奉歲<lb/>
月能幾何哉風木俄悲而身亦老矣修名不立為世棄<lb/>
人罔極之天痛何所報每思東野之言未嘗不自悲且<lb/>
自愧也今吾子架斯堂也為斯名也承顔問視朝斯夕<lb/>
斯而且以文㳺扵諸公南北贈言充溢凡格持此以奉<lb/>
<pb n="KR4d0370_WYG_011-2a"/>
加飡之笑何樂如之况聞子之所自出孝子郭氏也余<lb/>
嘗誦艾軒雙闕之記想慕其人每過其廬必躊躇不忍<lb/>
去幸而識之如一見焉以余之悲思子之樂而又美其<lb/>
聞見所自來能不歎羡矣乎因為此記併述余心亦願<lb/>
子知吾由前之所以愧者而日加勉也咸淳五年四月<lb/>
林某記<lb/>
　　　南劔州梅埜徐公祠堂記<lb/>
陳歲臘月未半延平新使君以書抵溪上曰吾郡有兩<lb/>
<pb n="KR4d0370_WYG_011-2b"/>
賢堂復齋與梅埜並祀也既燬而復衆以其地廹隘不<lb/>
稱兩公之居將以梅埜獨祀於演山堂梅埜於子為知<lb/>
已宜為我記之余曰侯領印未數日郡事費爬植甚而<lb/>
首務及此賢矣哉抑余聞昔賢以循吏名者固曰所居<lb/>
民富所去見思然有三年而代者五年而代者民思其<lb/>
德千載若存桐鄉之於朱邑宻之於卓茂是也今梅埜<lb/>
先生以某年某月領郡某月棘歸其留也堇堇六十日<lb/>
其去也攀轅截鐙遮路苦留至於間道遁去今亡矣而郡<lb/>
<pb n="KR4d0370_WYG_011-3a"/>
人尸祝之心猶拳拳若是公何以得此於民哉或曰公<lb/>
之初來峽陽方洶公諄諄然以赤子視之貽書出教曉<lb/>
諭勤勤故人感其心皆棄鋤挺而去僅拘一二倡者以<lb/>
諭公亦薄罰而縱之一郡帖然抑齋獮薙以數年之勞<lb/>
而公附集於談笑之頃民之所以不能忘宜也余曰不<lb/>
然是特其迹之一爾儒以道得民道豈有迹哉吾夫子<lb/>
嘗曰如有用我者期月而已及其相魯也甫三月而化<lb/>
成豈非綏來動和之際心孚神契目擊道存烏可以久<lb/>
<pb n="KR4d0370_WYG_011-3b"/>
近計烏可以一事名哉公學聖人之學者也生平踐履<lb/>
蓋得於伊洛攷亭遺書大廷之對所謂得力處者即公<lb/>
自得者也故居家盡其孝立朝盡其忠其仁滿腔而根<lb/>
於心者見靣而盎背想其莅於斯也搴帷而出凝香而<lb/>
坐士之見者曰吾父師也民之見者曰吾父母也捨我<lb/>
而去何其亟吾以心慕之去我未久而不慭遺吾以心<lb/>
思之以邦人終始之心而起陳侯慕向之念是祠也非<lb/>
以像祠也以心祠也太虛長存此心不死則梅埜之祠<lb/>
<pb n="KR4d0370_WYG_011-4a"/>
當與演山相為長久矣梅埜先生徐氏信安人諱某字<lb/>
某仕止工部侍郎贈某官祠以戊辰季冬望日始事嗣<lb/>
歲三月告成是為咸淳五年四月日林某記<lb/>
　　　莆田方氏靈隱本庵記<lb/>
咸淳五年夏四月余以金鳳之戚至莆謁寺丞方君於<lb/>
其居既入拜鐵庵先生之像退而坐心田之室君語余<lb/>
曰吾祖長官葬靈隱山下而祠於南山之薦福薦福有<lb/>
田長官子六人所共施也每歲中元祀於祠六房子孫<lb/>
<pb n="KR4d0370_WYG_011-4b"/>
預拜者數千人香火三百年如一日近以僧貧賦重其<lb/>
寺幾廢余承先志强為掖扶幸而成緒後村已為我記<lb/>
之獨靈隱之墳去城三十里守者僅一夫其居又逺故<lb/>
前此有傷其薪木者常時拜掃歲一至六房各一人他<lb/>
子孫多不識其處吾翁嘗病於斯矣未及廣之余今謀<lb/>
之族老約以澆松之日不拘蒸嘗分數凡命士舉人監<lb/>
學生皆得預焉又思其至無所容遂於墳側為室三間<lb/>
中則祠堂飲胙之㕔西居庵僧東住墳客買田十二斛<lb/>
<pb n="KR4d0370_WYG_011-5a"/>
以食之田存則庵存庵存則松楸百世無恙矣某年某<lb/>
月始事某月既成取吾翁譜序之語名之曰本不書無<lb/>
以告來者願書之何如余曰世不古而大小宗之法亡<lb/>
蓋自采地先廢始采地存則族而聚者有所系不至於<lb/>
輕去其鄉而忘其祖漢人猶以封侯得國為重者實吾<lb/>
意也千百年來此意泯矣固有買田清潁而瀧岡日逺<lb/>
買田陽羡而去蜀萬里者雖大賢有所不免要不可以<lb/>
為訓獨高平公眷眷姑蘇之族而有義莊田焉非徒為<lb/>
<pb n="KR4d0370_WYG_011-5b"/>
族黨計實為墳墓計也今贍塋之典盛於莆君家族大<lb/>
而系逺故此事尤盛長官之祀既有田薦福矣君為此<lb/>
庵又買田以贍守者且欲使六房之後皆無忘其始成<lb/>
鐵庵未為之志廣前人孝愛之心君誠知本矣昔孟子<lb/>
有言天之生物也使之一本此為墨氏兼愛者發墨氏<lb/>
以愛為仁而不能盡此心之理故其弊也失其本而至<lb/>
於無父今君推一念之愛自其禰以及其祖又以及其<lb/>
族親不流於泛逺不至於忘充仁之端盡愛之理蓋得<lb/>
<pb n="KR4d0370_WYG_011-6a"/>
此心之正者賢矣哉然則萬物本於天人本於祖知其<lb/>
本者心也人能全其本心則知祖矣知祖則知天矣余<lb/>
迂矣為君嘗試言之君亦嘗試聽之矣寺丞名某字某<lb/>
長官十二世孫也是歲己巳端陽後十日林某記<lb/>
　　　重造應天寺記<lb/>
應天古禪刹也開山師諱智淳白嶼人初行江干見水<lb/>
中青蟇為苔所蔽撞破而出因此有省遂棄家學佛徧<lb/>
㳺諸方聲價動江湖崇寧四年掛單京刹帝知其名擢<lb/>
<pb n="KR4d0370_WYG_011-6b"/>
主西寜州萬壽寺師進偈力辭久而歸閩寄跡青鳳山<lb/>
閫帥以巨刹致不可即其居訪之兀坐蒲團煨芋煙滿<lb/>
室迎送不出户限帥益賢之歲晩還鄉遂剏此寺此疇<lb/>
昔故老所傳也寺之始事以紹興二年壬子則梁題有<lb/>
之距今一百三十八年舊為屋數百楹去溪干之市纔<lb/>
里許即石橋東望飛簷横脊隱隱綠隂間㳺觀者不絶<lb/>
中因寺前巨浸昔田今溪<hi>缺</hi>　　歲入浸微官征日急<lb/>
主僧困於吏屢易屢逃遂以他寺歲拘之堂宇厨庫俱<lb/>
<pb n="KR4d0370_WYG_011-7a"/>
壊四圍荆棘沒人牛羊出入不禁佛殿穿漏僅存門與<lb/>
中間一堂柱皆跣立門之西疊墼不盈丈一僧守之過<lb/>
者愴如也余因溪橋之役偶一至焉僧指殘碑以告碑<lb/>
之所載即崇寧三偈是也余素敬師名知為師舊宇乃<lb/>
謀補葺之苐歲儉鄉貧助施能幾余方强勉以畢橋事<lb/>
於是去難圖易程力即功中殿撤去榱瓦與門一新又<lb/>
増以左右翼室兩廡東西共長三百尺是則更造也姑<lb/>
俾周阿稍完茍焉具體而已如師願力諸佛䕶持他日<lb/>
<pb n="KR4d0370_WYG_011-7b"/>
必有盡復其舊者因書以告後之人且併補其本末失<lb/>
傳之缺是役也始丁卯季冬迄己巳中春糜金錢若千<lb/>
幹緣僧某董役林校尉德政是歲為咸淳五年三月林<lb/>
某記<lb/>
　　　潮州開元寺法堂記<lb/>
開元寺法堂潮陽官吏祝堯之地也寺始甚雄中有子<lb/>
院三十六紹興燬於䖍冦後雖更造僅有佛殿羅漢堂<lb/>
三門兩廡而已餘皆豪民大姓據為列肆矣堂則無有<lb/>
<pb n="KR4d0370_WYG_011-8a"/>
也虹節之禮移於光孝趙侯師㞧曰嘉禮然乎哉請於<lb/>
公朝盡復其舊以為室而後呼讚之儀始肅時嘉泰甲<lb/>
子也屋久而敝壬戌之秋颶風大作堂仆焉虹節之禮<lb/>
又移於戒壇閱歲八更守四無有動念者咸淳己巳通<lb/>
守林侯實來適行郡事乾㑹壽崇節禮行郡之簮纓緇<lb/>
黄咸集騶𨽻縱横肩𬒮交午喧聲如虛市侯愀然私自<lb/>
念曰祝吾君以萬壽盛典也一壇餘地不盈數丈洶湧<lb/>
叢錯如此吾儕俛首茍率以就事非不恭乎於是求老<lb/>
<pb n="KR4d0370_WYG_011-8b"/>
緇之賢者曰惟靖以開元致之捐俸金百萬俾就此役<lb/>
為屋九間其深丈有六廣三之前後諸棟皆易以石閎<lb/>
傑伉好殖殖潭潭觀者聳異而民不與知庀工於仲夏<lb/>
某日越某月堂成僧来請記余曰事之已廢而難復者<lb/>
豈皆力不足哉顧此念何如耳斯堂也上下二百年始<lb/>
廢於紹興而趙侯復之再廢於壬戌而林侯復之二侯<lb/>
非求益於佛者也尊莫尚於吾君事莫嚴於誕節即心<lb/>
揆禮必肅必䖍豈非臣子所宜然哉彼拜稽於薦嚴之<lb/>
<pb n="KR4d0370_WYG_011-9a"/>
所而不病其名汨塞於𣑽戒之庭而不嫌其嫚何獨無<lb/>
此心乎嗟夫千秋立節雖始於唐而華封之傳自放勛<lb/>
始至如天保之報壽指南山此詩人所歌詠者然則古<lb/>
今臣子此念大抵同也古今所同而間或忽之余於此<lb/>
能不起敬乎抑當趙侯時郡力方裕其為之也易今朱<lb/>
提之綱符移火迫綠林之擾桴鼓日嚴郡之焦勞久矣<lb/>
侯於此時暫領郡印而急先及此方之昔人尤可敬矣<lb/>
是宜書侯名式之字子敬三山人以承議郎通判軍州<lb/>
<pb n="KR4d0370_WYG_011-9b"/>
事其年六月日具位林某記<lb/>
　　　潮州重修韓山書院記<lb/>
韓山書院余聞之舊矣咸淳五年夏季有以三陽士友<lb/>
之書來溪上曰韓山文公故廟址也前使君鄭公良臣<lb/>
築室於斯扁其三門曰城南書莊論堂曰宗道祠室曰<lb/>
泰山北斗文公中居天水趙公左濓溪槎溪二公右兩<lb/>
廡四齋職貟十生徒倍食之以田則鄭公所撥陳公圭<lb/>
買之自淳祐癸卯迄今未三十年藩夷簷缺横者植者<lb/>
<pb n="KR4d0370_WYG_011-10a"/>
俱敝凛凛若將壓焉今通守林侯適攝郡事一日率諸<lb/>
生謁祠下講畢周旋四顧曰潮之士知學自文公始亦<lb/>
猶文翁之於蜀常相之於閩也邦人奉公香火於今數<lb/>
百年不忘公之教也我朝以來邦之人物有登從槖者<lb/>
亞廣庭者冠蘭省者釋褐宗庠者擢英儒科每詔不絶<lb/>
家有絃誦之聲里列衣冠之族皆公賜也前人為此室<lb/>
蓋繹公之教思相期於無窮此而不葺吾愧焉於是捐<lb/>
俸金四十兩命堂長林震曾董其役凡室之材無分鉅<lb/>
<pb n="KR4d0370_WYG_011-10b"/>
細摧折者易之腐缺者補之楹之礎高至數尺去瓦之<lb/>
敝重覆一新自門堂齋廡以至庖湢與外之九賢堂皆<lb/>
完且固仲春始事首夏迄工郡方焦熬需調百出侯念<lb/>
及此實人所難闕而不書惡乎可願記之余曰侯為郡<lb/>
政汲汲教事知所先後誠近道矣然士莫難於學學莫<lb/>
難於師今潮人之所師者文公也而况㳺泳於斯日曕<lb/>
遺像其可不知所敬慕乎慕之云何是必曰起八代之<lb/>
衰者文矣濟一世之溺者道矣疏犯人主之怒者忠語<lb/>
<pb n="KR4d0370_WYG_011-11a"/>
折三軍之帥者勇挹衡山之靈而雲霧去之惡鱷魚之<lb/>
暴而風雷驅之是固公之可傳可敬者抑所謂浩然而<lb/>
獨存者果何物哉狀公之本末莫妙於坡仙一記吾儕<lb/>
必以是思之夫是之謂善學侯名式之字子敬三山人<lb/>
是歲己巳孟秋朔具位林某記<lb/>
　　　道山之宇記<lb/>
莆方兄凖余齊年景揖之子也為堂於所居之側而名<lb/>
以道山之宇負東巖臂烏石而靣西山四時臺榭春曰<lb/>
<pb n="KR4d0370_WYG_011-11b"/>
靚粧夏曰來風秋曰見南冬曰索笑中有亭曰聳翠前<lb/>
門曰櫟園後門曰迎隱與羽士之居為鄰也以書求記<lb/>
余曰孤舟尋壑倚杖㸔雲守八九椽之居畦數百本之<lb/>
韭此貧而為樂者之事也茍有力焉則品竒章之石譜<lb/>
洛陽之花種木千章樹蘭九畹駕花外之車縱荷間之<lb/>
舫彈筝擊筑飄𥚑曵䄂於其間樂則樂矣然平泉有詩<lb/>
而主不留焉輞川雖圖而門嘗鎻焉此退之所以為圬<lb/>
者傳也今子之家傳六藝有囿也羣書有苑也燈窓之<lb/>
<pb n="KR4d0370_WYG_011-12a"/>
暇乃欲㳺息於斯俟學之成需時以進入蓬巒之圃觀<lb/>
右文之藏瀹茗汗青之間舉杯方壺之上於是吟太液<lb/>
賦上林於退朝歸院之餘預賞花釣魚之宴其㳺愈華<lb/>
其觀愈大道山又其發軔爾昔吾為少蓬嘗請道山之<lb/>
扁既拜宸賜以掲以鐫隨以罪去囘首舊逰又記此室<lb/>
嘆且愧焉咸淳己巳元日鬳齋林某記<lb/>
　<lb/>
　<lb/>
<pb n="KR4d0370_WYG_011-12b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　竹溪鬳齋十一藁續集巻十一<lb/>
</p>
<p>
</p>
  </div>
</body>
</text>
</TEI>