<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>青谿漫稿巻二</head> <lb/>
    <p>
<pb n="KR4e0121_WYG_002-1a"/>
欽定四庫全書<lb/>
　青谿漫稿巻二<lb/>
　　　　　　　　　　　　明　倪岳　撰<lb/>
　　七言古詩<lb/>
　　　墨梅<lb/>
嵗華欲宴嚴氷霜山林萬木皆摧傷天意獨爾儲孤芳<lb/>
根柯屈鐵何堅剛冰花競發先春陽傲睨六雪紛廻翔<lb/>
珠璣錯落生夜光天風習習飄清香姑射仙人整靚粧<lb/>
<pb n="KR4e0121_WYG_002-1b"/>
鉛華净洗曵素裳江妃緩歩鳴珮璫縞袂輕舉聲鏗鏘<lb/>
翠禽飛來月色凉玊笛吹斷空徬徨舉桮澆我鐵石腸<lb/>
浩歌一曲天茫茫<lb/>
　　　蘆雁<lb/>
秋霖初霽水滿湖西風颯颯吹黄蘆垂楊嫋嫋葉已枯<lb/>
沿堤尚帶烟糢糊沙洲薄暮多黍菰畢羅之患應絶無<lb/>
隨陽有鳥羣相呼食兮宿兮真足娯<lb/>
　　　謝惠菊<lb/>
<pb n="KR4e0121_WYG_002-2a"/>
八月秋高天宇清東籬菊綻黄金英感君惠我紛數莖<lb/>
根連宿土何敷榮為愛晩節風霜更妍華不肯青春爭<lb/>
閒來移植臨軒楹晴忩對坐逸興生有時憑闌詩欲成<lb/>
幽香馥馥供吟情有時歌嘯清樽傾佳色粲粲堦前呈<lb/>
夕餐落英聞屈平古來不獨陶淵明何當過我解我酲<lb/>
與君同結嵗寒盟<lb/>
　　　題鶴仙為諸鍊師<lb/>
湘江水深流不竭湘山雲間還峍屼黄鶴樓頭鐵笛聲<lb/>
<pb n="KR4e0121_WYG_002-2b"/>
一聲吹落長空月主人獨倚䦨干望仰見一鶴西南翔<lb/>
上有仙人醉不醒也知倒盡瑶池觴瑶池宴罷日色晩<lb/>
跨鶴歸來不知遠霞裾行逐天風長放浪人間會須返<lb/>
相逢相别君莫愁遲當携爾登瀛洲攬衣上鶴復飛去<lb/>
但見湘山寂寂江悠悠<lb/>
　　　赤壁圖歌<lb/>
武昌東來古赤壁摩空斷岸涵清秋下有長江一萬頃<lb/>
朝宗到海無囘流曹瞞昔此振戎旅虎視呉會期全收<lb/>
<pb n="KR4e0121_WYG_002-3a"/>
舳艫千里付烟燼未必黄葢多竒謀從來勝負非人力<lb/>
自是東風惟便周坡仙豪放乆無匹明時左謫來黄州<lb/>
遠尋赤壁極清賞夜棹一葉之扁舟匏尊獨與二客共<lb/>
迎波擊槳還夷猶共指遺蹤弔千古山川鬱鬱如含羞<lb/>
沉沙折㦸自銷滅覇業荒凉土一丘異代興亡已飄忽<lb/>
寓形宇内真蜉蝣浮生過眼倐萬變人苦不樂將何求<lb/>
洞簫吹殘江月小扣舷歌罷聲啾啾霜葉飛紅暮烟紫<lb/>
潛蛟起舞孀姬愁欲挾飛仙不可得但覺兩腋風颼颼<lb/>
<pb n="KR4e0121_WYG_002-3b"/>
臨臯歸來從雪堂斗酒鱸魚追舊遊酒酣就睡客已去<lb/>
老鶴一聲魂夣幽囘首那堪復陳迹惟有二賦人間留<lb/>
玊堂退食見圖畫飄然使我懐前修招黄鶴兮乘翠蚪<lb/>
憑虚浩浩凌斗牛吁嗟風景賦中識欲繼茲賞知誰儔<lb/>
閒來翹首騁長望乾坤蒼莽東南浮嗚呼坡仙去矣不<lb/>
可作江流無盡長悠悠<lb/>
　　　夣仙吟<hi>羅明仲夣中得碧潭夜浸珊瑚冷之句因足成之</hi>
我昔夣到蓬萊宫三山對峙滄海東玊樓十二接天上<lb/>
<pb n="KR4e0121_WYG_002-4a"/>
地位不與塵寰通蕭蕭亦有緑髪者羣居豈獨黄眉翁<lb/>
我揖仙翁問寶訣喜我骨相非凡庸招我驂鸞跨白鶴<lb/>
神遊八極乘長風飄飄䨇袖凌雲起霞裾星佩聲瑽瑢<lb/>
振羽扶桑倐萬里凌絶倒影衝鴻濛才經弱水已璚島<lb/>
忽歴太華仍崆峒人間雖有八駿足奔騰何處追竒蹤<lb/>
興倦歸來動觴酌落日送盡西山紅仙城迢迢拂衣入<lb/>
繡褥坐我青芙蓉紅蓮萬炬光奪目雲忩霧閣相玲瓏<lb/>
金光分遺萬年草沆瀣瀉落琉璃鍾氷盤異饌雜麟脯<lb/>
<pb n="KR4e0121_WYG_002-4b"/>
琅璈雅樂卑絲桐謂我飯我絶佳味斫鱠欲取靈鼇供<lb/>
舟人深入破烟水漁竿一掣驚蛟龍碧潭夜浸珊瑚冷<lb/>
銀絲削出鱗甲空酒酣大嚼發真趣竦身長嘯聲如鐘<lb/>
耳邊授我鍊藥説還丹有術輕㕘同崑崙瑶樹亦可折<lb/>
何必遠遊尋赤松我拜仙翁謝嘉惠誓將脱屣長相從<lb/>
鄰雞喔喔忽驚覺滿庭落葉霜華濃起望瀛洲不可見<lb/>
悵然極目孤飛鴻<lb/>
　　　輓棠谿處士肅菴江先生<hi>子純同年進士</hi>
<pb n="KR4e0121_WYG_002-5a"/>
誅茅結屋臨棠谿閉户讀書人未知雄才不復為世用<lb/>
致君有術嗟無時壯志空然成白首獨與棠谿作賔友<lb/>
有酒可酌詩可吟脱落煩覊肯輕受神遊何處招不還<lb/>
西風薤露歌聲殘魂去棠谿谿月白魂返棠谿谿水寒<lb/>
廿年葬骨黄甘道隴樹凄迷多宿草青雲不負舊衣冠<lb/>
白靣孤兒致身早我歌為君重慘神古來豪傑多沉淪<lb/>
埋光鏟采老丘壑千載悠悠知幾人<lb/>
　　　春閨怨<lb/>
<pb n="KR4e0121_WYG_002-5b"/>
憶妾與君初見時烏雲挽髻横娥眉嬋娟恩義兩相得<lb/>
偕老有願天應知年來何事輕離别君向江南妾江北<lb/>
夣魂常逐暮雲飛音書久與秋鴻絶清明三月見春殘<lb/>
深閨猶自怯春寒臨粧漸覺鉛華改閉户誰憐花鳥闌<lb/>
脉脉愁來心欲死空向春風怨羅綺沉沉簾幙易黄昏<lb/>
月光獨照紗忩裏年年見月缺復圓獨怨夫君去不還<lb/>
尋君欲抱琵琶去一曲相思和淚彈<lb/>
　　　題湖山雨意圖<hi>五月廿日題時久無雨</hi>
<pb n="KR4e0121_WYG_002-6a"/>
湖雲欲雨濕不飛千山萬山烟霧迷翻崖擁壑忽已暝<lb/>
白日半没青天低糢糊亂壓雲夣澤掩映乾坤漸昏黑<lb/>
浦溆爭投漁子舟嵐光净鎖幽人宅雷輷電走風更豪<lb/>
彷彿捲去簷頭茅幽人驚起不敢睡耳邊但覺蒼龍號<lb/>
蒼龍變化鼓餘勇瞥起直上驚洶涌山木微茫猿狖啼<lb/>
虹霓明滅蛟鼉恐霹靂列缺乘雲來連峰峭壁皆崩摧<lb/>
青𠖇浩蕩不可測沉沉一鏡當中開魚蝦帶去半空落<lb/>
水天頃刻皆囘薄勢凌五嶽自崢嶸忽轉孤巖已㝠寞<lb/>
<pb n="KR4e0121_WYG_002-6b"/>
影響奔騰雨意深須臾過眼氣蕭森定知四海沾濡意<lb/>
足慰三農渴望心秖今炎炎苦天旱退食披圖發長嘆<lb/>
誰解為霖振槁枯空對遺編讀雲漢<lb/>
　　　晩泊魏家灣<hi>月夕大風有盗賊之驚舟中戒嚴至旦乃解</hi>
魏家灣頭水清淺十里長堤栁如綫舟行且止不須牽<lb/>
明月已照長堤前狂風俄然動坤軸雪浪雲濤互奔逐<lb/>
灣頭有客輕遠人彎弓縱矢誇入神滿目荒烟轉愁棘<lb/>
鏗鍧金鼓傳呼急共判相與坐天明已喜平安及曉晴<lb/>
<pb n="KR4e0121_WYG_002-7a"/>
人生得失豈足計奈此驚憂非客意恨不乘風一夜歸<lb/>
船頭畫鷁長如飛<lb/>
　　　古木寒鴉為錫山王敏行<lb/>
空山古木烟霧迷髙枝直與浮雲齊垂蘿落落綰晴黛<lb/>
寒竹蕭蕭含晩凄好鳥飛來喜相托爭向夕陽深處棲<lb/>
風霜不厭老幽谷羽翼自可凌秋蜺空憐返哺起深思<lb/>
正爾月明聞夜啼<lb/>
　　　題秋江歸棹圖<lb/>
<pb n="KR4e0121_WYG_002-7b"/>
落日未落懸林梢西風蘆荻秋蕭騷秋江水淺石齒齒<lb/>
古堤楊柳凌雲髙三老長年何促速百丈牽船過林麓<lb/>
布㠶無恙晩初收急篙撐向前村宿家住前村深復深<lb/>
翩然誰識歸來心脱身風浪老亦足放跡雲山何處尋<lb/>
君不見陶潛松菊荒蕪久張翰蓴鱸果何有鄉思方濃<lb/>
宦味輕㝠鴻一去空翹首此圖不辨陶與張呉淞遠矣<lb/>
更柴桑我生竊禄愧無補時望白雲懐故鄉<lb/>
　　　題胡馬圖<lb/>
<pb n="KR4e0121_WYG_002-8a"/>
大磧飛沙白於雪北風怒號海冰裂髯胡把控正愁寒<lb/>
地上騏驎汗成血騏驎元出洼水中朝刷天河暮崆峒<lb/>
飄飄四駿盡龍種風神各異筋骨同紫燕飛兔思騰踏<lb/>
走狗蒼鷹氣蕭颯雄姿自足畵圖傳竒材豈與駑駘合<lb/>
一匹雖瘦標格存試出還空冀北羣伏櫪誰能保終惠<lb/>
行邊猶解䇿髙勛可憐共飽沙塲草無由一騁千里道<lb/>
天涯霜露莽蕭條秪恐驊騮易衰老髯胡髯胡不敢騎<lb/>
好從重譯獻彤墀玊臺閶闔閲清峻却看黄帕葢鞍時<lb/>
<pb n="KR4e0121_WYG_002-8b"/>
　　　三鷥圖<lb/>
新荷織風翠如剪屬玊孤鳴水波巻何時舊侣䨇飛來<lb/>
並逐滄浪弄清淺羽雪經春猶未消頂絲颺日輕飄飄<lb/>
窺魚來往思無限髙潔不受漁人招君不見畫圖彷彿<lb/>
差相儗千古長憐魯文子<lb/>
　　　賀英國張公射㨗歌<lb/>
文皇報功銘太常異姓獨數河間王上公茅土傳無疆<lb/>
矯矯孫子承其芳文韜武略衆所臧中朝注倚麟鳳祥<lb/>
<pb n="KR4e0121_WYG_002-9a"/>
先皇召見七寶床尋常雨露沾濡滂我皇繼統御明堂<lb/>
熈熈民物歸虞唐豈以盛治忘豫防簡閲戎備心皇皇<lb/>
維時四月天艶陽勅開射圃西苑傍黄屋左纛臨中央<lb/>
虎賁貔貅侍兩廂旌旗巻雲白日黄金鼔殷地晴雷鏜<lb/>
諸侯劍佩紛以蹌裝束繡帽雲錦裳雕弓韔服矢插房<lb/>
拱翼趨進仍雁行惟公年少思奮攘况復第一爵序當<lb/>
揮鞭縱轡意氣揚蹴踏神駿驚髙驤瞥若掣電流晶光<lb/>
手中白羽鳴秋霜參連破的相鏗鏘飛鳥退伏兔走藏<lb/>
<pb n="KR4e0121_WYG_002-9b"/>
應弦落彀非蹶張却笑一箭空穿楊衆目愕顧風囘颺<lb/>
懽呼振耳聲洋洋後來繼者誰頡頏鵬鵾斥鷃難為翔<lb/>
天顔有喜寵命將勞宴特賜流霞觴更有寶鏹來上方<lb/>
明日恩詔傳貂璫内帑蕃錫禮數章黄金腰帶蟠龍香<lb/>
擎出里巷增輝煌受之百拜喜欲狂眼前紈綺惟膏粱<lb/>
惟公令望如圭璋巧力小試詎足量胸藏甲兵十萬强<lb/>
風雲千載逢明良天生老將登巖廊隱然與時為津梁<lb/>
威名震懾戎與羌天山大定四海康由基仁貴何足長<lb/>
<pb n="KR4e0121_WYG_002-10a"/>
我歌雖短意則詳慶源已擬後寖昌河間之水通天潢<lb/>
千秋萬嵗同湯湯<lb/>
　　　御隄烟栁<lb/>
東風二月千門曉紫禁暄妍暖雲繞玊河隄畔赤欄橋<lb/>
髙栁依依得春早柔條裊娜百尺垂蘸水㸃破青玻璃<lb/>
晴烟一抹鎻深碧曉色正與春相宜暖風忽聽黄鸝囀<lb/>
入望糢糊迷近遠鮫綃帳薄疑未收翡翠簾輕不堪捲<lb/>
日高忽覺散浮隂無限韶華連上林紛紛萬卉足生意<lb/>
<pb n="KR4e0121_WYG_002-10b"/>
自是皇家雨露深<lb/>
　　　喜雨詩<lb/>
都門二月東風早布穀聲聲弄清曉農作將興土脉融<lb/>
田翁屈指春多少黄塵飛揚白晝昏暖日漸烈天無雲<lb/>
商巖何人慰渴望為我一洗枯槁根兀坐書齋深歎息<lb/>
忽聽新雷起西極霡霂微施造化權空濛已謝沾濡力<lb/>
起來細數簷頭聲隨風潤物如有情東郊多稼足生意<lb/>
上林芳樹抽繁榮萬彚生成藉時雨優渥今看遽如許<lb/>
<pb n="KR4e0121_WYG_002-11a"/>
擊節長歌雲漢詩閔雨憂勤荷明主<lb/>
　　　田家喜雨歌<lb/>
韶華蕩漾三月天緑楊枝上嘘晴烟田家望雨心正渴<lb/>
鳴鳩數聲風颯然墨雲低覆塍頭樹好雨彌空下如注<lb/>
潤物潛看霡霂流及時溥謝甘霖布宿麥芃芃穂漸黄<lb/>
新荷簌簌初抽秧總為朝來一犁足坐令終嵗成豐穰<lb/>
豐穰有兆懽聲作擊壤長歌物咸若四海均沾造化功<lb/>
題詩為紀田家樂<lb/>
<pb n="KR4e0121_WYG_002-11b"/>
　　　冬雨嘆<lb/>
近山茫茫遠山黒萬里乾坤同一色忩前亂脚雨如麻<lb/>
忩裏孤踪淚成血嵗云暮矣三日雪冰凝初晴地猶裂<lb/>
不堪兩日雨經宵一㸃一聲心寸折新墳已築髙嵯峨<lb/>
舊墳猶作荒坡陀長鑱欲出泥没脛對此踟蹰將奈何<lb/>
青松初長三尺過買栽遠自南山阿一時委積不復數<lb/>
㕑奴失喜炊薪多年來苦恨窮愁續把巻煢然不能讀<lb/>
寒燈冷雨愁轉長忍聽東鄰夜深哭曉起鄰翁來致辭<lb/>
<pb n="KR4e0121_WYG_002-12a"/>
丈人雖苦何足知誰家葬母水盈坎臘月庚申從𦵏師<lb/>
　己亥十二月予宿墓所躬築先曾祖以下諸塜兼手<lb/>
　植松檜百餘本於墓道之旁兩日為雨所阻既不敢<lb/>
　登壠又小樹移自遠地生意蕭然坐成愁嘆忽有工<lb/>
　人來云此庚申日也𦵏者甚衆苦於冒雨幾弗克襄<lb/>
　事且嘆慕先君之盛福云予因憶向亦幾用此日幸<lb/>
　不為𦵏師所誤語畢漫記於此<lb/>
　　　䨇鳳行壽李裕之秀才父母<lb/>
<pb n="KR4e0121_WYG_002-12b"/>
金烏刷羽扶桑曉蜃閣龍樓海天杳眼中指㸃望蓬萊<lb/>
波心一㸃青山小蓬萊壽翁鬚髪蒼霞裾獨速揺璚璫<lb/>
手持雲笈控朱鶴來訪李耳長生堂為言仙李蟠根久<lb/>
丹實輪囷大於斗上有髙巢䨇鳳凰相對如賓復如友<lb/>
老雄文采光陸離朝陽噦噦呼其雌並飲瑶池飽玊液<lb/>
聨步瑶階餐玊芝莫道春流緑如剪已見蓬萊水清淺<lb/>
莫道蟠桃幾度花不把繁華掛䨇眼閒來共憇丹山梧<lb/>
夣遊圓嶠仍方壺逍遥忘却老將至慰意更有二靈雛<lb/>
<pb n="KR4e0121_WYG_002-13a"/>
大雛已負冲霄志覽德將為太平瑞小雛羽翼亦已成<lb/>
相逐相隨閲清世壽翁語罷呼麯生冰絃醉弄南薫聲<lb/>
夜凉如洗不知暑寶婺正映弧南明忽傳翁姥佳期共<lb/>
泥椷擬致長生頌仙軿望盡鶴飛遥聊向尊前咏䨇鳳<lb/>
　　　喜雨謡<lb/>
　　　　辛丑之嵗自春徂夏亢陽不雨流河不通水<lb/>
　　　　脉幾絶農事弗修漕綱且沮遍禱羣祀天意<lb/>
　　　　弗答乃五月九日癸未始雨達旦未止也喜<lb/>
<pb n="KR4e0121_WYG_002-13b"/>
　　　　而忘寐因效里謡一章<lb/>
寒芒萬丈飛天鋒東西交射層霄中<hi>歲暮十二月廿二日夜有天鋒見十</hi>
<hi>數莖</hi>火雲盤礡不肯散焰光時作燒天紅<hi>自後恒有火灾人皆夜夜防之</hi>
六鰲屓屭撼坤軸<hi>二月十日地大震</hi>却送江南三月風<hi>一春皆大風</hi>
喧豗捲塵蔽白日咫尺浮翳成昏䝉<hi>恒有霾翳</hi>兩丸黒白互<lb/>
盪激十日始憐后羿功<hi>三月四月間日間毎有黒氣如丸相盪且多</hi>相逢盡<lb/>
道水脉涸巢湖有路行人通<hi>人自江北來者云巢湖乾人自湖中行如陸地云</hi>
髙田低田總如赭踏車不救秧苖空廟堂祝幣來羣公<lb/>
<pb n="KR4e0121_WYG_002-14a"/>
紛紛走謁緇黄宫癡童呼天口欲裂天亦不聞如耳聾<lb/>
我意天應憫赤子似惡此舉真愚庸片雲不生暑威熾<lb/>
嗟我絶望心力窮五月九日水羊舞忽然雨脚來濛濛<lb/>
夜深蕭颯飛轉急决渠湧壑來神工我知此雨豈人力<lb/>
枯槁振起生意融我不願天能雨豆<hi>時有雨豆之異</hi>誰解作粥<lb/>
甦疲癃我不願天能雨針<hi>時有雨針之異</hi>誰解補袞為華蟲但<lb/>
欲此雨滂沱足三日叱咤海若鞭蒼龍河流滔滔通萬<lb/>
漕田疇拍拍酬三農擬效周詩賦雲漢載仰帝德歌年<lb/>
<pb n="KR4e0121_WYG_002-14b"/>
豐<lb/>
　　　戲題素扇短歌<lb/>
君不見秋空月十二闌干照圓缺金波半瀉落蒼茫欲<lb/>
與人間洗炎熱又不見春空雲巻舒重疉成氤氲一片<lb/>
飛來不盈把翛然殿閣生微薫匠意經營削寒玊方寸<lb/>
機關巧裝束雲青月白指掌間伐盡剡籐猶未足我欲<lb/>
揚仁風置之懐袖中乘時致身貴有用乾坤闔闢誰為<lb/>
功赤日遲遲駐南陸却憶閭閻苦蒸溽咫尺一動揺引<lb/>
<pb n="KR4e0121_WYG_002-15a"/>
領望清肅雲有隂月有隂巻舒圓缺皆天心安得春雲<lb/>
秋月十萬里盡令四海除煩襟<lb/>
　　　送劉時雍赴閩藩參政<lb/>
新栁初黄新水緑兩槳如飛片帆速使君欲發須少留<lb/>
聽我離歌寫中曲與君結交二十春重是同年兄弟親<lb/>
玊堂退直共書史金闕趨朝聨佩紳我慚迂朽百無用<lb/>
君向戎曹轉增重白靣書生乆議兵赭衣將士皆知頌<lb/>
指揮籌䇿功業多一官濡滯如君何閩粤分藩信小試<lb/>
<pb n="KR4e0121_WYG_002-15b"/>
金緋燁燁皆恩波海道澄清藉賢守亦是同袍舊時友<lb/>
<hi>時同年姜用貞為汀守善捕盗有聲</hi>烽烟不試瘴烟銷君往臨之復何有<lb/>
喜君雅識毫髪精喜君雅操氷霜清獨憐君今别我去<lb/>
千里萬里難為情短歌易盡斜陽暮執手踟蹰立中路<lb/>
男兒壯志輕别離極目青雲渺鵷鷺<lb/>
　　　分題得西湖送張亞參公實還浙<lb/>
西湖清湖波萬頃㴠空明鳶魚鷗鷺自出沒芙蓉楊栁<lb/>
交敷榮豐樂樓前畫船裏散滿豐年絃管聲李相遺功<lb/>
<pb n="KR4e0121_WYG_002-16a"/>
存六井蘇守新隄直如綆善政應垂千載名豈為遊歌<lb/>
樂風景使君清操西湖同使君作宦西湖東十年惠澤<lb/>
被民物湖水迢迢寧有窮來朝曾踏湖邊雪歸去重看<lb/>
湖上月好挽天河一問津星槎早與西湖别<lb/>
　　　八月四日五鼓大雷雨達旦感之因題白宗璞<lb/>
　　　　户部畫龍<lb/>
八月四日秋始分霹靂忽送千山雲星斗無光天地黑<lb/>
須臾雨捲銀河渾似驚神龍起揮霍夭矯中霄露頭角<lb/>
<pb n="KR4e0121_WYG_002-16b"/>
眼光掣電滅復明鼻息轟雷止還作鱗蟲變化龍獨靈<lb/>
下上碧落蟠滄瀛有時奮迅雨寰宇坐令四海歌秋成<lb/>
我聞秦關旱未已安得甘霖遍千里擬續坡翁起伏龍<lb/>
何必呉縑寫形似<lb/>
　　　題九馬圖<lb/>
穆王八駿名天下此馬雄瓌豈其亞渥洼夜墮房星精<lb/>
神物應隨牝龍化纎離騄駬少為貴三十六蹄更堪詫<lb/>
想當閶闔闢清曉霓旌隊引鑾和駕朝囘初遣脱金覊<lb/>
<pb n="KR4e0121_WYG_002-17a"/>
呈了曽看覆黄帕天廐深嚴日正長奚官出牧乘閒暇<lb/>
晴隄水滿栁隂森芳草䝉茸猶可藉長嘶深浴各有適<lb/>
俊骨竒姿本無價祇今承平息邊燧戎壘征鞍不須跨<lb/>
長嗟健步何由騁騏驥駑駘等衰謝王良伯樂會有合<lb/>
足下風雲生叱咤追電終輕萬里程直歴蓬瀛蹴嵩華<lb/>
　　　送忩友趙景芳以鄉進士出宰商河<lb/>
君不見鸞刀出冶新發硎鋒芒揮霍孰敢嬰庖丁購得<lb/>
寶如玊十牛一日無完形又不見輕車載舝初發軔駿<lb/>
<pb n="KR4e0121_WYG_002-17b"/>
馬翩翩駕雙靷乘風攬轡隨所之萬里亨途在俄瞬趙<lb/>
君夙負冰玊姿凌雲早折蟾宫枝尋常不遇若有待四<lb/>
十作宰元非遲牛刀小試君休惜一叚堅剛在操執剖<lb/>
决何妨及隠㣲肯綮仍期剸繁劇名駒伏軛歴太行欲<lb/>
行未行猶自傷一朝推轂伯樂手却看馳騁趨康莊遠<lb/>
到從今亦何有明日商河獨翹首驅車在道劍横腰且<lb/>
醉都門一尊酒<lb/>
　　　題胡騎縱獵圖四首<lb/>
<pb n="KR4e0121_WYG_002-18a"/>
清霜落盡塞草黄驚飛山鵲東南翔飄然棲息自有適<lb/>
海天一色秋茫茫紫袍白馬者誰子玊鞭半綰青絲韁<lb/>
自遠望之重太息雖有矰繳安能將<lb/>
黄沙漠漠吹西風髙原草樹交深叢嗟哉狡兔自三窟<lb/>
失身何處潜其蹤獵人手挽明月弓追逐更騁胡青驄<lb/>
眼中得喪君莫訝歸來欲慰君庖充<lb/>
野濶天空雲影孤白沙淺水經霜枯聨翩何䖏起䨇雁<lb/>
稻粱謀遠思江湖忽然見此蚪髯胡雕弓滿控金僕姑<lb/>
<pb n="KR4e0121_WYG_002-18b"/>
何當健翮快髙舉莫遣朔風吹緑蕪<lb/>
胡兒匹馬明𤣥霜臂韝正立孤鷹蒼舉頭䨇影夕陽外<lb/>
野鴨相呼雲水鄉蒼鷹欲奮鴨驚逝披圖不覺增慨慷<lb/>
天生萬物貴得所同類相殘徒自傷<lb/>
　　　題唐子華枯木為曰川學士<lb/>
傳君好畵欲成癖長縑巨軸堆滿家江南鍾沈動連幅<lb/>
更有呉興唐子華子華筆力獨蒼古參天老木紛如麻<lb/>
雲中蛟龍怒且攫海底珊瑚欹復斜大者時聞撼風雨<lb/>
<pb n="KR4e0121_WYG_002-19a"/>
小者恍若迷烟霞柔柯蔽空積蒼翠老幹礙日爭槎牙<lb/>
根蟠怪石起突兀谿流斗谷隨低窪初疑三軍罷遠獵<lb/>
旌旄十里猶毶㲚又疑八月渡河漢彷彿博望初廻槎<lb/>
呉興公子墨妙者往往落筆人驚誇松雪齋中脱見此<lb/>
亦且退避相咨嗟蕭條異代感陳迹至寶鄭重誰能加<lb/>
還君此巻掛君壁一掃凡品真塗鴉<lb/>
　　　雨中題徐州蘇指揮湘江暮雨竹<lb/>
孤舟夜聽蕭蕭雨兩岸垂楊翠如許恍訝湘江暮雨中<lb/>
<pb n="KR4e0121_WYG_002-19b"/>
只欠鉤輈鷓鴣語舡囱偶爾披新圖長汀短渚相縈紆<lb/>
琅玕一望渺無際淋漓尚覺烟糢糊髙者凌空鳳將起<lb/>
下者垂垂采鸞尾更憶湘君過九疑羽葆參差亂雲裏<lb/>
明朝放棹徐州洪不須局促仍推蓬赤壁江中地遠近<lb/>
問訊彭城蘇長公<lb/>
　　　題白紙扇<lb/>
缺月飛從東海來呉刀斫破氷蟾胎寒光迸人不敢近<lb/>
星斗錯落雲中開老夫拾得不盈把一夜凉風滿天下<lb/>
<pb n="KR4e0121_WYG_002-20a"/>
　　　成化辛卯六月苦雨浹旬民以大困感今懐昨<lb/>
　　　　良用惻然因扺掌放歌聊以泄激烈之悲耳<lb/>
　　　　詩云乎哉<lb/>
去年六月足霖雨頑雲蔽天長不收官衢水淖車馬絶<lb/>
野樹巢空魚鼈遊直沽南北混海道畿甸遠邇同川流<lb/>
秋來百錢一斗粟民飢更着寒無裘昨日已鬻乳下兒<lb/>
今日又殺田中牛嗷嗷僅博一飽耳轉眼亦復填深溝<lb/>
鬱塞那堪沴仍作北邙棄骨成髙丘掩骼埋胔有遺令<lb/>
<pb n="KR4e0121_WYG_002-20b"/>
嗟嗟守牧誰為謀乘軺賑貸出旁午宵旰乃爾勞宸猷<lb/>
即今皇皇民稍蘇麥已秀實禾欲抽上下鼓舞望豐稔<lb/>
飽暖已判歌有秋如何六月雨不止連綿恐欲傷田疇<lb/>
豈但羣蛾蠧麥穗亦復有耳生禾頭奔馳徒費雨師力<lb/>
淋漓不解農夫憂早寒暮熱人重困兒童往往成悲謳<lb/>
端居對食不下咽天意豈與斯民仇奸人猾吏試一殛<lb/>
亦足以見天所尤何須連年病赤子尫羸佝僂誰當瘳<lb/>
我願天公放白日照耀四海袪煩愁蠶得帛兮田得粟<lb/>
<pb n="KR4e0121_WYG_002-21a"/>
樂以卒嵗心悠悠小臣無能竊君禄却把大筆歌天休<lb/>
<hi>時有早寒晚熱人死至七八月之謡</hi>
　　　傅曰川曰會雁行待漏像圖限韻短歌<lb/>
君家兄弟知名早渝川地靈到今好才看連璧産荆山<lb/>
又聞䨇鳳鳴周鎬金榜䇿名次第書彤墀峻級逡廵造<lb/>
伯也乆繫翰苑銜季兮仍占中書考褒鄂空傳侈舊圖<lb/>
軾轍誰傳入新草不用麒麟列髙閣總謂驊騮在馳道<lb/>
㸃染丘壑意轉妍脱落山林迹俱掃更喜閒官共儒素<lb/>
<pb n="KR4e0121_WYG_002-21b"/>
亦幸清時際熈皥聨珮同趨曉漏遲揮毫直對朝陽杲<lb/>
螭頭晴雲明象服雉尾香烟瞻翠葆百年華萼相光輝<lb/>
千載詩書互探討英標傑峙衡霍峻勁氣雄翻江漢浩<lb/>
錦繡盤旋五色腸珠璣錯落三軍纛文采差差已外弸<lb/>
華腴燁燁仍中抱當年殷鼎重鹽梅今日舜衣資大藻<lb/>
從來特行乃國琛孰若二難為世寶乆知芝蘭合競秀<lb/>
亦許松柏宜同老青雲有路已連升白首無渝矢相保<lb/>
　　　陳汝玊安江樓詩次沈時昜司空韻<lb/>
<pb n="KR4e0121_WYG_002-22a"/>
長江如塹䕶天府十萬水軍盡羆虎樓船自有壁壘固<lb/>
鯨鰐總無窟穴阻髙皇開基親定亂列聖纘圖猶重武<lb/>
昨日中丞猶奉詔到處先驅争負弩已聞號令随玊節<lb/>
便訝風威生繡斧帳前戈甲喜森森座上衣冠驚楚楚<lb/>
舊操戰艦控中流新建危樓當水滸帆檣夐爾出霄漢<lb/>
波浪恬然靜風雨秪縁彈壓息烽燧却任喧闐動簫鼓<lb/>
范老元知富甲兵謝公豈謂躭歌舞還聞什伍精訓練<lb/>
亦望尋常詢疾苦入朝有日期大拜留取清風繼房杜<lb/>
<pb n="KR4e0121_WYG_002-22b"/>
　　　送楊應寧赴南京太常<lb/>
去年曾醉囘仙衙禮寺幽閴多名花北來忽此春欲暮<lb/>
顛風滿目惟塵沙始知良會不易得漫爾逢人時歎嗟<lb/>
楊君别我去南省占此佳勝樂亦賖君家京口本隣壤<lb/>
丹陽郭外人將車金陵佳麗古所重聖祖創業今京華<lb/>
奉常清卿縉紳表詞苑相承俱大家多君文采繼芳躅<lb/>
斯地因人尤可嘉鍾山秀色在庭户日髙方始聞朝鴉<lb/>
品題隨意徧花鳥瀟洒豈直凌烟霞宦途優游此其㝡<lb/>
<pb n="KR4e0121_WYG_002-23a"/>
口不能語心常誇送君復動故園想敝廬遠市無喧譁<lb/>
過門珍重一枉駕青谿咫尺天之涯<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4e0121_WYG_002-23b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　青谿漫稿巻二<lb/>
</p>
<p>
</p>
  </div>
</body>
</text>
</TEI>