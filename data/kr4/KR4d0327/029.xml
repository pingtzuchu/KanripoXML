<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>鐵菴集巻二十九</head> <lb/>
    <p>
<pb n="KR4d0327_WYG_029-1a"/>
欽定四庫全書<lb/>
　鐵菴集巻二十九<lb/>
　　　　　　　　　　　　宋　方大琮　撰<lb/>
　記<lb/>
　　　南劒州學造祭器記<lb/>
後三代千餘嵗古禮廢文物不與耳目接後儒模倣其<lb/>
形製圖而出之故器僅存然太常舊府之所藏士庶不<lb/>
易見郡邑幸有社稷風雷之祀臨期滅裂以吏從事見<lb/>
<pb n="KR4d0327_WYG_029-1b"/>
者殆焉惟中春秋先聖丁祀先期之三日掃學舍滌器<lb/>
具羅而陳之堂上下俾衿佩肄習士生千載後獲識先<lb/>
王彛器獨賴有此所在多襲聶氏禮圖安于陋而莫知<lb/>
其非古豈獨延平哉此朱文公紹興申請之書所為作<lb/>
也屢請而後可既頒而未遍學者未之盡睹長吏疇肯<lb/>
留意所謂僅存而幸或識者又未必中程否嘉定壬申<lb/>
三月晦某來倚席益深病之越再嵗甲戌三衢晉侯應<lb/>
祖視郡事三日既謁先聖出示此書則公之子司農丞<lb/>
<pb n="KR4d0327_WYG_029-2a"/>
所授也某捧歸直廬斂袵竦觀制度精密氣象淳古則<lb/>
不接於耳目者已宛然在前回視舊所藏器舛駁龎雜<lb/>
若有所失亟請更之得四十萬緡按書制造如是而豆<lb/>
籩如是而簠簋為俎為尊為爵為坫為罍為洗為鼐為<lb/>
登為槃勺巾篚大畧已具先是得請于今庾使天台劉<lb/>
公允濟未解郡綬日捐俸亦四十萬撤新殿宇及是甫<lb/>
畢役而器亦成則乙亥二月丁前也行事禮文前此循<lb/>
習有畔於書者咸為正之罔敢不如儀祭服書所不載<lb/>
<pb n="KR4d0327_WYG_029-2b"/>
謹按淳熙類編式敝者新缺者補金費前之半又逾月<lb/>
成而獻官執事始備諸生敬喜曰俎豆之事吾嘗聞之<lb/>
矣葢而今而後得見之也侯聞而語某曰器末也後世<lb/>
視為古物而想像其典型自當時觀之俎豆直飲食具<lb/>
耳夫子戲而陳之何謂軍旅諉以未學而以是對則器<lb/>
用之末而學寓焉諸生其勿忽某退而申言之祭以教<lb/>
敬器以藏禮折旋進退之頃名物度數之微非直為是<lb/>
觀美也目覩先王之器神往古人之境由粗逹精自微<lb/>
<pb n="KR4d0327_WYG_029-3a"/>
知妙以此成徳以此通性命之理侯之所謂學者其在<lb/>
是乎咸曰然抑又有慮焉愛羊所以愛禮自不愛者而<lb/>
言則嵗兩丁日用耳又為芻狗然則洗濯之不潔收出<lb/>
之不時甚傳而不歸者往尚可鑒今幸漸備而制作之<lb/>
功允宜久存此固人所甚愛者然去是矣有職于學者<lb/>
宜相與愛之俾勿壊若夫修益之則在後來者<lb/>
　　　袁州中和堂記<lb/>
徳進乎學學進乎思思者何一動靜語黙必中乎道一<lb/>
<pb n="KR4d0327_WYG_029-3b"/>
服食寢息必合乎道曾子之日省顔子之不違復姬公<lb/>
之坐以待旦凡仕止窮達皆此學也俄頃弗思則失之<lb/>
終日弗思則滋失之兆於毫芒差之燕越思之不可已<lb/>
也如此况乎畫千里而侯所接愈繁所應愈難怠心乘<lb/>
之則弛輕心乘之則流恚心乘之則躁喜心乘之則浮<lb/>
或懲而病于畏或激而病于裂其害政孰甚焉袁刺史<lb/>
滕公之為郡將三年猶一日也不矯亢以近名不姑息<lb/>
以養奸士民安之以㢘平稱且于致知力行之功日兢<lb/>
<pb n="KR4d0327_WYG_029-4a"/>
凛焉迺闢堂之東序剏為堂燕處其中以思所學以袪<lb/>
前數者之害間謂予題其額褒以中和公遂恪拜命且<lb/>
忻然領㑹于心曰此某所願聞也敢再拜扁之於堂以<lb/>
昭君貺且曰兹堂之名豈亦漢人歌樂職之意乎噫漢<lb/>
儒知經而不知道其說謂經可以飾吏曰飾云者外而<lb/>
非内也豈足與語自反之學哉中和一理也中立則和<lb/>
寓焉人能察於危微之間反于精一之初雖堯舜可為<lb/>
天地可建彼漢儒何足以語此升公之堂問公之學本<lb/>
<pb n="KR4d0327_WYG_029-4b"/>
之乎中而達之于和善乎公金華人名强恕自循其學<lb/>
之篤與今所扁相為發揮然不建堂於守袁之初而建<lb/>
以貽後來不私美於一已而思與来者共之其用心可<lb/>
謂宏矣或又曰公之政之學之心我知之矣敢問充此<lb/>
學施之政養此心者當如何曰誠<lb/>
　　　愛方亭記<lb/>
余友尚書郎鄭逢辰以書來曰先公卜廬西郊瞰湖枕<lb/>
山有圃有堂盡得湖山之勝獨慿危眺逺之意未竟也<lb/>
<pb n="KR4d0327_WYG_029-5a"/>
暇日與客登山望湖步愈峻眼愈曠有横乎其前者方<lb/>
山也削而聳如植圭焉墳而舒如隠几焉嚴靜而莊重如<lb/>
端冕玉立焉倐然起敬覺與心㑹于是作亭以面之採<lb/>
元子惡圎之意扁之曰愛方友人潘君牥筆也子方姓<lb/>
也其為記余昔日舟下過山下繚繞縈迴凡目之所向<lb/>
者皆方也又嘗登麗譙而望之則見其體勢雄抗若抑<lb/>
就平夷而廉隅分明畧無阿附意喟然嘆曰此長樂之<lb/>
得為㑹府而端人正士之層見非地靈歟今君表而出<lb/>
<pb n="KR4d0327_WYG_029-5b"/>
之据要領竒日與山對古松蒼鬱相期嵗寒其諸異乎<lb/>
世俗之愛者矣或曰君何愛于是乎材以通于時為賢<lb/>
智以周于事為達若夫世尚動而我好靜人皆行而我<lb/>
則止此兩生所以見詆于叔孫汲黯所以見哂于𢎞湯<lb/>
也雖然君子出處自有定見而成與否不與焉封吕之<lb/>
事雖濟終不若廷諍之為正輔曹之仁雖顯終不若依<lb/>
漢之為順世之病方者卒曰僻曰泥曰不達事情則亦<lb/>
止于僻于泥于不達而已惡是名而思有以反之則為<lb/>
<pb n="KR4d0327_WYG_029-6a"/>
將順為詭隨為逢迎容恱始曰從一時之權而其究乃<lb/>
至禍人之家國毫釐千里之間固不可不精思而深察<lb/>
也易曰義以方外行而宜之曰義則方非不可行之謂<lb/>
孫卿曰五寸之矩可以盡天下之方莫大于天下而矩<lb/>
能盡之此絜矩之道則方非執一之謂古之人守道據<lb/>
義窮以立身而教明達以事君而澤行未有不同此方<lb/>
者而又奚病君慷慨喜論事余同朝日所敬既不得久<lb/>
居中或以為宜毁方以求合而君所愛顧若是余與廷<lb/>
<pb n="KR4d0327_WYG_029-6b"/>
堅尤為世所惡君特以其姓偶合于山不鄙而辱命焉<lb/>
縱君許之山其許之乎自念菟裘將老交游屏絶無由<lb/>
命駕策杖從君于斯亭故具論夫處而能全其方者之<lb/>
難也出而能不失其方者之為尤難也髙山仰止景行<lb/>
行止君與廷堅登臨之暇試共講焉嘉熙三年三月望<lb/>
日<lb/>
　<lb/>
　鐵菴集巻二十九<lb/>
</p>
<p>
</p>
  </div>
</body>
</text>
</TEI>