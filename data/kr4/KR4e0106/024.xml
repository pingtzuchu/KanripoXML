<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>倪文僖集巻二十四</head> <lb/>
    <p>
<pb n="KR4e0106_WYG_024-1a"/>
欽定四庫全書<lb/>
　倪文僖集巻二十四<lb/>
　　　　　　　　　　　　　明　倪謙　撰<lb/>
　跋<lb/>
　　跋趙松雪東坡像贊<lb/>
趙松雪在翰林文名重當世其游戲翰墨特餘事耳而<lb/>
類非人之所及盖其人品甚髙興意所至自然絶倫今<lb/>
觀其寫東坡遺像并書山谷贊辭識者謂其白描類李<lb/>
<pb n="KR4e0106_WYG_024-1b"/>
伯時楷法類姜堯章斯固然矣抑亦論其跡也原其心<lb/>
其殆有尚友之意乎嗚呼公為石泉作此石泉已矣而<lb/>
持信能保藏公已為之感歎今持信何在而公亦仙去<lb/>
流傳於世乃為朱氏所珍襲予安能無所感哉然而公<lb/>
之遺墨固無恙則知公之名寧獨重於當世也<lb/>
　　書趙松雪人騎圖後<lb/>
右趙吴興人騎圖自云得意筆距今相去百有餘年而<lb/>
神采精明勢能飛動若坐松雪齋中睹其抽毫落紙時<lb/>
<pb n="KR4e0106_WYG_024-2a"/>
也非有神物黙相奚能不為炲燬螙蝕若是豈易得哉<lb/>
前後大夫士更相詠賞已盡厥美詞翰清古宜與此圖<lb/>
並傳皆不易得也尚祕重之<lb/>
　　跋泉坡先生書<lb/>
自漢張芝創為草書筆勢流動縱放不羈遂為學者所<lb/>
宗至晉王氏父子以善書名天下而逸少乃謂我書比<lb/>
鍾繇當抗衡比張芝猶當雁行其重芝如此然論者謂<lb/>
逸少書飄若浮雲矯若游龍子敬書如丹穴鳳舞清泉<lb/>
<pb n="KR4e0106_WYG_024-2b"/>
龍躍世遂稱為字聖今觀泉坡王先生為艾崇振氏書<lb/>
虞邵菴風入松辭一闋俊邁飄逸不窘邊幅整整斜斜<lb/>
真有羲獻氣韻其得宗家之典刑也耶盖先生道徳文<lb/>
章著於事業者赫然為昭代之名臣胸中所養浩瀚端<lb/>
䆳故形於翰墨清灑神妙不求工而自工者如此崇振<lb/>
寶而重之其知所好尚哉<lb/>
　　跋巙子山墨蹟<lb/>
康里子山在勝國時官至翰林承㫖浙省平章風神凝<lb/>
<pb n="KR4e0106_WYG_024-3a"/>
逺制行峻潔其遇事英辯法家拂士弗能過之博通羣<lb/>
書刻意翰墨名重當世史稱其片紙之存人爭寶之不<lb/>
啻金玉此跡乃其所書漢延淑堅與李文徳書也觀其<lb/>
筆畫遒媚轉摺員勁信乎為可寶也虞邵菴以謂清慎<lb/>
明哲之所寄興諒固然矣臨淮彭茂宰博雅好古其襲<lb/>
藏乎此者盖亦尚友之意乎<lb/>
　　跋徐氏西成圖<lb/>
吴興徐君孟珵躬畊畎畆不求聞達因以畊樂自號舊<lb/>
<pb n="KR4e0106_WYG_024-3b"/>
得古畫一幅而悅之蓋狀田家刈穫西成之事也畫不<lb/>
著作者氏名而筆法甚精孟珵常徵文學宇文君記之<lb/>
學士張公浮屠純一師詠之矣然其畫歲久粉素朽剥<lb/>
孟珵因其子士權仕游京師更命錢塘夏君臨之而仍<lb/>
冠舊圖記詠於其上示予徴言昔宋馬和之甞作詩經<lb/>
圖傳於世予觀是圖彷彿大田良耜之篇是圖或出於<lb/>
和之歟不可知也夫農事生民之本天下之至勞者也<lb/>
彼世之貴富子姓生於豢養孰知稼穡之艱也若是孟<lb/>
<pb n="KR4e0106_WYG_024-4a"/>
珵父子用是重繪此圖而冀其久存豈徒以為陳玩而<lb/>
已乎無非欲使子孫之觀之者居畎畆之間則當知効<lb/>
此而不惰食朝廷之禄則當知致此之不易也其詒謀<lb/>
之道逺矣嗚呼賢哉<lb/>
　　跋李瑢書<lb/>
右朝鮮國王李裪第三子安平君李瑢所書予甞使其<lb/>
國所得者也夫以三韓逺夷而能工於筆札如此于以<lb/>
見文化之無外也敬奉内翰錢先生共賞鑒之<lb/>
<pb n="KR4e0106_WYG_024-4b"/>
　　跋瀬東送别詩後<lb/>
右得全詩二十首作者十二人乃倉使浦君廷玉曾祖<lb/>
之遺物也廷玉辱與予交甞曰珎曾祖諱仲淵其先髙<lb/>
昌人發身科第仕元為嘉興路同知卜居建康之溧陽<lb/>
州後陞湖廣廉訪使州守林公輩繪瀬江送别圖成賦<lb/>
詩為贈聨成一帙元季兵戈搶攘中遺失不知所在國<lb/>
朝正統初訪求得之然圖與前後章皆已裂毁所存者<lb/>
僅此殘墨而已予聞之因閱諸作多以塲屋為惜簿書<lb/>
<pb n="KR4e0106_WYG_024-5a"/>
為勉似未第而作掾於憲司者殊與廷玉之言不類姑<lb/>
置弗論獨惜夫長篇短章珠玉輝映皆可傳誦然甫及<lb/>
百年輒已零落使無廷玉之賢購求而表章之則此終<lb/>
為覆瓿之具而先徳不幾於湮没乎傳曰莫為于後雖<lb/>
盛弗傳良有以哉遂為題其後而歸之為浦氏子孫者<lb/>
尚什襲而藏諸可也<lb/>
　　書司馬温公告身後<lb/>
右司馬文正公授龍圖閣直學士告身一通公十二世<lb/>
<pb n="KR4e0106_WYG_024-5b"/>
孫給事中恂之所藏也公之在宋朝正聲勁氣天下共<lb/>
知今觀所降之勑詞極襃奬豈惟天下知之而受知於<lb/>
君亦深矣惜其垂老入相僅八閱月而卒不獲竟其所<lb/>
為然已變為嘉祐治平之治嗚呼世豈復有斯人乎九<lb/>
原有作吾願為之執鞭<lb/>
　　書宋權通判婺州軍州兼管内勸農事司馬儼擬<lb/>
　　　轉朝散郎告身後<lb/>
此宋權通判婺州軍州兼管内勸農事司馬儼轉朝散<lb/>
<pb n="KR4e0106_WYG_024-6a"/>
郎之告也儼為温國文正公之孫今刑科給事中恂之<lb/>
十世祖給事公重裝褫成巻出以示予予因歎夫名宗<lb/>
舊室何處無之然為子孫能保其先世手澤者曾幾何<lb/>
哉今給事公豈惟保守不墜而又克繩祖武其賢矣哉<lb/>
文獻足徵於斯見矣<lb/>
　　跋孔唯伯所藏夏日紀興詩石本<lb/>
右駙馬都尉永春侯王公夏日紀興詩六首從而屬和<lb/>
者六人錢塘孔公唯伯得其石本裝褫成巻出以示予<lb/>
<pb n="KR4e0106_WYG_024-6b"/>
不惟見逢掖之士方袍之徒類皆能言而聮姻帝室者<lb/>
亦足以暢其性情之正焉國家文運之盛槩可徵矣尚<lb/>
寶藏之<lb/>
　　書聶廣文懐坡堂巻後<lb/>
士有曠百世而相感者有同世而不相知故孔子去周<lb/>
公若此其逺而寤寐時或見之莊生與孟子隣壤平生<lb/>
不一接識使莊生知慕孟子而求就正焉將必聞道而<lb/>
不至於寓言以詭世矣故前修往哲能致懐慕於人者<lb/>
<pb n="KR4e0106_WYG_024-7a"/>
由其志同而道合也志同道合雖曠世且懐慕之而况<lb/>
於親炙之者乎仁和學諭臨川聶先生甞以懐坡名其<lb/>
退公之堂復為文以記之蓋慕蘇長公之為人也長公<lb/>
文學政事足以名世其進用也論思密勿不自知其在<lb/>
於紫微玉堂其遷謫也間關轉徙不自知其在於瓊崖<lb/>
儋耳盖其嬉笑怒罵莫非文章之發而視得䘮為一致<lb/>
天下之物果足以動其心哉先生博學能文慷慨有氣<lb/>
節甞以緒餘淑諸人而未得一試於用則其所以懐坡<lb/>
<pb n="KR4e0106_WYG_024-7b"/>
者殆得孔子寤寐周公之遺意夫豈徒以長公兩為是<lb/>
郡與先生兩司教鐸聲跡之同而已耶孟子曰是尚友<lb/>
也先生以之<lb/>
　　書重建司馬温公祠堂疏<lb/>
司馬温國文正公葬陜之夏縣晁村而其子孫居於越<lb/>
者因隨建炎南渡故也公著資治通鑑一書明治亂正<lb/>
綱常以幸萬世其功與霄壤相敝故佐食孔子廟庭天<lb/>
下共祀之矣至於掲䖍妥靈專廟而祀又其子孫追逺<lb/>
<pb n="KR4e0106_WYG_024-8a"/>
之孝所當然也越故有廟久廢公十世孫庭芳欲重修<lb/>
建而力未贍將援衆力之助以成之於是乎公之遺子<lb/>
孫以清白而子孫世守其清白皆可見矣讀公之書仰<lb/>
公之烈者孰無敬慕之心哉刑科給事中恂如庭芳子<lb/>
也持疏詣予故薄言徃助視予力之所及焉<lb/>
　　跋耶律楚材贈劉陽門詩<lb/>
有元起北方庻事草創法制未備至太宗始立中書省<lb/>
以耶律楚材為之令當是時用事者皆諸蕃降附武獷<lb/>
<pb n="KR4e0106_WYG_024-8b"/>
之人獨頼太宗信任楚材故稍得以儒者之道匡捄其<lb/>
間使無楚材惡能立其國乎觀其贈劉陽門一詩藹然<lb/>
憂國䘏民襃賢嫉惡之語豈非一代之賢相乎詩後題<lb/>
庚子乃太宗即位之十二年楚材執政已十年矣先是<lb/>
國令凡失盜者令民代償民苦之多亡命所謂黎庻逋<lb/>
逃殆以此歟是年楚材請悉以官物代還盖其心一以<lb/>
安民為本故見陽門能安民而發此以賞之所謂唯仁<lb/>
人然後能知仁人也陽門諸孫廷瑞浸潤詩書家業昌<lb/>
<pb n="KR4e0106_WYG_024-9a"/>
盛嗚呼仁者必有後豈不信哉楚材作是詩之明年太<lb/>
宗崩幸臣專政言不見用又四年竟以憂卒惜哉楚材<lb/>
後封廣寧王諡文正予甞使朝鮮過廣寧見其墓在城<lb/>
北三里醫巫閭山之麓云<lb/>
　　跋赤壁圖後<lb/>
宋神宗元豐二年東坡為李定舒亶所搆欲寘之死頼<lb/>
王安禮申捄得貶黄州二賦之作乃在黄之四年他人<lb/>
之遭遷謫必抑鬰無聊之甚矣而東坡方且與客為赤<lb/>
<pb n="KR4e0106_WYG_024-9b"/>
壁載酒之游吟覽江山傲睨物表其休休之樂若無入<lb/>
而不自得世之榮辱豈足以動其中哉錢塘劉君廷瑞<lb/>
甞以東坡後賦求陳君士謙狀而為圖復求侍書蔣先<lb/>
生以楷法書于後今去東坡幾四百年讀斯賦也觀斯<lb/>
圖也當時風景宛然在目盖廷瑞志慕東坡之為人非<lb/>
取翰墨之工以資玩好而已也覽者當知之<lb/>
　　書陳祭酒贈楊編修序文後<lb/>
翰林編修宗器楊先生榮膺勑命襃贈其親得請還咸<lb/>
<pb n="KR4e0106_WYG_024-10a"/>
寧燎黄展墓此序乃南京國子祭酒陳公所作手書以<lb/>
贈先生者也先生甞卒業南監在公講下故公知先生<lb/>
甚深特加器重是以序文述先生峻却太守之女力辭<lb/>
都憲之職二事為詳謂可以戒貪得厲廉恥而抑奔競<lb/>
先生志節之髙固不止此二事然此二事衆人所共知<lb/>
故詳言之其所不知者可類見也先生予畏友也素以<lb/>
克篤之學負海内重名秋闈春榜俱擢第一殿試賜及<lb/>
第持身正大處事明决足以當大任而不疑然恬於進<lb/>
<pb n="KR4e0106_WYG_024-10b"/>
取故富貴不能以累其心也夫君子惟知在内者重故<lb/>
視在外者輕茍或持志不堅則雖能謹於暫未有不忽<lb/>
於久者先生自寒素以至通顯堅守一節終始如一非<lb/>
其燭理明而知幾審能若是乎易曰介于石不終日貞<lb/>
吉先生近之矣<lb/>
　　跋嘉𤓰圖後<lb/>
福建道監察御史句容張君孟弼大父諱觀洪武五年<lb/>
夏六月甞有嘉𤓰䨇實同蔕産於家園以獻於朝上顧<lb/>
<pb n="KR4e0106_WYG_024-11a"/>
甚悅薦諸太廟特加錫賚親為文讚之伏讀聖製有願<lb/>
爾世世家和户寧有志子孫封侯列公雖千萬世休忘<lb/>
勸農之語復有草木之祥生於其土亦惟其土之人應<lb/>
之之諭大哉言乎是雖皇上謙冲不有之盛心抑以見<lb/>
瑞應之臻非偶然者夫溥天之下莫非王土况句容為<lb/>
國家祖鄉當建國之初而和氣薰蒸靈物是生固足兆<lb/>
宗社綿綿之慶矣然不於他壤而獨茁張氏之園豈非<lb/>
天監厥徳有足以與國匹休者乎皇上既歸其應而又<lb/>
<pb n="KR4e0106_WYG_024-11b"/>
稱願之實張氏千載之遇也今其子孫自觀以來食指<lb/>
數千詩禮相承簪紱相輝蔚為盛族而孟弼又以正聲<lb/>
勁氣著名臺端玉音所襃於是益驗猗歟休哉孟弼予<lb/>
同年進士其在廷也不啻鳳麟芝草人快睹而景慕之<lb/>
嗚呼張氏之瑞豈獨嘉𤓰也耶<lb/>
　　跋王㑹圖後<lb/>
右王㑹圖一帙乃新淦崔溪萬石長席氏緝簡所家藏<lb/>
者也緝簡頃游京師出以示予觀斯圖所繪四裔人物<lb/>
<pb n="KR4e0106_WYG_024-12a"/>
竒形詭狀被服紋罽飾人人殊種凡二十有八咸有名<lb/>
識其拳髮深目或繫帛或手器或耳環者有十類曰芮<lb/>
芮曰滑曰渇搫陀曰獅子曰胡密丹曰白題曰于闐曰<lb/>
周古柯曰呵跋檀曰龜兹其用帛裹髮或𤣥或素者有<lb/>
五類曰河南曰武興曰靺曰宕昌曰鄧㱏有加帽戴冠<lb/>
若蓮花豹尾者亦五類曰波斯曰百濟曰新羅曰倭曰<lb/>
髙句驪其躶而以帛絡臂者有三類曰北天笁中天笁<lb/>
曰狼牙脩其被髮者髙昌以花帛掩踝者天門也以豹<lb/>
<pb n="KR4e0106_WYG_024-12b"/>
皮抹首者建平蜑以虎皮䨇尾飾首者蜒也最前一種<lb/>
冠纓籠巾朝衣寛博翼以二侍類大酋長者縑素朽敗<lb/>
失其名識考之唐貞觀三年閏十二月天下太平逺方<lb/>
諸國降附甚衆中書侍郎顔師古請如周史集四裔朝<lb/>
事為王㑹篇寫圖以示後乃命閻立本圖之當是時突<lb/>
厥突利可汗入朝前類大酋長者豈其人乎且太宗之<lb/>
為君也削平僭亂統一中外其功固鉅矣為師古者正<lb/>
宜引君當道夙夜兢惕以保王業若周公退遜於越裳<lb/>
<pb n="KR4e0106_WYG_024-13a"/>
召公戒謹於旅獒斯為美耳奈何以是圖侈蕩君心而<lb/>
啓其好大喜功之志也耶卒使十漸之失不克終而遼<lb/>
海之役勤兵於逺師古不得逭其責矣今去有唐幾千<lb/>
年要之是圖非當時立本之筆乃後人模臨無疑然筆<lb/>
精墨妙非龍眠居士輩不能作雖有殘缺不害其為可<lb/>
寶也緝簡尚珍藏之<lb/>
　　書研山圖巻後<lb/>
此巻有米顛研山圖及其所自述後圖拜石事并系論<lb/>
<pb n="KR4e0106_WYG_024-13b"/>
說又圖馬式并述滕困學所記則梅花道人也米顛之<lb/>
書似與後筆相類豈皆出於梅花歟最後有即之扎子<lb/>
則親筆也黄門司馬先生出以示予一展玩間獲見四<lb/>
賢之髙致宜傳好事用廣見聞<lb/>
　　跋宋克温所書趙松雪蘭亭十三跋<lb/>
右宋克温所書蘭亭十三跋正其中年得意筆也夫趙<lb/>
松雪以善書獨歩當代而於右軍蘭亭石本至為之屢<lb/>
跋而不已使其得見未入昭陵之跡其愛慕當何如說<lb/>
<pb n="KR4e0106_WYG_024-14a"/>
者謂羲之為字聖信不誣矣克温亦以善書獨歩國初<lb/>
然必書其所跋者其愛慕松雪有異松雪愛慕羲之也<lb/>
耶劉君既康得其刻本裝褫而寶藏之是又愛慕克温<lb/>
者也<lb/>
　　跋米家書畫巻<lb/>
米元章天資髙邁書法入神畫有竒思元暉博學嗜古<lb/>
能世其業作畫草草而成不失天真書亦臻妙論者謂<lb/>
宋之有元章元暉猶晉之有羲獻也元暉紹興中拜兵<lb/>
<pb n="KR4e0106_WYG_024-14b"/>
部尚書髙宗眷待甚厚賜御書右文殿碑又詔書道山<lb/>
堂碑其見重如此元章墨蹟余甞見之而元暉之筆則<lb/>
未睹也錫山應先生忽持此巻見示謂為元暉真跡題<lb/>
曰米家書畫昔山谷贈元章之詩有滄江夜夜虹貫月<lb/>
盡是米家書畫船之句先生尚保藏之余恐光怪之發<lb/>
將亦不可得而掩也<lb/>
　　書葉秀實傳後<lb/>
自古嘯聚之盜其初也率皆焚廬舍恣殺掠以脅人之<lb/>
<pb n="KR4e0106_WYG_024-15a"/>
從及其後也攻城邑僭名號蔓延而不可制當烏合時<lb/>
使得材武者草薙而禽獮之厥患頓弭不然必至興師<lb/>
用兵始獲摧破其黨雖卒歸殄滅然生人罹其殘毒禍<lb/>
亂相因而起而國隨以亡者不少焉若漢之張角唐之<lb/>
黄巢宋之方臘盖若是已蘇之昆山有妖僧提㸃者<lb/>
在元季時聚徒焚劫勢日猖獗有司莫敢誰何公傷鄉<lb/>
人被其殺虐奮不自顧率敢勇士掩捕之皆就顯戮使<lb/>
是時微公禍有不可勝言者其陰功厚徳何如也僧既<lb/>
<pb n="KR4e0106_WYG_024-15b"/>
死公甞戲作舉火文以狀其惡公五世孫與中今為山<lb/>
西叅政贊戎邊閫録是文以傳於世予於是而歎唯公<lb/>
陰徳之厚故能鍾慶於後賢唯與中之賢故能表章乎<lb/>
先徳皆可書也<lb/>
　　書朝鮮權近應制詩後<lb/>
朝鮮陪臣權近可逺當洪武丙子夏被徵來朝奏對稱<lb/>
㫖我太祖髙皇帝嘉其篤實恩禮優厚命隨班文淵閣<lb/>
及宴游都市以寵異之累命二十四題俾之賦詠復親<lb/>
<pb n="KR4e0106_WYG_024-16a"/>
洒宸翰製律詩三章以賜後近祗捧還國追感天恩之<lb/>
渥遭際之隆謹用繕謄附以已作珍襲永為家寶國王<lb/>
聞之為鋟梓以傳不朽甚盛舉也吏曹判書擥為近之<lb/>
孫有事天朝以謙甞使于其國也出以見示屬綴一言<lb/>
竊謂自古帝王有作惟大舜甞為勑天之歌臯陶于是<lb/>
乎有明良之詠乃元首股肱相與責難于一堂之上未<lb/>
聞疎逖之臣得預于此者也惟皇祖以天縱之聖削平<lb/>
海宇悉土悉臣仁同一視雖若近之為陪臣者亦得以<lb/>
<pb n="KR4e0106_WYG_024-16b"/>
霑龍章之賜伏讀彊無詐習不納逋逃載修禮義之句<lb/>
大哉皇言誠得撫飭藩邦之道者矣聖徳之盛固已軼<lb/>
於有虞古者列國皆有詩惟吴楚缺焉盖巡狩陳詩將<lb/>
觀得失以為黜陟時吴楚不承威令黜其詩者所以深<lb/>
惡之也仰惟皇祖命近陳詩詢朝鮮開國之由遷京之<lb/>
故與夫邦域之所届道路之所經固不以夷而外之也<lb/>
而近也敷析詳明音韻諧暢可謂能言之士矣聖治之<lb/>
盛抑又過於有周良由朝鮮自箕子以八條之教化導<lb/>
<pb n="KR4e0106_WYG_024-17a"/>
其人而詩書禮樂霑濡聖化者久故其國克知畏天恪<lb/>
謹侯度而士皆好學用不乏賢則所以維持鞏固相與<lb/>
延國祚於無窮者固於是編見之矣真世寶也三復敬<lb/>
歎而書其後<lb/>
　　書黄學士鐃歌鼓吹曲後<lb/>
余甞被命在東閣纂修天下地志欲採當代人物以見<lb/>
其郡邑之所産然名公鉅人建功立業者莫詳于國史<lb/>
乃發内閣秘藏因得拜觀累朝實錄而太祖髙皇帝創<lb/>
<pb n="KR4e0106_WYG_024-17b"/>
業垂統之跡制禮作樂之典具在然其所作之樂用於<lb/>
郊廟而隷太常者則皆譔新曲而協雅調用於朝㑹燕<lb/>
享而隷教坊者則皆譔新辭而用舊調至於戎旅啓行<lb/>
凱還之際所以揚武徳而振國威者其樂則未之見焉<lb/>
豈朝廷惟務偃武修文而未遑及之歟故迄今用於戎<lb/>
旅之樂雖協舊調抑亦有其聲而無其辭耳翰林學士<lb/>
金城黄廷臣先生甞撰鐃歌鼓吹十六曲以備紀我朝<lb/>
太祖太宗之神功聖徳辭意𢎞壯音調鏗鏘誠可施之<lb/>
<pb n="KR4e0106_WYG_024-18a"/>
戎旅者也使朝廷於啓行凱還之際舉而奏之豈不足<lb/>
以補戎樂之未備乎若先生可謂有志於禮樂者矣莊<lb/>
誦之餘敬識其末以俟<lb/>
　　跋李揮使紱所藏莊生說劍圖<lb/>
書曰后從諌則聖拒諌者未有不䘮亡者也然人臣進<lb/>
諌其道有二有直諌有諷諌犯顔不諱之謂直婉曲開<lb/>
導之謂諷直諌施之明主無有不從况諷諌乎諷諌施<lb/>
之庸主且不敢必其從况直諌乎趙文王好劍士莊子<lb/>
<pb n="KR4e0106_WYG_024-18b"/>
欲諌止之先治劍士服往見以投其好徐以天子諸侯<lb/>
庻人三劍為諭以開導之文王雖庸亦能從之而罷劍<lb/>
士昔齊宣王好貨好色好勇孟子皆因其情充其善以<lb/>
格其非莊子之意亦猶是也故曰巽與之言能無說乎<lb/>
若莊子者可謂納約自牖而得諷諌之道者矣此畫筆<lb/>
意精工狀出當時說劍情態甚妙殆非李龍眠輩不能<lb/>
原其所以作此者以見臣得進諌之道君有納諌之美<lb/>
者也豈徒資玩賞而已哉雖然莊子為人大扺以全身<lb/>
<pb n="KR4e0106_WYG_024-19a"/>
逺害為髙而不肯用於世今乃從悝千金之請騁遊說<lb/>
以蹈危機何也其亦寓言也歟<lb/>
　　跋定襄伯郭登畫<lb/>
定襄伯郭公康濟乃開國元勲營國公英之孫以貴戚<lb/>
入侍仁廟為勲衞累立戰功疏封伯爵其天分極髙自<lb/>
幼折節務學博洽羣書為詩文有竒氣尤工書翰甞從<lb/>
鶴城金文鼎先生遊先生善繪事師董源黄子久公目<lb/>
得心解落筆輒自不凡府倅馮君得此幅見示意必中<lb/>
<pb n="KR4e0106_WYG_024-19b"/>
年所作觀其簡淡蕭散意趣髙古真可與鶴城頡頏孰<lb/>
謂矯矯虎臣躍馬提兵摧鋒破敵者乃能弄粉墨於毫<lb/>
楮間有如是之妙也耶盖其襟韻閒雅故形於遊戲者<lb/>
自與庸史不同能武能文信一代之竒材也矣然公亦<lb/>
自靳少與人作故知之者鮮用是馮君欲予言以彰之<lb/>
抑亦愛重其人者歟<lb/>
　　跋趙魏公書文賦<lb/>
趙文敏公書法妙絶當代以予所見其石刻散在天下<lb/>
<pb n="KR4e0106_WYG_024-20a"/>
者不下百數十本而墨蹟流落人間者稱是所見者若<lb/>
此所不見者尤多也論者謂其人品極髙故其形於筆<lb/>
端者自臻神妙雖然亦由於積習所致也古人有云筆<lb/>
秃千枝墨磨萬珽不作張芝即索靖盖文敏天分既髙<lb/>
又加之以積習宜其書法逺過人也此本文賦乃山陽<lb/>
畢廷璽家藏故物觀其行書筆意皆自羲獻中來而融<lb/>
㑹變化極其精熟誠不易得也嗟夫書法士之一藝耳<lb/>
非積習則不能以致精况事有大於此者乎<lb/>
<pb n="KR4e0106_WYG_024-20b"/>
　　跋英國公張懋先世遺墨巻<lb/>
太保文安忠僖侯張公文端終年甞作二絶句用隷古<lb/>
書之以示其姪英國公廷勉有收綸罷釣媿懶讀書之<lb/>
語盖侯弟兄鼎立享有茅土為國虎臣豐功偉烈垂邁<lb/>
當世世之人惟知其為驍雄武勇之士孰知其中之所<lb/>
存乃能知止足好文學形諸韻語若學士大夫之所為<lb/>
是豈常人所可及哉宜其以功名始終也廷勉謹識而<lb/>
珍襲之其與無恤保懐中之簡者曷異亦賢矣哉予於<lb/>
<pb n="KR4e0106_WYG_024-21a"/>
此有以見故家之文獻矣遂書以歸之<lb/>
　　跋趙駙馬所藏朱文公墨蹟<lb/>
晦菴先生著書立言垂訓萬世當時筆削裁定之際其<lb/>
稿奚翅充棟今欲考求其折衷去取之故雖片紙隻字<lb/>
有不可得顧其與人往復書簡乃於士大夫家往往見<lb/>
之觀駙馬都尉趙公所蓄斯帖豈惟筆法精熟其道髙<lb/>
徳盛詞氣謙恭藹如接春風顔靣於几席之前抑何幸<lb/>
哉後生小子以才性自負者睹此老成典刑自足折其<lb/>
<pb n="KR4e0106_WYG_024-21b"/>
驕矜之氣是亦所以為教也公不寶金玉而寶此是知<lb/>
崇儒重道者不亦聖賢之徒也歟<lb/>
　　跋劉尚書劉氏文獻後<lb/>
南京刑部尚書萬安劉公顯孜甞以其劉氏文獻集示<lb/>
予求題予閱之有曰子清者公之髙祖也平冦賑饑所<lb/>
活百千萬人吴文正公銘其墓趙文敏公鄧文肅公掲<lb/>
文安公贊其像曰桂平者公之曾祖也受業吴文正公<lb/>
之門為淇州學正劉岳申序其行甞建義塾文正記其<lb/>
<pb n="KR4e0106_WYG_024-22a"/>
事曰桂寧者公之曾叔祖也好施重義克肖先志虞文<lb/>
靖公銘其墓此其文獻有足徵者矣嗟夫前數公者皆<lb/>
一代道學師儒文章宗匠也常人求一識靣且不可得<lb/>
况望得其詞翰之多稱譽之至若劉氏者乎世徳之懿<lb/>
為當時所重有可見矣尚書公謹錄以藏粲若明珠百<lb/>
斛光彩奪目信為傳家之寶也歟然觀其奕世積徳先<lb/>
後無間餘慶所鍾厯百數十年至尚書公之身而始發<lb/>
焉文靖之銘所謂天將遲其獲以厚其報茍食其報則<lb/>
<pb n="KR4e0106_WYG_024-22b"/>
其獲必倍於斯驗矣先正立言不茍如此世之怠於為<lb/>
善者當天之未定輒曰天道無知盍於劉氏乎觀之<lb/>
　<lb/>
　<lb/>
　<lb/>
　<lb/>
　<lb/>
　倪文僖集巻二十四<lb/>
</p>
<p>
</p>
  </div>
</body>
</text>
</TEI>