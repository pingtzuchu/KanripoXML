<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>樂全集巻二十七</head>
    <p>
<pb n="KR4d0070_WYG_027-1a"/>
欽定四庫全書<lb/>
　樂全集巻二十七　　　　宋張方平　撰<lb/>
　　論事<lb/>
　　　論汴河利害事<lb/>
臣竊惟今之京師古所謂陳留天下四衝八達之地者<lb/>
也非如函秦天府百二之固洛宅九州之中表裏山河<lb/>
形勝足恃自唐末朱温受封于梁因而建都至于石晉<lb/>
割幽薊之地以入契丹遂與强敵共平原之利故五代<lb/>
<pb n="KR4d0070_WYG_027-1b"/>
爭奪戎狄内侵其患由乎畿甸無藩籬之限本根無所<lb/>
庇也祖宗受命規摹畢講不還周漢之舊而梁氏是因<lb/>
豈樂是而處之勢有所不獲巳者大體利漕運而贍師<lb/>
旅依重師而為國也則是今日之勢國依兵而立兵以<lb/>
食為命食以漕運為本漕運以河渠為主國家初浚河<lb/>
渠三道通京城漕運自後定立上供年額汴河斛㪷六<lb/>
百萬石廣濟河六十二萬石惠民河六十萬石廣濟河<lb/>
所運多是雜色粟豆但充口食馬料惠民河所運止給<lb/>
<pb n="KR4d0070_WYG_027-2a"/>
太康咸平尉氏等縣軍糧而已惟汴河所運一色粳米<lb/>
相兼小麥此乃太倉蓄積之實今仰食于官廩者不惟<lb/>
三軍至于京師士庶以億萬計大半待飽于軍稍之餘<lb/>
故國家于漕事至急至重京大也師衆也大衆所聚故<lb/>
謂之京師有食則京師可立汴河廢則大衆不可聚汴<lb/>
河之於京城乃是建國之本非可與區區溝洫水利同<lb/>
言也近嵗已罷廣濟河而惠民河斛㪷不入太倉大衆<lb/>
之命惟汴河是賴近嵗陳説利害以汴河為議者多矣<lb/>
<pb n="KR4d0070_WYG_027-2b"/>
臣恐議者不巳屢作改更必致汴河日失其舊國家大<lb/>
計殊非小事惟陛下特迴聖鑒深賜省察留神逺慮以<lb/>
固基本<lb/>
　　　論新法<lb/>
臣蒙恩在朝備員經嵗無施補益每為深愧今被命守<lb/>
藩旦夕出國門適值陛下以垂象之變降御札發徳音<lb/>
勅宰司率在廷之臣直言過失改修政事之未協于民<lb/>
者當陛下憂勞之際老臣不為陛下開一言則忠義之<lb/>
<pb n="KR4d0070_WYG_027-3a"/>
語無復至于天聴上負知眷殁有餘責敢以聞見少報<lb/>
重恩臣聞天尊地卑而君臣之分定君君臣臣而後國<lb/>
體正天下安故惟辟作福惟辟作威臣無有作福作威<lb/>
臣之有作福作威其害于而家凶于而國蓋為國之體<lb/>
猶權衡勢不可使有所偏重偏重之勢必成傾覆歴代<lb/>
成敗何不由此伏自近嵗以來災異之作率由隂侵於<lb/>
陽陛下天縱聰明前言往事無不洞鑒不待以説也今<lb/>
聖心所以荅天戒責躬變禮可謂精誠之至謂天蓋髙<lb/>
<pb n="KR4d0070_WYG_027-3b"/>
其聴孔卑故不旋日而星變以隱感通昭荅足以明皇<lb/>
天眷祐我有宋之意至矣陛下應之以實固當踐所言<lb/>
矣夫政事之未協于民者固有之矣大抵新法行已六<lb/>
年事之利害非一二可悉就中役法一事為天下害實<lb/>
深累經更變竟無長策可以定其法議論日以紛擾公<lb/>
私日以勞敝夫人為天地之心天地之變人心實為之<lb/>
故和氣不應災害荐作蓋下令如流水之原取其順流<lb/>
之易也經六年而事功莫效故其事必有未協于民者<lb/>
<pb n="KR4d0070_WYG_027-4a"/>
矣法既未協事資必改若猶憚改人將不堪憂患一成<lb/>
噬臍安及陛下承六世之業上有二宫國家大事願陛<lb/>
下憂深而思逺寧忍于人情不可忍於社稷也憂患既<lb/>
成人臣各有去就之分家國之憂獨在聖人所以終日<lb/>
不離其輕重謂此也此臣所以為陛下痛心疾首一夕<lb/>
而九興也况今習俗奔競偷敝成風交黨相傾勢利相<lb/>
軋攻訐起於廟堂辯訟興於臺閣非所以昭聖化也毁<lb/>
譽移於好惡賞罪偏於愛憎非所以正王度也士大夫<lb/>
<pb n="KR4d0070_WYG_027-4b"/>
習尚如此有為國家死節仗義臨艱虞而不易其操者<lb/>
歟昔堯舜之為君選於衆舉十六官而與臯䕫稷契昔<lb/>
治天下猶且明四目達四聰而後能協和萬邦雖大聖<lb/>
賢未有一人之心力而可以成天下之務也陛下臨御<lb/>
九年中外臣庶皆在照臨之下其間必有知忠義不二<lb/>
心之臣簡在聖衷者矣願陛下召之左右從容訪逮譬<lb/>
之金石叩之則鳴人各有心激之則發吉人之辭寡言<lb/>
人訥於言外若不足其中誠也利口㨗給外若有餘其<lb/>
<pb n="KR4d0070_WYG_027-5a"/>
中偽也惟聖鑒精察之若夫導之以言而不能盡者使<lb/>
陳之簡牘必有所効者矣前代明君莫不以是考于下<lb/>
故能廣視聴于扶同之外究得失於幾微之先攬其權<lb/>
綱執其柄鐏慮所以藏身之固思所以置器於安此惟<lb/>
獨決于神斷而後可非所以謀于人者也夫事有失於<lb/>
前者不可不悔患有在於後者不可不懼如救焚溺勢<lb/>
不可緩緩則無及於救矣魚不可脱於淵國之利器不<lb/>
可以假人涓涓可以潰堤熒熒至於燎原釁端厲階不<lb/>
<pb n="KR4d0070_WYG_027-5b"/>
可忽也臣之心惟願國家之善政美事陛下之盛徳鴻<lb/>
烈高越百王之上流光萬世之下天之福祥休嘉之象<lb/>
生而咎證之象不生民之愁歎怨嗟之聲不作而頌聲<lb/>
作使兆民樂事勸功尊君親上欣戴安樂臣退就田里<lb/>
以至瞑目泉下猶知懐此幸願也老臣無狀為陛下慮<lb/>
不敢不精為陛下言不敢不盡亦惟陛下察此至誠俯<lb/>
垂省納實天下幸甚候進止<lb/>
　　　論募役<lb/>
<pb n="KR4d0070_WYG_027-6a"/>
臣伏覩見行役法天下共苦不便陛下天高聴卑必聞<lb/>
其利害切恐中外臣僚未有為國家深憂逺慮精言其<lb/>
本末者臣既以方拙上荷知眷今拜章乞致仕方俟命<lb/>
解謝念言重恩思有以補報而去故不避誅絶上此奏<lb/>
封極陳保邦便民之大計切務非徒詭激以抗髙論而<lb/>
已陛下至聖大明儻察臣言實有益於國家即乞發自<lb/>
清衷特下明詔停罷此法復行舊制之中有所未安稍<lb/>
為增損叅定施行詔下之日四方萬姓若有匹夫匹婦<lb/>
<pb n="KR4d0070_WYG_027-6b"/>
不慰悦抃蹈上感徳澤者則臣請受罔上迷國壊法亂<lb/>
紀之罪投放遐裔以正典刑若陛下猶謂臣言未足為<lb/>
信古者有大疑謀及卿士庶人協同而後有作即乞露<lb/>
布臣章俾在廷百辟以至諸路郡縣官吏共得盡其公<lb/>
議二者惟在陛下發於神㫁以定天下是非若但送之<lb/>
中書詢之執政無益也則乞留中不下非惟有以保全<lb/>
孤臣抑以致忠義之言以廣四聰之達不勝為國憂慮<lb/>
區區之心惟聖明諒察所有劄子具别封進<lb/>
<pb n="KR4d0070_WYG_027-7a"/>
　　　論高麗使人相見儀式事<lb/>
臣近見江淮發運司牒報高麗國進奉使人已到明州<lb/>
見赴闕前來次檢㑹先録到樞密院劄子降下儀式一<lb/>
巻看詳内一項所至京府州軍知州通判出城迎接管<lb/>
設饑送儀式伏見契丹國信使過北京只是通判攝少<lb/>
尹接送今髙麗係外蕃其進奉使人乃陪臣也宣徽使<lb/>
班秩同見任兩府出城接送禮更重於契丹非所以崇<lb/>
國體示威靈也前次過南京雖已曽行新儀其時知府<lb/>
<pb n="KR4d0070_WYG_027-7b"/>
係兩省官今来接送管設相見儀式伏乞朝廷特行再<lb/>
定頒下以憑遵守施行<lb/>
　　　請防禁髙麗三節人事<lb/>
臣切聞髙麗國進奉使人下三節人頗有契丹潛雜其<lb/>
間經過州縣任便出入街市買賣公人百姓祇應交通<lb/>
殊無檢察所至輒問城邑山川程途地里官員户口至<lb/>
乃圖畫標題意要將還本國自明州至京水路三千餘<lb/>
里昨淮浙饑疫公私凋耗國之虚實豈宜使蕃夷細知<lb/>
<pb n="KR4d0070_WYG_027-8a"/>
自諸邊闗一人入界謂之細作捉搦甚嚴今契丹之人<lb/>
與高麗相參遂至京輦中外動靜何事不聞漏泄國情<lb/>
深為不便伏乞中㫖且立條制下引伴使臣令多將帶<lb/>
小心得力人縁路監防略比契丹夏州人使體例無令<lb/>
得與公私諸色人交闗雜語外若示之禮待實以察其<lb/>
姦諜機事不密猶致患害況於蠻夷豈得不加拘束<lb/>
　　　請詳定盜賊條法事<lb/>
臣竊聞山東河北頗有盜賊羣行刼掠至或三數十人<lb/>
<pb n="KR4d0070_WYG_027-8b"/>
為火乗騎鞍馬被甲操兵器多是傷害變主驅鹵民人<lb/>
遇捕盜官吏軍兵弓手即行鬭敵殺人放火恣為凶暴<lb/>
若更因之以饑饉嘯聚脅從切慮日益猖熾漸煩誅討<lb/>
舊制防禁盜賊之法鄉村即有耆長壯丁弓手州縣即<lb/>
有廂虞候鎮將所由軍巡人立限捕捉若縣鄉有强惡<lb/>
賊徒不時收送即州郡遣職員將校監督巡檢縣尉捕<lb/>
逐而又設賞購之科召人告捕故賊可敗獲近制廢罷<lb/>
耆長壯丁而使保甲捕賊不許立限科較但令衆共量<lb/>
<pb n="KR4d0070_WYG_027-9a"/>
出罰錢鄉户得力弓手往往放遣而雇募浮浪不逞之<lb/>
民以充弓手州縣鄉虞候鎮將所由巡防人等竊盜但<lb/>
令量行罰贖强刼盜第一限亦許贖銅其應科決者又<lb/>
許以别獲人數比折放免州縣將校職員舊得力人多<lb/>
已放罷見充役人亦不許别作差使惟吿捕一科為禁<lb/>
防之助則有凶猾之人依憑法令已被拘執就禁輒自<lb/>
引服即從案問欲舉之法減死流二等便從徒罪定㫁<lb/>
雖用配法乃有未至配所已復逃亡其告發之人憂懼<lb/>
<pb n="KR4d0070_WYG_027-9b"/>
讐報罕有敢告捕者以此盜賊公行稍見充斥使諸巡<lb/>
檢縣尉實難以施其力本府近日强竊盜賊比往前為<lb/>
多然尚於京東一路未曾有羣盜入境諸州則皆有矣<lb/>
臣深思殄冦之意動為法制拘礙亦無以設方略及檢<lb/>
㑹嘉祐以前編勅諸逃配軍作賊别作條目立法加重<lb/>
新編勅刪去此條諸盜賊計贓定罪新勅復為増加贓<lb/>
錢數目而法減從輕臣聞法令之設所以除姦去惡安<lb/>
養良民未有以容姦長惡為法也夫盜賊者國之蠧蝎<lb/>
<pb n="KR4d0070_WYG_027-10a"/>
不可長也熒熒不滅至于燎原涓涓不塞至于潰堤前<lb/>
代未有不由盜賊而肇亂者也伏望聖神照察特降宸<lb/>
㫖命取新舊禁捕盜賊律令别行詳定自州縣長吏應<lb/>
係捕盜官吏兵級精立賞罰條格頒行以禁止凶暴安<lb/>
保萬民即今國家之深計重事<lb/>
　　　論諸路州軍闗報邊事<lb/>
臣竊聞安南九軍發離邕州已多日又頗聞一行士馬<lb/>
多染瘴疫頃來邊防事機不至周密中國動靜敵國輒<lb/>
<pb n="KR4d0070_WYG_027-10b"/>
知昨三月末間單州公文連到廣西闗報交賊事所經<lb/>
歴州軍甚多始至本府臣㝷時收留止住不行竊料似<lb/>
此諸州展轉闗報若至三路即吏民騰口事入敵國伏<lb/>
望特行戒約嶺南荆湖江南等路職司使嚴切指揮所<lb/>
部州軍應行軍事宜不得妄行傳報更相扇動樞機不<lb/>
密實損國威其單州公文謹封進納<lb/>
　<lb/>
　樂全集巻二十七<lb/>
</p>
<p>
</p>
  </div>
</body>
</text>
</TEI>