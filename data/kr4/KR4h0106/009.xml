<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>文編巻九</head> <lb/>
    <p>
<pb n="KR4h0106_WYG_009-1a"/>
欽定四庫全書<lb/>
　文編巻九<lb/>
　　　　　　　　　　　　明　唐順之　編<lb/>
　　諸葛亮出師表<lb/>
臣亮言先帝創業未半而中道崩殂今天下三分益州<lb/>
疲敝此誠危急存亡之秋也然侍衛之臣不懈於内忠<lb/>
志之士忘身於外者葢追先帝之殊遇欲報之於陛下<lb/>
也誠宜開張聖聽以光先帝遺徳恢𢎞志士之氣不宜<lb/>
<pb n="KR4h0106_WYG_009-1b"/>
妄自菲薄引喻失義以塞忠諌之路也宫中府中俱為<lb/>
一體陟罰臧否不宜異同若有作奸犯科及為忠善者<lb/>
宜付有司論其刑賞以昭陛下平明之治不宜偏私使<lb/>
内外異法也侍中侍郎郭攸之費禕董允等此皆良實<lb/>
志慮忠純是以先帝簡㧞以遺陛下愚以為宫中之事<lb/>
事無大小悉以咨之然後施行必能禆補闕漏有所廣<lb/>
益將軍向寵性行淑均曉暢軍事試用於昔日先帝稱<lb/>
之曰能是以衆議舉寵以為督愚謂營中之事事無大<lb/>
<pb n="KR4h0106_WYG_009-2a"/>
小悉以諮之必能使行陣和穆優劣得所也親賢臣逺<lb/>
小人此先漢所以興隆也親小人逺賢臣此後漢所以<lb/>
傾頽也先帝在時每與臣論此事未嘗不歎息痛恨於<lb/>
桓靈也侍中尚書長史參軍此悉貞亮死節之臣願陛<lb/>
下親之信之則漢室之隆可計日而待也臣本布衣躬<lb/>
耕南陽茍全性命於亂世不求聞達於諸侯先帝不以<lb/>
臣卑鄙猥自枉屈三顧臣於草廬之中諮臣以當世之<lb/>
事由是感激遂許先帝以驅馳後值傾覆受任於敗軍<lb/>
<pb n="KR4h0106_WYG_009-2b"/>
之際奉命於危難之間爾來二十有一年矣先帝知臣<lb/>
謹慎故臨崩寄臣以大事也受命以來夙夜憂勤恐託<lb/>
付不效以傷先帝之明故五月渡瀘深入不毛今南方<lb/>
已定甲兵已足當將率三軍北定中原庻竭駑鈍攘除<lb/>
奸凶興復漢室還於舊都此臣之所以報先帝而忠陛<lb/>
下之職分也至於斟酌損益進盡忠言則攸之禕允之<lb/>
任也願陛下託臣以討賊興復之效不效則治臣之罪<lb/>
以告先帝之靈若無興德之言則責攸之禕允等之咎<lb/>
<pb n="KR4h0106_WYG_009-3a"/>
以彰其慢陛下亦宜自謀以咨諏善道察納雅言深追<lb/>
先帝遺詔臣不勝受恩感激今當逺離臨表泣涕不知<lb/>
所云<lb/>
　　諸葛亮再出師表<hi>三國志</hi>
先帝深慮以漢賊不兩立王業不偏安故託臣以討賊<lb/>
以先帝之明量臣之才固當知臣伐賊才弱敵强然不<lb/>
伐賊王業亦亡惟坐而待亡孰與伐之是故託臣而弗<lb/>
疑也臣受命之日寢不安席食不甘味思惟北征宜先<lb/>
<pb n="KR4h0106_WYG_009-3b"/>
入南故五月渡瀘深入不毛并日而食臣非不自惜也<lb/>
顧王業不可偏安於蜀都故冐危難以奉先帝之遺意<lb/>
也而議者謂為非計今賊適疲於西又務於東兵法乘<lb/>
勞此進趨之時也謹陳其事如左髙帝明並日月謀臣<lb/>
淵深然渉險被創危然後安今陛下未及髙帝謀臣不<lb/>
如良平而欲以長計取勝坐定天下此臣之未解一也<lb/>
劉繇王朗各據州郡論安言計動引聖人羣疑滿腹衆<lb/>
難塞胷今嵗不戰明年不征使孫策坐大遂并江東此<lb/>
<pb n="KR4h0106_WYG_009-4a"/>
臣之未解二也曹操智計殊絶於人其用兵也髣髴孫<lb/>
呉然困於南陽險於烏巢危於祁連偪於黎陽幾敗北<lb/>
山殆死潼關然後偽定一時耳况臣才弱而欲以不危<lb/>
定之此臣之未解三也曹操五攻昌霸不下四越巢湖<lb/>
不成任用李服而李服圖之委任夏侯而夏侯敗亡先帝<lb/>
毎稱操為能猶有此失况臣駑下何能必勝此臣之未<lb/>
解四也自臣到漢中中間朞年耳然喪趙雲陽羣馬玉<lb/>
閻芝丁立白夀劉郃鄧銅等及曲長屯將七十餘人突<lb/>
<pb n="KR4h0106_WYG_009-4b"/>
將無前賨叟青羌散騎武騎千餘人皆數十年之内所<lb/>
紏合四方之精鋭非一州之所有若復數年則損三分<lb/>
之二當何以圖敵此臣之未解五也今民窮兵疲而事<lb/>
不可息事不可息則住與行勞費正等而不及蚤圖之<lb/>
欲以一州之地與賊持乆此臣之未解六也夫難平者<lb/>
事也昔先帝敗軍於楚當此時曹操拊手謂天下已定<lb/>
然後先帝東連呉越西取巴蜀舉兵北征夏侯授首此<lb/>
操之失計而漢事將成也然後呉更違盟關侯毁敗秭<lb/>
<pb n="KR4h0106_WYG_009-5a"/>
歸蹉跌曹丕稱帝凡事如是難可逆見臣鞠躬盡力死<lb/>
而後已至於成敗利鈍非臣之明所能逆睹也<lb/>
　　論佛骨表<hi>韓愈</hi>
伏以佛者外國之一法耳自後漢時流入中國上古未<lb/>
嘗有也昔者黄帝在位百年年百一十嵗少昊在位八<lb/>
十年年百嵗顓頊在位七十九年年九十八嵗帝嚳在<lb/>
位七十年年百五嵗帝堯在位九十八年年百一十八<lb/>
嵗帝舜及禹年皆百嵗此時天下太平百姓安樂夀考<lb/>
<pb n="KR4h0106_WYG_009-5b"/>
然而中國未有佛也其後殷湯亦年百嵗湯孫太戊在<lb/>
位七十五年武丁在位五十九年書史不言其年夀所<lb/>
極推其年數盖亦俱不減百嵗周文王年九十七嵗武<lb/>
王年九十三嵗穆王在位百年此時佛法亦未入中國<lb/>
非因事佛而致然也漢明帝時始有佛法明帝在位纔<lb/>
十八年耳其後亂亡相繼運祚不長宋齊梁陳元魏以<lb/>
下事佛漸謹年代尤促惟梁武帝在位四十八年前後<lb/>
三度捨身施佛宗廟之祭不用牲牢晝日一食止于菜<lb/>
<pb n="KR4h0106_WYG_009-6a"/>
果其後竟為侯景所逼餓死臺城國亦尋滅事佛求福<lb/>
乃更得禍由此觀之佛不足事亦可知矣髙祖始受隋<lb/>
禪則議除之當時羣臣材識不逺不能深知先王之道<lb/>
古今之宜推闡聖明以救斯弊其事遂止臣常恨焉伏<lb/>
惟睿聖文武皇帝陛下神聖英武數千百年已來未有<lb/>
倫比即位之初即不許度人為僧尼道士又不許創立<lb/>
寺觀臣嘗以為髙祖之志必行於陛下之手今縱未能<lb/>
即行豈可恣之轉令盛也今聞陛下令羣僧迎佛骨于<lb/>
<pb n="KR4h0106_WYG_009-6b"/>
鳳翔御樓以觀舁入大内又令諸寺逓迎供養臣雖至<lb/>
愚必知陛下不惑於佛作此崇奉以祈福祥也直以年<lb/>
豐人樂狥人之心為京都士庻設詭異之觀戲玩之具<lb/>
耳安有聖明若此而肯信此等事哉然百姓愚冥易惑<lb/>
難曉茍見陛下如此將謂真心事佛皆云天子大聖猶<lb/>
一心敬信百姓何人豈合更惜身命焚頂燒指百十為<lb/>
羣解衣散錢自朝至暮轉相倣效惟恐後時老少奔波<lb/>
棄其業次若不即加禁遏更歴諸寺必有斷臂臠身以<lb/>
<pb n="KR4h0106_WYG_009-7a"/>
為供養者傷風敗俗傳笑四方非細事也夫佛本夷狄<lb/>
之人與中國言語不通衣服殊製口不言先王之法言<lb/>
身不服先王之法服不知君臣之義父子之情假如其<lb/>
身至今尚在奉其國命來朝京師陛下容而接之不過<lb/>
宣政一見禮賓一設賜衣一襲衛而出之於境不令惑<lb/>
衆也况其身死已乆枯朽之骨凶穢之餘豈宜令入宫<lb/>
禁孔子曰敬鬼神而逺之古之諸侯行弔于其國尚令<lb/>
巫祝先以桃茢祓除不祥然後進弔今無故取朽穢之<lb/>
<pb n="KR4h0106_WYG_009-7b"/>
物親臨觀之巫祝不先桃茢不用羣臣不言其非御史<lb/>
不舉其失臣實恥之乞以此骨付之有司投諸水火永<lb/>
絶根本斷天下之疑絶後代之惑使天下之人知大聖<lb/>
人之所作為出於尋常萬萬也豈不盛哉豈不快哉佛<lb/>
如有靈能作禍祟凡有殃咎宜加臣身上天鑒臨臣不<lb/>
怨悔<lb/>
　　徐州賀河平表<hi>蘇軾</hi>
聖謨獨運天眷莫違庻邦子來民㒺告病萬杵雷動役<lb/>
<pb n="KR4h0106_WYG_009-8a"/>
不逾時遂消東北莫大之憂然後麥禾可得而食人無<lb/>
後患喜若再生伏以大河為災歴世所病禹治兖州之<lb/>
野十有三載乃同漢築宣房之宫二十餘年而定未有<lb/>
収狂瀾於既潰復故道於將堙俛仰而成神速若此恭<lb/>
惟皇帝陛下至仁博施神智無方達四聪以來衆言廣<lb/>
大孝以安宗廟水當潤下河不溢流屬嵗乆之無虞故<lb/>
患生於所忽方其决也本吏失其防而非天意及其復<lb/>
也葢天助有徳而非人功振古所亡溥天同慶維豐沛<lb/>
<pb n="KR4h0106_WYG_009-8b"/>
之大澤實汴泗之所鍾伊昔横流凛孤城之若塊迨兹<lb/>
平定蔚秋稼以如雲害既廣則利多憂獨深而喜倍雖<lb/>
官守有限不獲趨外庭以稱觴而民意所同亦能抒下<lb/>
情而作頌<lb/>
　　賀南郊禮畢肆赦第一表<hi>王安石</hi>
精意上昭神靈底豫茂恩旁暢夷夏接和臣聞道以饗<lb/>
帝為難禮以配天為至有秩斯祜唯四表之歡心胡臭<lb/>
亶時匪九州之美味自古在昔若聖與仁厥遭昌辰乃<lb/>
<pb n="KR4h0106_WYG_009-9a"/>
暏熈事恭惟皇帝陛下邁種三徳敷奏九功率籲奉璋<lb/>
之衆髦肇稱奠璧之新禮廟籩致孝郊血告幽誠既格<lb/>
於穹旻福遂均於品庻振憂矜寡原宥眚烖第五玉以<lb/>
褒封善人是富發三錢而慶賜賤者不虛天其居歆人<lb/>
以呼舞臣夙叨寵奬親值休成雖亡預于駿奔寔不勝<lb/>
于竊抃<lb/>
　　賀南郊禮畢肆赦第二表<hi>王安石</hi>
精眀條達神睠顧而依懷膏澤川流人歡呼而蹈厲臣<lb/>
<pb n="KR4h0106_WYG_009-9b"/>
聞語孝之至莫大於配天議禮而輕不足以享帝能舉<lb/>
釐事實歸聖時恭惟皇帝陛下鴻化已昭康年屢應奔<lb/>
走籩豆有董正之治官潔豐粢盛有底慎之財賦禮成<lb/>
榖旦恩浹緜區雖洛誦之休明尚難譬稱豈兒寛之淺<lb/>
訥能盡揄揚臣夙荷慈憐方嬰衰瘵望九賓之紳笏獨<lb/>
逺句傳狎百獸於山林猶知率舞<lb/>
　　賀駕幸太學表<hi>蘇軾</hi>
輦回原廟既崇廣孝之風幄次儒宫復示右文之化禮<lb/>
<pb n="KR4h0106_WYG_009-10a"/>
行一日風動四方臣聞五學之臨三代所共葢天子不<lb/>
敢自聖而盛徳必有達尊在漢永平始舉是禮雖臨雍<lb/>
拜老有先王之規而正坐自講非人主之事豈如允哲<lb/>
退托不能奠爵復興意黙通於先聖横經問難言各盡<lb/>
於諸儒恭惟皇帝陛下文武憲邦聰明齊聖大度同符<lb/>
於藝祖至仁追配於昭陵故舉舊章以興盛節臣早塵<lb/>
法從乆侍經幃永矣馳誠想聞合語於東序斐然作頌<lb/>
行觀獻馘於西戎<lb/>
<pb n="KR4h0106_WYG_009-10b"/>
　　請皇帝御正殿復常膳表<hi>王安石</hi>
陽春生物偶霑澤之稍愆睿意恤民遽側身而自抑德<lb/>
已修於消變數或係於非常當服彜儀用安羣下恭惟<lb/>
皇帝陛下天仁博施神知曲成躬忘旰食之勞坐講日<lb/>
新之政四時協序萬物致和適當化養之辰宜得涵濡<lb/>
之澤少違常候深軫清衷退師氏之正朝約大官之盛<lb/>
饌仰窺謙徳志在閔民然而異國來朝當即法宫之位<lb/>
誕辰入慶合陳燕俎之珍事有所先禮難偏廢伏願仰<lb/>
<pb n="KR4h0106_WYG_009-11a"/>
回淵聽俯狥輿情夙御九筵之居並羞十閤之具上以<lb/>
全於國體下以副於臣誠<lb/>
　　請皇帝御正殿復常膳第二表<hi>王安石</hi>
時澤偶愆屢勤齋禱聖衷愈勵曲盡焦勞將損已以召<lb/>
休因退次而貶食列朝剡奏尚闕嗣音在臣列之靡遑<lb/>
伏帝閽而再扣恭惟皇帝陛下體居離正徳稟乾剛期<lb/>
揉俗以致康嘗納隍而興念七載于此繼獲豐穰一春<lb/>
而來或罹愆亢皇慈深軫羣祀徧修恐狴犴乖則親慮<lb/>
<pb n="KR4h0106_WYG_009-11b"/>
其囚愳黼黻美則躬變其服仍損内饔之舉兼虛正宇<lb/>
之朝然而禮貴從宜事難泥古而况甫臨誕節交舉慶<lb/>
儀有列辟拜萬年之觴有殊俗修兩朝之好茍虧彛制<lb/>
難副羣情伏望少屈淵衷特從誠懇天臨廣厦日御常<lb/>
珍親事法宫廓宣於政治惟辟玉食昭示於等威仰以<lb/>
慰兩宫之慈俯以安羣下之望<lb/>
　　李密陳情表<hi>晉書</hi>
臣密言臣以險釁夙遭閔凶生孩六月慈父見背行年<lb/>
<pb n="KR4h0106_WYG_009-12a"/>
四嵗舅奪母志祖母劉愍臣孤弱躬親撫養臣少多疾<lb/>
病九嵗不行零丁孤苦至於成立既亡叔伯終鮮兄弟<lb/>
門衰祚薄晚有兒息外亡朞功彊近之親内亡應門五<lb/>
尺之童㷀㷀獨立形影相弔而劉夙嬰疾病常在床蓐<lb/>
臣侍湯藥未曾廢離逮奉聖朝沐浴清化前太守臣逵<lb/>
察臣孝亷後刺史臣榮舉臣秀才臣以供養亡主辭不<lb/>
赴㑹詔書特下拜臣郎中尋䝉國恩除臣洗馬猥以微<lb/>
賤當侍東宫非臣隕首所能上報臣具以表聞辭不就<lb/>
<pb n="KR4h0106_WYG_009-12b"/>
職詔書切峻責臣逋慢郡縣逼廹催臣上道州司臨門<lb/>
急於星火臣欲奉詔奔馳則劉病日篤欲茍順私情則<lb/>
告訴不許臣之進退實為狼狽伏惟聖朝以孝治天下<lb/>
凡在故老猶蒙矜育况臣孤苦特為尤甚且臣少仕偽<lb/>
朝歴職郎署本圖宦達不矜名節今臣亡國賤俘至微<lb/>
至陋過蒙㧞擢寵命優渥豈敢盤桓有所希冀但以劉<lb/>
日薄西山氣息奄奄人命危淺朝不慮夕臣亡祖母亡<lb/>
以至今日祖母亡臣亡以終餘年母孫二人更相為命<lb/>
<pb n="KR4h0106_WYG_009-13a"/>
是以區區不能廢逺臣密今年四十有四祖母劉今年<lb/>
九十有六是臣盡節於陛下之日長報劉之日短也烏<lb/>
鳥私情願乞終養臣之辛苦非獨蜀之人士及二州牧<lb/>
伯所見明知皇天后土實所共鍳願陛下矜愍愚誠聽<lb/>
臣㣲志庻劉僥倖卒保餘年臣生當隕首死當結草臣<lb/>
不勝犬馬怖懼之情謹拜表以聞<lb/>
　　乞罷政事表<hi>歐陽修</hi>
臣聞士之行已所重者始終之不渝臣之事君所難者<lb/>
<pb n="KR4h0106_WYG_009-13b"/>
進退而合理茍亡大過善退其身昔之為臣全此者少<lb/>
臣頃侍先帝屢陳斯言今之懇誠葢廹於此伏念臣識<lb/>
不足以通今古材不足以語經綸達逄盛際之休明早<lb/>
自諸生而㧞擢方其與儒學文章之選居言語侍從之<lb/>
流每蒙過奬於羣公常媿虚名之浮實暨晚叨於重任<lb/>
益可謂於得時何嘗敢傷一士之賢豈不樂得天下之<lb/>
譽而動皆臣忌毁必臣歸人之愛憎不應遽異臣之本<lb/>
末亦豈頓殊葢以處非所宜用過其量惟是要權之地<lb/>
<pb n="KR4h0106_WYG_009-14a"/>
不勝指目之多周防所以履危而簡疎自任委曲所以<lb/>
從衆而拙直難移宜其舉足則蹈禍之機以身為歛怨<lb/>
之府復盤桓而不去遂謗議以交興讒説震驚輿情共<lb/>
憤皇明洞照聖斷不疑孤臣獲雪於至寃四海共忻於<lb/>
新政至於頼天地保全之力脱風波險陷之危使臣散<lb/>
髪林丘幅巾衡巷以此没地猶為幸民况乎擁蓋垂䄡<lb/>
其榮可喜撫民求瘼所寄非輕茍可効於勤勞亦寧分<lb/>
於内外伏惟皇帝陛下曲回天造俯察愚衷許臣解劇<lb/>
<pb n="KR4h0106_WYG_009-14b"/>
繁處之閑僻物還其分庻獲遂於安全心匪無知豈敢<lb/>
忘於報效<lb/>
　　乞罷政事第二表<hi>王安石</hi>
私懷懇至已具布聞聖訓丁寧未蒙聞納敢冒崇髙之<lb/>
聽再輸愊悃之情臣聞任賢之方要其有用陳力之義<lb/>
止於不能茍弗集於事功且重罹於疹疾豈容叨據以<lb/>
累明揚伏念臣猥以孤生親逢盛世昧于量巳志欲補<lb/>
於休明失在信書事浸成於迂濶每煩衆論上慁聖聪<lb/>
<pb n="KR4h0106_WYG_009-15a"/>
乆知素願之難諧繼以積痾而自困辭而去位庻逃竊<lb/>
食之誅勉以就功重荷包荒之徳雖貪順命終愳妨功<lb/>
伏惟皇帝陛下閎度并容大明俯燭特垂矜允俾遂退<lb/>
藏如此則孤進之身獲全生于末路具瞻之地得改命<lb/>
於時材<lb/>
　　亳州乞致仕第二表<hi>歐陽修</hi>
臣近貢封章乞還官政伏奉詔答未賜允俞退自省循<lb/>
奚勝殞越臣聞神功不宰而萬物得以曲成者惟各從<lb/>
<pb n="KR4h0106_WYG_009-15b"/>
其欲天鑒孔昭而一言可以感動者在能致其誠敢傾<lb/>
虔至之心再黷髙明之聽伏念臣本以一介之賤叨塵<lb/>
二府之聯知直道以事君每師心而自信然而既乏捐<lb/>
軀之効又無先覺之明用之已過其分而曾不自量毁<lb/>
者不堪其辱而莫知引去幸頼乾坤之再造得逃陥穽<lb/>
之危機仍許避於要權俾退安於晚節今乃苦於衰病<lb/>
莫自支持顧難冐於寵榮始欲収於骸骨敢期聖念過<lb/>
軫天慈謂雖廹於桑榆未忍棄於草莾竊以古今之制<lb/>
<pb n="KR4h0106_WYG_009-16a"/>
沿襲不同盖由兩漢而來雖處三公之貴每上還於印<lb/>
綬多自駕於車轅朝去朝廷暮歸田里一辭髙爵遂列<lb/>
編民豈如至治之朝深篤愛賢之意每示隆恩之典以<lb/>
勸知止之人故雖有還政之名而仍享終身之禄固已<lb/>
不類昔時之士無殊居位之榮然則在臣素心雖竊退<lb/>
休之志迹臣所乞尚虞僥倖之譏伏望皇帝陛下惻以<lb/>
深仁矜其至懇俾解方州之任遂歸環堵之居固將優<lb/>
游垂盡之年涵泳太平之樂惟辛勤白首迄亡一善之<lb/>
<pb n="KR4h0106_WYG_009-16b"/>
稱孤負明時莫報三朝之徳此為慚恨何可勝陳<lb/>
　　蔡州乞致仕第二表<hi>歐陽修</hi>
睿訓丁寧曲加慰諭愚衷懇廹尚敢凟煩將再干於冕<lb/>
旒宜先伏於砧鑕伏念臣世惟寒陋少苦竒屯識不達<lb/>
於古今學僅知於章句名浮於實用之始見於無能器<lb/>
小易盈過則不勝於幾覆徒以早際千齡之亨㑹誤蒙<lb/>
三聖之奬知寵榮既溢其涯憂患亦隨而至稟生素弱<lb/>
顧身未老而先衰大道甚夷嗟力不前而難强每念恩<lb/>
<pb n="KR4h0106_WYG_009-17a"/>
私之莫報兼之疾病以交攻爰于守亳之初遂决竄漳<lb/>
之計逮此三遷於嵗律又更兩易於州符而犬馬巳疲<lb/>
理亡復壯田廬甚邇今也其時是敢更殫螻蟻之誠仰<lb/>
冀乾坤之造况今時不乏士物咸遂生鳬雁去來固不<lb/>
為於多少鳶魚上下皆自適於飛潛茍遂乞於殘骸庻<lb/>
少償其夙志伏望皇帝陛下哀憐舊物懚惻至仁察其<lb/>
有素非偽之誠成其識分知止之節曲從其欲賜報曰<lb/>
俞俾其解組官庭還車故里披裘散髪逍遥垂盡之年<lb/>
<pb n="KR4h0106_WYG_009-17b"/>
鑿井耕田謌詠太平之樂其為榮幸曷可勝陳<lb/>
　　蔡州乞致仕第三表<hi>歐陽修</hi>
恩深煦嫗感極涕洟雖情有廹於危心不知自止而辭<lb/>
已窮於累牘幾至亡言惟以至誠期於必達自乞憐於<lb/>
君父不復訊於蓍龜伏念臣家世單平性姿中下少從<lb/>
宦學本免飢寒不自意於遭逢遂進階于華顯然而羣<lb/>
材方茂蒲栁未秋而早衰衆駿並馳駑駘中道而先乏<lb/>
而况荷難勝之任用竊逾分之寵榮風波憂畏而慮以<lb/>
<pb n="KR4h0106_WYG_009-18a"/>
深疾病侵凌而老亦至故自辭於機政即願謝于軒裳<lb/>
蒙上聖之至仁念三朝之舊物每曲煩於訓諭乆未忍<lb/>
於棄捐竊惟臣知事君必本忠信言不顧行是為㒺欺<lb/>
而臣口日誦於田廬身坐貪於禄利可畏至公之議何<lb/>
施有靦之顔每自省循莫遑啓處是敢㒺避再三之煩<lb/>
凟猶希萬一之矜從伏望皇帝陛下特軫天慈俯回睿<lb/>
聽察前言之可復葢屢請者有年哀下愚之不移俾卒<lb/>
成于素志徇其所欲乞以殘骸臣若得上還印綬於有<lb/>
<pb n="KR4h0106_WYG_009-18b"/>
司自架柴車而即路晚節知亡於大過没身永荷於鴻<lb/>
私<lb/>
　　乞退第一表<hi>王安石</hi>
臣忠於為國故進而能致其身君恕以及人故病則閔<lb/>
勞以事此今昔共由之通義實上下相與之至情敢觸<lb/>
冐昧之誅冀蒙哀矜之聽臣受才鄙劣遭運休明陳愚<lb/>
或㑹於聖心承乏遂尸於宰事謀謨淺拙謾不見其有<lb/>
成操行陵夷又或幾于亡恥乆宜辭位尚茍貪恩豈圖<lb/>
<pb n="KR4h0106_WYG_009-19a"/>
養拙以乖方重以瞀昏而廢務粗嘗陳列未獲矜從黽<lb/>
勉以來浸淫遂劇大懼典司之曠上煩程督之嚴伏惟<lb/>
陛下詢事考言循名責實或輟夜分之寐常臨日昃之<lb/>
朝萬方黎獻之多各皆祗辟三事大夫之守豈可瘝官<lb/>
仰冀髙明俯昭悃愊念其服勞之乆愍其攖瘵之深及<lb/>
未干鈇鉞之時令遂解機衡之任豈特少安於私義兹<lb/>
惟畢協於師虞<lb/>
　　乞退第三表<hi>王安石</hi>
<pb n="KR4h0106_WYG_009-19b"/>
聖恩所及有隆天重地之施私義未安有深淵薄氷之<lb/>
愳竊惟成湯髙宗之世有若伊尹傅説之臣其道則格<lb/>
于帝而無疑其政則加乎民而有變后惟時又相亦有<lb/>
終迨乎中世之陵夷非復古人之髣髴忠或不足以取<lb/>
信而事事至於自明義或不足以勝奸而人人與之為<lb/>
敵以此乘權而乆處孰能持禄以少安此臣之慮危於<lb/>
居寵之時而昧死有均勞之乞况於抱病浸以瘝官伏<lb/>
惟陛下道與日躋德侔乾覆哀一夫之失所樂萬物之<lb/>
<pb n="KR4h0106_WYG_009-20a"/>
皆昌矧夫眷遇之優既已勤劬之乆宜蒙善貸使獲曲<lb/>
全賜其疲賤之身假以安閒之地則敝車無用猶可具<lb/>
於勞薪棄席未忘或再施於華幄<lb/>
　　謝明堂覃恩轉官表<hi>歐陽修</hi>
天地號令風雷鼔行一氣所均萬物咸被遂容僥倖亦<lb/>
與褒升伏念臣材不逮人識非慮逺徒有事君之節未<lb/>
知報國之方冐寵貪榮已踰其量見利臨得曽不知慙<lb/>
此葢伏遇皇帝陛下堯舜聰明禹湯勤儉修前王之曠<lb/>
<pb n="KR4h0106_WYG_009-20b"/>
典述先志以繼成昭致精禋躬臨路寢膺受上天之多<lb/>
福推與萬方而不私臣於此時限以官守講儀制禮不<lb/>
預議郎博士之流助祭陪祠不在諸侯方物之列既乏<lb/>
一言之獻又亡執事之勞徒隨翟閽共享餘賜普天率<lb/>
土難異衆以獨辭蹐厚跼髙但撫躬而無措<lb/>
　　謝朱炎傳聖㫖令視事表<hi>王安石</hi>
使㫖遄臻訓詞俯逮敢圖衰疾尚悞眷存伏念臣曲荷<lb/>
搜揚乆孤付屬有能必獻未嘗擇事而辭難無力可陳<lb/>
<pb n="KR4h0106_WYG_009-21a"/>
乃始籲天而求佚然方焦思有為之日以此懷恩未報<lb/>
之身茍營燕安豈免慙悸伏蒙皇帝陛下人惟求舊義<lb/>
不忘遐乃因乘詔賦命之臣更喻推轂授方之意踦履<lb/>
亡用誠弗忍于弃捐朽株匪材尚奚勝于器使永惟奬<lb/>
勵徒誓糜捐<lb/>
　　謝復龍圖閣直學士表<hi>歐陽修</hi>
恩還舊職事雪前誣感極心驚涕隨言出臣伏見前世<lb/>
材賢之士身結主知勛徳之臣功施王室然尚或一遭<lb/>
<pb n="KR4h0106_WYG_009-21b"/>
謗毁欲辨亡由少忤要權其禍不測顧如臣者何足道<lb/>
哉臣材不迨于中人功無益于當世用之未見有効去<lb/>
之無足可思矧㒺極之讒交興而並進易危之迹何恃<lb/>
而不顛而聖心不忘恩意特至辨㒺欺於曖昧沮仇嫉<lb/>
於衆多雖暫居譴謫之中而屢被陞遷之渥今又特蒙<lb/>
甄録牽復寵名以臣之愚豈比前人而獨異推其所幸<lb/>
盖由聖主之親逢謂宜如何可以論報再念臣稟生孤<lb/>
拙本乏藝能徒因學古之勤粗識事君之節茍臨危効<lb/>
<pb n="KR4h0106_WYG_009-22a"/>
命尚當不顧以奮身况為善亡傷何憚竭忠而報國誓<lb/>
期盡瘁少答髙明<lb/>
　　謝宣召入翰林表<hi>歐陽修</hi>
使車入里君命在門閭巷驚傳豈識朝廷之故事縉紳<lb/>
竦歎以為儒者之至榮在臣之愚何以堪此竊以文章<lb/>
之任自古非輕待遇寵榮至有私人之目詢謀獻納因<lb/>
加内相之名恩既異於常倫人愈難於稱職伏念臣器<lb/>
非宏逺識匪該明學不通古今之宜材不適方圓之用<lb/>
<pb n="KR4h0106_WYG_009-22b"/>
乆叨塵於侍從曽莫著於勞能而自出守外藩近遭家<lb/>
禍茍存餘喘復齒周行風波流落者十年天日再瞻於<lb/>
雙闕進對之際已蕭䬃於霜毛慰勞有加賜憫憐於玉<lb/>
色形神若此志意可知身巳分於早衰心敢䝉於希進<lb/>
加以覉危之迹仇嫉交攻進退動繫于羣言議論多煩<lb/>
於睿聽雖覆載之造每賜保全而孤蹇偷安常思引去<lb/>
伏蒙皇帝陛下俯憐舊物曲軫宸慈因内署之闕員俾<lb/>
備官而承乏臣敢不勉尋舊學益勵前修感遺簮未棄<lb/>
<pb n="KR4h0106_WYG_009-23a"/>
之仁竭駑馬已疲之力庻伸薄効少答鴻恩<lb/>
　　謝宣召入院表<hi>蘇軾</hi>
詔語春溫再命而僂使華天降一節以趨在故事以嘗<lb/>
聞豈平生之敢望省循非稱愧汗交深竊以視草之官<lb/>
自唐為盛雖職親事秘號為北門學士之榮而禄薄地<lb/>
寒至有京兆掾曹之請豈如聖代一振儒風非徒好爵<lb/>
之縻兼享大亨之養玉堂賜篆仰淳化之彌文寳帶重<lb/>
金佩元豐之新渥既厚其禮愈難其人而臣以空踈冗<lb/>
<pb n="KR4h0106_WYG_009-23b"/>
散之材衰病流離之後生還萬里坐閲三遷不綠左右<lb/>
之容躐處賢豪之上此葢伏遇皇帝陛下生資文武天<lb/>
祚聖神雖亮隂不言尚隱髙宗之德而訪落求助已啓<lb/>
成王之心首擇輔臣次求法從知人材之難得采虚名<lb/>
而用臣敢不益勵初心力圖後効才不逮古雖慙内相<lb/>
之名志常在民庻免私人之誚<lb/>
　　謝除侍讀表<hi>蘇軾</hi>
北門視草已叨儒者之極榮西學上賢復玷侍臣之髙<lb/>
<pb n="KR4h0106_WYG_009-24a"/>
選省循非稱愧汗交懷竊惟講讀之臣止以言語為職<lb/>
考功課吏亡殿最之可書陳善閉邪有膏澤之潛潤豈<lb/>
臣愚陋亦所克堪此盖伏遇太皇太后陛下憂思深長<lb/>
徳業乆大受先帝投艱之託為神孫經逺之謀故選左<lb/>
右前後之人㒺非吉士使知興亡治亂之效莫若多聞<lb/>
謂臣雖無大過人之才知臣粗有不欺君之實故使朝<lb/>
夕與於討論奉永日之清閒未知所報畢㣲生於盡瘁<lb/>
終致此心<lb/>
<pb n="KR4h0106_WYG_009-24b"/>
　　謝復官提舉玉局觀表<hi>蘇軾</hi>
七年逺謫不意自全萬里生還適有天幸驟從縲絏復<lb/>
齒縉紳伏念臣才不逮人性多忤物剛褊自用可謂小<lb/>
忠猖狂妄行乃蹈大難皆臣自取不敢怨尤㑹真人之<lb/>
勃興與萬物而更始而臣獨在幽逺最為冥頑迨兹起<lb/>
廢之初倍費生成之力終蒙記録不遂棄捐此盖伏遇<lb/>
皇帝陛下正位龍飛對時虎變神武不殺孰非受命之<lb/>
符清淨無為坐獲銷兵之福聰明不作邪正自分使臣<lb/>
<pb n="KR4h0106_WYG_009-25a"/>
得同草木之㣲共霑雷雨之澤臣敢不益堅素守深念<lb/>
徃愆没齒何求不厭飯蔬之陋葢棺未已猶懷結草之<lb/>
忠<lb/>
　　南京留守謝上表<hi>歐陽修</hi>
守宫鑰之謹嚴敢忘夙夜布政條之纎悉上副憂勤寄<lb/>
任非堪兢營並集伏念臣賦材庸薄稟數奇屯毁譽交<lb/>
興兩嘗過實寵榮踰分動輙招尤念報効之未伸敢不<lb/>
竭忠而盡瘁因風波之可畏則思逺去以深藏迨此六<lb/>
<pb n="KR4h0106_WYG_009-25b"/>
年外更三守學偷安而杜口負素志以媿心朽質易衰<lb/>
已凋零於齒髪良時難得尚希慕於功名豈謂皇慈未<lb/>
捐舊物擢從支郡委以名都惟此别京舊當孔道簿領<lb/>
少勤於職事厨傳取悦於路人茍循俗吏之所為雖能<lb/>
免過非有古人之大節未足報君<lb/>
　　亳州謝上表<hi>歐陽修</hi>
貳政非才雖獲奉身而退分符善地猶懷竊禄之慙祗<lb/>
荷寵靈惟知戰懼伏念臣章句腐儒之學也豈足經邦<lb/>
<pb n="KR4h0106_WYG_009-26a"/>
斗筲小器之量也寧堪大用而叨塵二府首尾八年荷<lb/>
三朝之誤知罄一心而盡瘁若乃樞機宜慎而見事輙<lb/>
言陷穽當前而横身不避竊尋前載未有能全怨出仇<lb/>
家搆為死禍造謗于下者初若含沙之射影但期隂以<lb/>
中人宣言于廷者遂肆鳴梟之惡音孰不聞而掩耳頼<lb/>
聖人之在上廓日月之至明悉究罔誣遂投讒賊再念<lb/>
臣性實甚愚而踈於接物事多輕信而待以至誠如彼<lb/>
匪人失於泛愛平居握手惟期道義之交延譽當朝常<lb/>
<pb n="KR4h0106_WYG_009-26b"/>
丐齒牙之論而未乾薦襧之墨已彎射羿之弓知士其<lb/>
難世必以臣為戒常情共惡人將不食其餘而臣與遊<lb/>
既昧於擇賢在滿不思於將覆自貽禍釁幾至顛隮上<lb/>
煩睿聖之保全得完名節於終始洎懇辭於重任尤深<lb/>
惻於皇慈雖避寵辭隆僅能去位而清資顯秩愈更叨<lb/>
榮莫逃徼倖之譏實負心顔之靦斯葢伏遇皇帝陛下<lb/>
乾坤大度堯舜至仁察臣自取於怨仇本由孤直憫臣<lb/>
力難於勉彊盖迫衰殘既獲免于非辜仍曲從于私欲<lb/>
<pb n="KR4h0106_WYG_009-27a"/>
遂同萬物俾無失所之嗟未盡餘生敢忘必報之効<lb/>
　　謝男雱除中允説書表<hi>王安石</hi>
恩驟加於私室多所超踰事或累於公朝誠難冐昧仰<lb/>
煩睿訓曲喻至懷永惟眷奬之殊寔重兢慙之至伏念<lb/>
臣首叨召節得侍詞林隨被贊書使陪經幄稍更嵗月<lb/>
莫補㳙埃竊觀上智之日躋内訟淺聞而知困况如賤<lb/>
息厥有童心尚迷鑚仰之方豈稱招延之禮恕已量主<lb/>
非敢以私而自嫌為官擇人顧雖成命而宜改輙布可<lb/>
<pb n="KR4h0106_WYG_009-27b"/>
辭之義上干難犯之威伏惟皇帝陛下屈體優容垂精<lb/>
寵答謂大人照臨之道廣當養以蒙意小夫誦説之智<lb/>
專遽忘其賤褒稱備厚訓飭加嚴揣實未安寄顔有恧<lb/>
重念自古君臣之相與未有如臣父子之所遭葢當用<lb/>
儒之時尤難講藝之職典謨方御實參備于討論誥誓<lb/>
未終已繼叨于奬擢獲世官於閭巷嗣家學於朝廷自<lb/>
非忘軀何以報國知人而官以哲慨已誤於明揚委質<lb/>
而教之忠誓永肩於素守<lb/>
<pb n="KR4h0106_WYG_009-28a"/>
　　謝元豐元年厯日表<hi>曾鞏</hi>
一逺闕庭十移星厯顧彫零于齒髪亡報補于毫分伏<lb/>
惟皇帝陛下叙大禹之九疇齊有虞之七政隂陽寒暑<lb/>
㒺不若時草木昆蟲舉皆遂性循用頒正之典寵詒分<lb/>
土之官臣幸備守藩預聞告朔去親方逺巳驚嵗月之<lb/>
新許國雖堅更歎功名之晚惟體在民之意庻禆及物<lb/>
之仁<lb/>
　　謝賜漢書表<hi>歐陽修</hi>
<pb n="KR4h0106_WYG_009-28b"/>
俯躬承命拭目生輝竊以右文興化乃致治之所先著<lb/>
錄藏書須太平而大備惟漢室上繼三代之統而班史<lb/>
自成一家之書文或舛訛盖其傳之已乆詔加刋定俾<lb/>
後學之無疑一新方冊之文増煥秘書之府而奏篇之<lb/>
始方經衡石之程賜本之榮惟及鈞樞之近敢期孤外<lb/>
特與恩頒此盖伏遇皇帝陛下曲軫睿慈俯矜舊物謂<lb/>
其嘗與臣隣之列不忍遽遺憐其自喜文字之間俾之<lb/>
娯老然臣兩目昏眊雖嗟執巻之已艱十襲珍藏但誓<lb/>
<pb n="KR4h0106_WYG_009-29a"/>
傳家而氷寳<lb/>
　　謝賜對衣金帶馬表<hi>蘇軾</hi>
服章在笥賁及衰殘衘勒過庭喜先徒御伏以物生有<lb/>
待天地亡窮草木何知冐慶雲之渥采魚鰕至陋借滄<lb/>
海之榮光雖若可觀終非其有妻孥相顧驚屢致于匪<lb/>
頒道路竊窺或反増於指目此葢伏遇太皇太后陛下<lb/>
聰明齊聖陳錫載周含垢匿瑕而察於求賢卑宫菲食<lb/>
而侈於養士士豈輕于千里念非其人言有重於兼金<lb/>
<pb n="KR4h0106_WYG_009-29b"/>
當思所報<lb/>
　　謝賜對衣鞍馬表<hi>王安石</hi>
出大庭之顯服束以精鏐引内廐之名駒傳之錯采隆<lb/>
恩所逮朽質知榮竊念臣弱力淺聞乆憂積疹中預從<lb/>
官之選外分守將之權僅免譴訶更蒙收召論思潤色<lb/>
曽莫效於㣲勞衣被服乘乃前叨於異數此盖伏遇皇<lb/>
帝陛下醲於慶賞詳在招延因示眷懷使知奮勵誓竭<lb/>
愚忠之報冀無虚授之嫌<lb/>
<pb n="KR4h0106_WYG_009-30a"/>
　　謝擅止散青苗錢放罪表<hi>歐陽修</hi>
有罪必誅是為彜典原情以恕特出深仁聞命驚慙省<lb/>
躬涕泗伏念臣以一介之㣲賤荷三聖之奬知寵禄既<lb/>
豐初亡報効筋骸巳憊尚此遲徊曲蒙大度之并容誤<lb/>
委一方之寄任職當撫俗責在分憂方兹旰昃之勞心<lb/>
豈敢因循而避事昨遇國家新建官司而主計大商財<lb/>
利以均通分命出使之車交馳於郡縣悉發舊藏之鏹<lb/>
取息於農氓而臣方乆苦於昏衰初莫詳其利害既已<lb/>
<pb n="KR4h0106_WYG_009-30b"/>
大諠於物議始知不便於人情亦嘗略陳衆弊之三冀<lb/>
補萬分之一屬再當于班給顧已逼於㑹期雖具奏陳<lb/>
乃先擅止據兹專妄合被譴呵豈謂伏蒙皇帝陛下深<lb/>
軫睿慈俯矜朴拙免從吏議特貸刑章夫何艸木之㣲<lb/>
曲被乾坤之施臣敢不益思祗畏更勵操修戒小人之<lb/>
遂非希君子之改過冀圖薄効少答鴻私<lb/>
　　謝失覺察妖賊放罪表<hi>蘇軾</hi>
盜發所臨守臣固當重責罪疑則赦聖主所以廣恩自<lb/>
<pb n="KR4h0106_WYG_009-31a"/>
驚廢逐之餘猶在愍憐之數伏念臣早蒙殊遇擢領大<lb/>
邦上不能以道化民達忠孝於所部下不能以刑齊物<lb/>
消奸宂於未萌致使妄庸敢圖僣逆原其不職夫豈勝<lb/>
誅况兹溝瀆之中重遇雷霆之譴無官可削撫已知危<lb/>
至於捕斬羣盜之功乃是鄰近一夫之力靖言其始偶<lb/>
出於臣雖為國督奸常懷此志而因人成事豈足言勞<lb/>
勉自列於涓埃庻少寛於斧鉞豈謂蕩然之澤許以勿<lb/>
推収驚魄于散亡假餘生之晷刻退思所自為幸何多<lb/>
<pb n="KR4h0106_WYG_009-31b"/>
此葢伏遇皇帝陛下舞虞舜之干示人不殺祝成湯之<lb/>
網與物求生其間用刑本不得巳稍有可赦無不從寛<lb/>
務在考實而原情何嘗記過而忘善益悟向時之所坐<lb/>
皆是㣲臣之自貽感愧終身論報無地布衣蔬食或未<lb/>
死於飢寒石心木腸誓不忘於忠義<lb/>
　　杭州謝放罪表<hi>蘇軾</hi>
臣近以法外刺配本州百姓顔益二人上章待罪奉聖<lb/>
㫖特放罪者職在承宣當遵三尺之約束事關利害輙<lb/>
<pb n="KR4h0106_WYG_009-32a"/>
從一切之便宜曲荷天慈不從吏議伏念臣早緣剛拙<lb/>
屢致憂虞用之朝廷則逆耳之惷形於言施之郡縣則<lb/>
疾惡之心見於政雖知難每以為戒而臨事不能自回<lb/>
茍非日月之明肝膽必照則臣豈惟獲罪于今日乆已<lb/>
見傾於衆言恭惟皇帝陛下濬哲生知清明旁逹委任<lb/>
羣下退託於不能愛養成材惟恐其有過知臣欲去一<lb/>
方之積弊須除二猾以示民特屈憲章以全器使臣敢<lb/>
不省循過咎祗服簡書眷此善良自不犯於漢法時有<lb/>
<pb n="KR4h0106_WYG_009-32b"/>
貸捨用益廣於堯仁<lb/>
　　謝太皇太后表<hi>蘇軾</hi>
亂羣之誅不請而决盖恩威之亡素致奸猾之敢行方<lb/>
俟譴呵豈期寛宥伏以法吏網宻盖出於近年守臣權<lb/>
輕無甚於今日觀祖宗信任之意以州郡責成於人不<lb/>
擇師帥之良但知繩墨之馭若平居僅能守法則緩急<lb/>
何以使民顧臣不才難以議此恭惟太皇太后陛下寛<lb/>
仁從衆信順得天推一身之至公納萬方於無罪而臣<lb/>
<pb n="KR4h0106_WYG_009-33a"/>
始終被遇中外蒙恩謂事有專而合宜情無他而可恕<lb/>
故加貸捨以示寵綏朝廷之明粗以臣為可信吏民自<lb/>
服當不令而率從<lb/>
　<lb/>
　<lb/>
　<lb/>
　<lb/>
　<lb/>
<pb n="KR4h0106_WYG_009-33b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　文編巻九<lb/>
</p>
<p>
</p>
  </div>
</body>
</text>
</TEI>