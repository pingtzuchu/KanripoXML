<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>南軒集巻十六</head>
    <p>
<pb n="KR4d0284_WYG_016-1a"/>
欽定四庫全書<lb/>
　南軒集巻十六　　　　　　宋　張栻　撰<lb/>
　　史論<lb/>
　　　漢楚爭戰<lb/>
惟仁義足以得天下之心三王是也髙帝之興亦有合<lb/>
乎此是以能剪暴秦㓕强項而卒基漢業方懐王遣將<lb/>
入闗諸老將固以為沛公素寛大長者而心歸之至於<lb/>
三章之約其所以得乎民者深矣此非其所謂仁者歟<lb/>
<pb n="KR4d0284_WYG_016-1b"/>
予毎愛三老董公之說以為順徳者昌逆徳者亡兵出<lb/>
無名事故不成名其為賊敵乃可服三軍之衆為義帝<lb/>
縞素聲項羽之罪而討之於是五十六萬之師不謀而<lb/>
來從義之所感也使斯時髙帝不入彭城置酒髙㑹率<lb/>
諸侯窮羽所至而誅之天下即定矣惜其誠意不篤不<lb/>
能遂收湯武之功然漢卒勝楚卒亡者良由於此名正<lb/>
義立故也董公蓋深知其理故其言又曰仁不以勇義<lb/>
不以力自留侯而下陳謀雖多而皆未之及嗚呼董公<lb/>
<pb n="KR4d0284_WYG_016-2a"/>
其一時之逸民歟<lb/>
　　　蕭曹相業<lb/>
蕭何佐髙帝定一代規模示宏逺矣髙帝征伐多在外<lb/>
何守闗中營緝根本漢所以得天下者以闗中根本先<lb/>
壮故也此何相業之大者又何為相之初首薦韓信為<lb/>
大將而三秦之計遂定此亦得為相用人之體曹參雖<lb/>
不逮何然以摧鋒䧟陣勇敢果銳之氣而使之治民乃<lb/>
能盡歛芒角以清浄為道遵何約束不務變更其人亦<lb/>
<pb n="KR4d0284_WYG_016-2b"/>
寛裕有識矣此參相業也然二子惜皆未之學以髙帝<lb/>
之資質何不能賛取逺追三代之法創業埀統貽之後<lb/>
嗣一時所定未免多襲秦故如井田封建等事皆不能<lb/>
復古在髙帝之世反者固已數起此在何為可憾也至<lb/>
參但知以清浄不擾為善而不知吕氏之禍巳復著見<lb/>
當逆為之處以折其謀惠帝憂不知所出但為滛樂不<lb/>
聽政而曽不能引義以强其君心為可罪也矣<lb/>
　　　張子房平生出處<lb/>
<pb n="KR4d0284_WYG_016-3a"/>
子房蓋有儒者氣象三代之後未易得也五世相韓篤<lb/>
春秋復讐之義始終以之其狙擊秦政非輕舉也其復<lb/>
讐之心苟得以一擊而遂焉則亦慊矣此其大義根心<lb/>
建諸天地而不可泯者也子房之心非以功利也始終<lb/>
為韓而漢之爵禄不足以覊縻之龜山楊先生論之詳<lb/>
矣故予以為有儒者之氣象三代而後未易多得此其<lb/>
出處大致也至於從容髙帝之旁其計䇿不汲汲於售<lb/>
而所發動中節㑹使髙帝從之有不庸釋者蓋子房非<lb/>
<pb n="KR4d0284_WYG_016-3b"/>
有求於髙帝故能屈伸在已而動無不得此豈獨可以<lb/>
知計名哉夫以髙帝之英武慢侮士大夫其視隋何酈<lb/>
食其陸賈軰皆侮而忽之至於如蕭相國之功一旦下<lb/>
之廷尉亦不顧也獨於子房蓋敬而不敢慢順而不可<lb/>
强則以子房所守在義而不以利故爾嗟乎秦漢以來<lb/>
士賤君肆正以在下者急於爵禄而上之人持此以為<lb/>
真足以驕天下之士故也若子房者其可得而驕之哉<lb/>
雖然以髙帝之英武而能虚已以聽信子房蓋亦可謂<lb/>
<pb n="KR4d0284_WYG_016-4a"/>
明也已矣可謂明也已矣<lb/>
　　　王陵陳平周勃處吕后之事如何<lb/>
人臣之義當以王陵為正夫以吕氏之㓙暴欲王諸吕<lb/>
其誰扼之獨問此三人者蓋亦有所憚也非特憚此三<lb/>
人蓋實憚髙帝之餘威流澤之在天下也陵引髙帝白<lb/>
馬之盟以對其言明切固足以折其姦心如砥柱之遏<lb/>
横流也使二子者對復如陵吾知吕氏將悚焉若髙帝<lb/>
臨之在上且懼天下之變或縮而不敢未可知也彼二<lb/>
<pb n="KR4d0284_WYG_016-4b"/>
子者乃唯然從之反有以安其邪志而遂其㓙謀既分<lb/>
王諸吕而吕氏羽翼成就氣燄増長然則吕氏之欲簒<lb/>
漢二子實助之予謂二子方對吕氏時其心特畏死耳<lb/>
未有安漢之謀也退而聞王陵之責願髙帝之眷思天<lb/>
下後世之議於是而不遑則有卒安社稷之言耳雖然<lb/>
使二子未及施計先吕氏而死則是乃畔漢輔吕不忠<lb/>
之臣尚何道哉抑二子安劉氏之計亦踈矣不遏之於<lb/>
爪牙未就之初而捄之於搏擊磔裂之後觀其閒㞐深<lb/>
<pb n="KR4d0284_WYG_016-5a"/>
念與刼酈寄入北軍等事亦可謂窘廹僥倖之甚夫豈<lb/>
全謀哉酈寄不可刼北軍不可入吕湏之謀行則亦殆<lb/>
矣忠於人國者顧如是哉人臣之立朝徇義而已利害<lb/>
所不當顧也功業之成不必漸出於吾身也義理苟存<lb/>
則國家可存矣借使王陵以正對平勃又以正對吕氏<lb/>
一日而尸三子於朝三子雖死而大義固巳立皎然如<lb/>
白日轟然如震霆天下之義士將不旋踵四面並起而<lb/>
亡吕氏矣安劉氏者豈獨二子為能哉使人臣當變故<lb/>
<pb n="KR4d0284_WYG_016-5b"/>
之際畏死貪生不知徇義而曰吾欲用權以濟事于後<lb/>
此則國家何所賴焉亂臣賊子所以接踵於後世也其<lb/>
弊至於如荀彧馮道之徒而論者猶或賢之豈不哀哉<lb/>
夫所貴乎權者謂其委曲以行其正也若狄仁傑是已<lb/>
其始終之論皆以母子天性為言拳拳然日以復廬陵<lb/>
王為事然其所以紆餘曲折而卒成其志者則用功深<lb/>
矣潜授五龍夾日以飛仁傑豈必功業於其身者哉人<lb/>
臣之義當以王陵為正濟大事者當以狄仁傑為法<lb/>
<pb n="KR4d0284_WYG_016-6a"/>
　　　文帝為治本末<lb/>
文帝初政良有可觀蓋制事周宻為慮深逺懇惻之意<lb/>
有以得人之心三代而下亦未易多見也文帝以庶子<lb/>
㞐藩國入踐大統知巳之立為漢社稷非為已也故不<lb/>
敢以為巳私有司請建太子則先示愽求賢聖之義而<lb/>
又推之於呉王淮南王有司請王諸子則先推諸兄之<lb/>
無後者而立之其辭氣温潤不廹其義誠足以感人也<lb/>
凢所以施惠於民者類非虚文皆有誠意存乎其間千<lb/>
<pb n="KR4d0284_WYG_016-6b"/>
載之下即事而察之不可掩也史於其編年曰帝既施<lb/>
惠天下諸侯四夷逺近驩洽乃修代來功觀諸此又可<lb/>
見其明先後之宜而不敢私巳作史者亦可謂善發明<lb/>
矣其待夷狄蓋亦有道以南越尉佗之强恣自髙帝猶<lb/>
難於服之而帝特施恩惠遣使遺以一書而佗即自去<lb/>
帝制下令國中稱漢皇帝賢天子皇恐報書不敢慢予<lb/>
嘗詳味帝所與書則知忠信之可行於蠻貊如此書之<lb/>
首辭曰朕髙皇帝側室子也棄外奉北藩于代蓋後世<lb/>
<pb n="KR4d0284_WYG_016-7a"/>
之待夷狄徃徃好為夸辭於是等皆在所蓋覆矯餙以<lb/>
示之者也而帝一以其實告語之彼亦豪傑也見吾推<lb/>
誠如此則又安得不服故其報書首曰老夫故越吏也<lb/>
文帝不以髙帝側室之子為諱則佗敢以越吏為歉哉<lb/>
若吾以驕辭蓋之則彼亦且慢以應我必然矣推此一<lb/>
端忠信可行於蠻貊可不信哉以文帝天資之羙初政<lb/>
小心畏忌之時得道學之臣佐之治功之起豈不可追<lb/>
三代之餘風惜其大臣不過綘灌申屠嘉之徒獨有一<lb/>
<pb n="KR4d0284_WYG_016-7b"/>
賈誼為當時英俊而誼之身蓋自多所可恨而卒亦不<lb/>
見庸也故以帝之賢僅能為一時之小康無以埀法於<lb/>
後世如淮南薄昭之事未免䧟於刑名之家衰世之事<lb/>
至於即位嵗乆怠肆亦萌新垣平之邪說故得以入之<lb/>
然終以其天資之髙旋即悟也其終詔有曰惟年之乆<lb/>
長懼于不終蓋可見帝之能察乎此矣嗚呼亦賢矣哉<lb/>
故予猶重惜其諸臣之無以佐下風也<lb/>
　　　賈董奏篇其間議論孰得孰失<lb/>
<pb n="KR4d0284_WYG_016-8a"/>
賈生英俊之才若董相則知學者也治安之策可謂通<lb/>
達當世之務然未免乎有激發暴露之氣其才則然也<lb/>
天人之對雖若緩而不切然反復誦味淵源純粹蓋有<lb/>
餘意以其自學問涵飬中來也讀其奏篇則二子氣象<lb/>
如在目中而其平生出處語黙亦可驗於是矣以武帝<lb/>
好大喜功多欲之心使其聽仲舒之言則天下蒙其福<lb/>
矣孰謂緩而不切邪<lb/>
　　　武帝奢費無度窮兵黷武而不至亂亡前軰雖<lb/>
<pb n="KR4d0284_WYG_016-8b"/>
　　　云嘗論之尚有可紬繹者<lb/>
武帝奢侈窮黷之事與秦皇相去何能尺寸然不至於<lb/>
亂亡者有四事焉髙帝寛大文景惠飬其得民也深流<lb/>
澤滲漉未能遽冺非若秦自商鞅以來根本巳蹶民獨<lb/>
迫於威而强服耳此一也武帝所為每與六經戾夫豈<lb/>
真能尚儒者然猶表章六經聘召儒生為稽古禮文之<lb/>
事未至蕩然盡棄名教如秦之為此二也輪䑓之詔雖<lb/>
云巳晩然詳味其辭蓋真知悔者誠意所動固足以回<lb/>
<pb n="KR4d0284_WYG_016-9a"/>
天人之心自詔下之後不復萌前日之為思與民休息<lb/>
矣與卒死於行而不知悟者蓋甚有間秦穆之誓聖人<lb/>
取其悔過列之於書予於輪䑓之詔毎三復焉蓋以為<lb/>
存亡之幾所係耳此三也惟其能悔過也故自是之後<lb/>
侈欲之機息而清明之慮生是以能審於付託昭帝之<lb/>
初霍光當政述文景之事以培埴本根於是興利之源<lb/>
窒而惠澤復流有以祁天永命矣此四也以四者相湏<lb/>
而維持是以能保其祚然向使武帝老不知悔死於熾<lb/>
<pb n="KR4d0284_WYG_016-9b"/>
然私欲之中則决不能善處其後雖使頼髙文景之澤<lb/>
以免其身旋即殆矣故予深有取於輪䑓之詔以為存<lb/>
亡之幾所係也然其能卒知悔者則以其平日猶知誦<lb/>
習六經之言聽儒生之論至於力衰而意怠則善端有<lb/>
時而萌故耳然則其所以不至亂亡者亦豈偶然也哉<lb/>
　　　漢家雜伯<lb/>
學者要湏先明王伯之辨而後可論治體王伯之辨莫<lb/>
明於孟子大抵王者之政皆無所為而為之伯者則莫<lb/>
<pb n="KR4d0284_WYG_016-10a"/>
非有為而然也無所為者天理義之公也有所為者人<lb/>
欲利之私也攷左氏所載齊威晉文之事其間豈無可<lb/>
喜者要莫非有所為而然攷其迹而其心術之所存固<lb/>
不可掩也宣帝謂漢家雜伯固其所趨若此然在漢家<lb/>
論之則蓋亦不易之論也自髙祖取天下固以天下為<lb/>
已利而非若湯武弔民伐罪之心故其即位之後反者<lb/>
數起而莫之禁利之所在固其所趨也至其立國規模<lb/>
大抵皆因秦舊而無復三代封建井田公共天下之心<lb/>
<pb n="KR4d0284_WYG_016-10b"/>
矣其合於王道者如約法三章為義帝發䘮要亦未免<lb/>
有假之之意其誠不孚也則其雜伯固有自來夫王道<lb/>
如精金羙玉豈容雜也雜之則是亦伯而巳矣惟文帝<lb/>
天資為近之然其薫習操術亦雜於黄老刑名攷其施<lb/>
設動皆有術但其資羙而術髙耳深攷自可見至於宣<lb/>
帝則又伯之下者威丈之罪人也西京之亡自宣帝始<lb/>
蓋文景飬民之意至是而盡消靡矣且宣帝豈真知所<lb/>
謂徳教者哉而以為不可用也如元帝之好儒生蓋竊<lb/>
<pb n="KR4d0284_WYG_016-11a"/>
其近似之名委靡柔懦敗壊天下者其何徳教之云夫<lb/>
惟王者之政其心本乎天理建立人紀施於萬事仁立<lb/>
義行而無偏弊不舉之處此古人之所以制治保邦而<lb/>
埀裕乎無疆者後世未嘗真知王道顧曰儒生之說迂<lb/>
闊而難行蓋亦未之思矣<lb/>
　　　丙魏得失<lb/>
魏相所存不得為正觀其有許史之累則可見矣夫欲<lb/>
其說之行而假許史以為重此詭遇獲禽之心君子不<lb/>
<pb n="KR4d0284_WYG_016-11b"/>
道也然其為相亦有可取者四方有異聞或有逆賊災<lb/>
變輙奏言之此誠宰相事也其諫伐匈奴書有曰今郡<lb/>
國守相多不實選風俗尤薄水旱不時按今年子弟殺<lb/>
父兄妻殺夫者凢二百二十二人臣愚以此非小變也<lb/>
凢此在它人不知為憂者而相獨知憂之亦概乎有聞<lb/>
矣故予甚惜其進之不能以正也進不以正則牽制徇<lb/>
從之事必多而感格正捄之風或鮮矣丙吉深厚不伐<lb/>
在它人亦所難者其徳厚可稱也其為相若寛緩者雖<lb/>
<pb n="KR4d0284_WYG_016-12a"/>
天資則然意亦以宣帝之政尚猛而有矯之之意歟然<lb/>
抑亦太甚矣至於韓延壽楊惲之死則亦莫能捄也吉<lb/>
見謂不親小事知大體二卿之死夫豈事之小者邪濫<lb/>
刑若是其於大體何有若語其才識蓋不逮相逺矣<lb/>
　　　霍光得失班固所論之外尙有可議否<lb/>
霍光天資重厚故可以當大事而其所以失則由於不<lb/>
學之故也人臣之功至於周公無以加矣而詩人形容<lb/>
其盛徳則曰公孫碩膚赤舄几几夫何其温恭謙厚也<lb/>
<pb n="KR4d0284_WYG_016-12b"/>
是則雖以天子叔父之尊處人臣之極位有蓋世之功<lb/>
業而玩其氣象豈有一毫權勢之居而人之視之也但<lb/>
見其道徳之可尊而亦豈覺權勢之可憚哉孟子曰事<lb/>
親若曽子可也而後之君子亦曰事君若周公可也如<lb/>
曽子之事親適為人子之能盡其分者耳非有加也如<lb/>
周公之事君亦然蓋在其身所當為者而何一毫有於<lb/>
巳也周公惟無一毫有於巳也是故徳盛而愈恭事業<lb/>
為無窮也光之所建立想負於其身横於其心而不能<lb/>
<pb n="KR4d0284_WYG_016-13a"/>
以弭忘惟其不能以弭忘故其氣燄不可掩威勢日以<lb/>
盛權利之途人爭趨之非惟家人子弟門生故吏馴習<lb/>
驕縱而不可戢光之身亦不自知其安且肆矣此㓙于<lb/>
乃國敗于乃家之原也可不畏哉故其一時用舍進退<lb/>
例出於私意以蘇武之忠節進不由巳僅得典屬國而<lb/>
大司馬長史雖如楊敞之庸謬亦得為宰相至於如魏<lb/>
相蕭望之之才皆擯不用田千秋小不當意則其壻即<lb/>
論死作威作福蓋如此隂妻之邪謀未論其不能白發<lb/>
<pb n="KR4d0284_WYG_016-13b"/>
於後使其妻邪謀至此而人敢為之助而無復言其姦<lb/>
則履霜堅氷馴致其道夫豈一日之故哉光至此亦無<lb/>
全理矣原其始皆由於其心以寵利居成功不知為人<lb/>
臣之分故曰不學之過也雖然後之儒生如班固軰蓋<lb/>
嘗以不學病光矣然使其當小利害僅如毫髪鮮不䘮<lb/>
其所守望其如光凛然當大事屹如山嶽其可得哉然<lb/>
則光雖有不學之病而其自得於天資者蓋亦有不可<lb/>
及後之儒生雖自號為學者譏議前人而反無以自立<lb/>
<pb n="KR4d0284_WYG_016-14a"/>
則亦何貴乎學哉予謂人才如光軰學者要當觀其大<lb/>
節先取其所長而後議其所蔽反身而察焉則庶幾為<lb/>
蓄徳之要不然所論雖似髙亦為虚言而巳矣<lb/>
　　　蕭望之劉向所處得失<lb/>
望之更生輔元帝初政以元帝天資之弱而外有史髙<lb/>
緫朝廷之事内有恭顯制樞機之權二子居其間可謂<lb/>
孤弱之勢危疑之時矣所以處之之道要當艱深其慮<lb/>
正固其守誠意懇惻以廣上心人才兼收以强國勢謹<lb/>
<pb n="KR4d0284_WYG_016-14b"/>
其為勿使有差宻其機勿使或露積之以乆上心開明<lb/>
人才衆多羣心歸而理勢順庶幾有可為者此在易屯<lb/>
膏小貞之義也而二子處之蓋甚踈矣其綢繆經理未<lb/>
嘗有一日之功也遽白罷中書宦官其機蓋巳盡露而<lb/>
無餘䇿既不蒙信用而中外小人並起而乘之身之死<lb/>
逐不足道而當時之事遂不可復捄甚矣二子之踈也<lb/>
况其所為自多不正用人要當公天下之選而二子者<lb/>
不惟其賢惟其附已不知小人迎合於外者詎可保邪<lb/>
<pb n="KR4d0284_WYG_016-15a"/>
故以鄭朋之傾邪而使之待詔至於華龍之汙穢亦欲<lb/>
入其黨彼蓋有以召之也在易有之君子以逺小人不<lb/>
惡而嚴所謂嚴者嚴其在我者也二子處羣小之間而<lb/>
不嚴如是其可得乎袁安任隗當梁冀强横之時非惟<lb/>
不能加害而卒能去之以安隗所處之嚴故也故史稱<lb/>
安隗素行髙冀未有以害之斯言誠有味也二子曽不<lb/>
知此邪至於使外親上變事與子上書則又其甚矣予<lb/>
觀二子所執雖正然懇誠之心不篤勢利之念相交以<lb/>
<pb n="KR4d0284_WYG_016-15b"/>
天下之公義而行之以一巳之私蓋不知學之弊也吁<lb/>
可惜哉然昔人未可以一失㫁其平生若更生經歴憂<lb/>
患晩嵗氣象殊勝於前處王氏之際庶幾為憂國敦篤<lb/>
者矣<lb/>
　<lb/>
　<lb/>
　<lb/>
　南軒集巻十六<lb/>
</p>
<p>
</p>
  </div>
</body>
</text>
</TEI>