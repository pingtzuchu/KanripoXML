<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>雲陽集巻三</head>
    <p>
<pb n="KR4d0571_WYG_003-1a"/>
欽定四庫全書<lb/>
　雲陽集巻三　　　　　　　元　李祁　撰<lb/>
　　序<lb/>
　　　春秋五傳序<lb/>
春秋經世之書其記約其志詳其㫖意深以逹左氏公<lb/>
榖各以其所傳聞意見為傳不無異同自是以来諸儒<lb/>
亦以其説名家至胡氏傳岀而諸説始略有折𠂻矣國<lb/>
朝設科以胡氏與三傳並用立法之意至為精詳然學<lb/>
<pb n="KR4d0571_WYG_003-1b"/>
者困於繙閲每歎未有能合為一書者廬陵樵南曾君<lb/>
震乃集而加次第焉始左氏次公次穀次胡氏而取止<lb/>
齋陳氏之説附于後盖陳氏之於春秋多所發明貫穿<lb/>
乎王伯之盛衰反覆乎晉楚之消長又推明左氏不書<lb/>
之㫖以見春秋之所書此其必不可遺者於是使讀者<lb/>
一展巻而諸傳皆得焉其有便於學者甚大凡胡氏有<lb/>
所引用皆分註其下而又别為類編以附于巻其有助<lb/>
於學者甚博或者謂此書無所取舍不能成一家書余<lb/>
<pb n="KR4d0571_WYG_003-2a"/>
謂使曾君以一已之見取諸説而取舍之其是非可否<lb/>
未必使人人合意是亦曽氏之書而已非天下之書也<lb/>
今備列五傳使學者自擇焉豈非斯文之大全歟書成<lb/>
而鋟梓乃復得安成劉鼎安力相其成其有功於斯文<lb/>
又甚漙余喜是書之有成而又嘉劉氏之能相之也故<lb/>
為述之若夫擇諸説之長以求合乎聖人之㫖意則又<lb/>
存諸其人焉<lb/>
　　　元朝詩選序<lb/>
<pb n="KR4d0571_WYG_003-2b"/>
人人有詩人人有見見有髙下而詩隨之惟選亦然惟<lb/>
選者之見與作者合乃能得其佳處前鄉貢進士劉孟<lb/>
簡嘗取本朝詩刻諸梓欲自甲至癸為十集未就而卒<lb/>
其弟素履乃自乙以下精加選刻而孟簡之詩在焉觀<lb/>
是集者必觀孟簡之詩知孟簡之詩則知孟簡之所選<lb/>
矣由其兄而知其弟則素履之所選盖益精焉吾黨之<lb/>
士適生乎文明之時而與聞乎治平之聲文王清廟洋<lb/>
溢盈耳式和且平以成我國家淳厖悠乆之盛不其幸<lb/>
<pb n="KR4d0571_WYG_003-3a"/>
哉<lb/>
　　　青陽先生文集序<lb/>
頺齡無幾朋舊凋落已盡呻吟疾痛中忽得同年余君<lb/>
廷心詩文一帙讀之輒泫然流涕而嘆曰嗚呼世安得<lb/>
復有如吾廷心者哉廷心文章學問政事名節雖古之<lb/>
人有不得而兼者而廷心悉兼之世豈復有斯人哉元<lb/>
統初元余與廷心偕試藝京師是科第一甲寘三名三<lb/>
名皆得進士及第已而廷心得右榜第二余忝左榜亦<lb/>
<pb n="KR4d0571_WYG_003-3b"/>
然唱名謝恩余二人同一班列錫宴則接肘同席而坐<lb/>
同賜緋服同授七品官當是時余與廷心無甚相遠者<lb/>
其後余以應奉翰林需次丁父祖父母三喪乞奉母就<lb/>
養江南沉役下僚學殖日益荒穢而廷心方由泗州入<lb/>
翰林為應奉為臺為省聲光赫著如干将發硎莫敢觸<lb/>
其鋒文章學問與日俱進如水涌山積莫能窺其突於<lb/>
是余之去廷心始相遠矣又其後遭遇時變余以母憂<lb/>
竄伏鄉里常恨不得乗一障以效死而廷心以羸卒數<lb/>
<pb n="KR4d0571_WYG_003-4a"/>
千守孤城屹然為江淮砥柱者五六年援絶城陷竟秉<lb/>
節仗義與妻子偕死生為名臣歿有美諡於是余之去<lb/>
廷心又大相遠矣嗚呼廷心已矣世安得復有如吾廷<lb/>
心者哉或者以為廷心之死乃天之将喪斯文余以為<lb/>
廷心雖死而斯文固未喪也廷心之孤忠大節足以照<lb/>
映千古煜然為斯文之光而何喪之有焉使皆為世之<lb/>
貪生畏死甘就屈辱而猶靦然以面目視人者則斯文<lb/>
之喪盖掃地盡矣豈非廷心之罪人哉廷心詩尚古雅<lb/>
<pb n="KR4d0571_WYG_003-4b"/>
其文温厚有典則出入經傳䟽義援引百家㫖趣精深<lb/>
而論議閎逹固可使家傳而人誦之鑿鑿乎其不可易<lb/>
也惜其槀煨燼無遺獨賴門人郭奎掇拾於學者記錄<lb/>
之餘得數十篇以傳而或者猶以不見全藁為恨夫以<lb/>
一草一木之微已足以觀造化發育之妙則凡世之欲<lb/>
知廷心者又奚以多為尚哉昔太史司馬公述屈原離<lb/>
騷之㫖謂推其志可與日月爭光嗚呼屈原不可尚矣<lb/>
千載而下知廷心者其無司馬乎廷心嘗讀書青陽山<lb/>
<pb n="KR4d0571_WYG_003-5a"/>
中及仕而得祿多聚書以恵来學學者稱為青陽先生<lb/>
故是集亦以青陽為名云<lb/>
　　　長留天地間集序<lb/>
天地之秀合而為人人之秀發而為詩詩之道固與天<lb/>
地相流通也康衢擊壤以来世之能為詩者其人既皆<lb/>
與草木同化而其詩則存其詩存則其名存其名存則<lb/>
其人固未亡也廬陵鄉貢士王君子讓取當代朝野之<lb/>
詩萃為一編名曰長留天地間集予謂詩之所以能長<lb/>
<pb n="KR4d0571_WYG_003-5b"/>
留天地間者以其有闗於人心世道之大而非徒取其<lb/>
辭之美而已也三百篇美刺俱見讀者如辨黒白考亭<lb/>
朱夫子集為楚辭本欲以著明屈子之孤忠大節而息<lb/>
夫躬揚雄蔡琰之徒亦得以附見其辭其意盖欲使讀<lb/>
者因其辭以考其人則是非邪正自不可掩聖賢著述<lb/>
之意盖如此方今四海横流頺波日靡士君子之出處<lb/>
進退固有可為痛哭流涕而不忍言者於是時也而欲<lb/>
集其詩歌以行於當時而傳於後世使之與天地相為<lb/>
<pb n="KR4d0571_WYG_003-6a"/>
悠乆吾不知子讓之意将獨取其辭之美而已乎抑将<lb/>
因是而求以知其人乎茍獨取其辭而已也則子讓之<lb/>
所采擇固已精且審矣茍欲因是以求其人焉則萬世<lb/>
公議固自有在孟子曰誦其詩讀其書不知其人可乎<lb/>
然則覽是編者於人心世道之變其必深有感也夫<lb/>
　　　茅屋秋風圖序<lb/>
世每好舉杜少陵王録事事以為美談謂少陵真求資<lb/>
於錄事錄事真以資遺少陵余觀少陵以横騖八極之<lb/>
<pb n="KR4d0571_WYG_003-6b"/>
才振蕩千古之氣間闗險阻憂苦百端而反覆流涕未<lb/>
嘗不念王室之靡寧憂皇綱之未正感生民之塗炭哀<lb/>
世路之荆棘此其忠誠<graphic n="KR0548" url="https://raw.githubusercontent.com/kanripo/KR-Gaiji/master/images/KR0548.png" mimeType="image/png"/>悃夫豈若是小丈夫然哉茅<lb/>
屋秋風之歌窮愁已極而其志終在於大庇天下至其<lb/>
為詩以嗔王録事乃怒而責之之詞非真以是求之者<lb/>
也少陵豈真於求人哉彼王錄事者吾不知其何如人<lb/>
也使録事而果賢則於少陵也必将禮而待之尊而事<lb/>
之周其困乏而完其室廬使之無飢寒之憂無風雨之<lb/>
<pb n="KR4d0571_WYG_003-7a"/>
虞無栖遲牢落之嘆夫然後足以自附於古之好賢者<lb/>
今不能然乃待其嗔怒責已而後有以遺之則其好賢<lb/>
也亦末矣况當時録事之遺少陵其有無多少皆不可<lb/>
知則其為人恐亦未足深美也禾川賀中立平生篤慕<lb/>
少陵往往讀少陵諸詩悲歌慷慨有願為執鞭之意遭<lb/>
世亂離又歴歴若親操几杖而隨其後者故嘗為茅屋<lb/>
秋風圖以自見其意且若有望於今世之為王錄事者<lb/>
余謂今之能振㧞人有勢力如王錄事何限而州里鄉<lb/>
<pb n="KR4d0571_WYG_003-7b"/>
黨之士如中立者能幾人夫以有勢力者之多而士之<lb/>
如中立者少則中立之志果何患其無成哉余特患夫<lb/>
世之論者往往過譽王録事而不得其實故為序以明<lb/>
之且以告夫今之有勢力者使無待於士之求已也<lb/>
　　　俞氏族譜序<lb/>
新安俞氏繇唐三府君而下有擢科登顯仕者有以武<lb/>
舉得寵秩者又有以聯姻貴戚領三鎮節度使者其他<lb/>
或以世賞膺命或以異路入官或豐貲厚産或肥遯髙<lb/>
<pb n="KR4d0571_WYG_003-8a"/>
蹈文華節槩輝映後先可謂蕃衍盛大者矣予嘗佐守<lb/>
婺源固知俞氏為名族而未暇悉窺其子弟之賢否與<lb/>
其支𣲖源委之詳近年俞君子茂来鎮禾川見其雖出<lb/>
入戎馬間應務倥偬而敦詩悦禮意度閑暇又見其羣<lb/>
從昆季雖跋履艱險憂患百端而循軌守轍不失矩度<lb/>
皆可敬也既而復得其家譜觀之源遠而流長根深而<lb/>
葉茂是又益可敬矣余嘗讀陶淵明贈長沙公族祖詩<lb/>
云同源分𣲖人易世踈慨然悟嘆念兹厥初長沙公與<lb/>
<pb n="KR4d0571_WYG_003-8b"/>
淵明同出漢髙帝時大司馬舍悠悠六七百年昭穆既<lb/>
遠而淵明之詩藹然倫誼之重未嘗以踈遠忽之至眉<lb/>
山蘇公老泉作族譜引又推窮其本源以為其初一人<lb/>
之身夫人之所以不能敦尚族誼者誠以緦服之外皆<lb/>
如塗人如塗人則固無所用吾情也茍能念其初焉則<lb/>
凡尊敬之心親愛之義自有不能已者故予又嘗妄議<lb/>
蘇公之意實出于陶而其言若微有過者盖其言曰服<lb/>
盡則親盡親盡則情盡情盡則喜不慶憂不弔喜不慶<lb/>
<pb n="KR4d0571_WYG_003-9a"/>
憂不弔則塗人也夫慶喜而弔憂近自鄉黨州閭遠而<lb/>
至於四海九州之内苟有一日之情者莫不皆然而况<lb/>
於同祖共宗者乎今俞氏之譜自三府君而下雖年代<lb/>
乆遠而𣲖系甚明為之子孫者誠能推而上之以求其<lb/>
本原之所自則凡與吾同是譜者喜則慶之憂則弔之<lb/>
尊敬而親愛之是亦天理之當然而人情之所不能已<lb/>
者又豈可以塗人視之哉若夫檢身脩行建功立名以<lb/>
亢其宗以光其族此則為人子孫者所宜自勉也<lb/>
<pb n="KR4d0571_WYG_003-9b"/>
　　　劉申齋先生文集序<lb/>
廬陵文章詩書之鄒魯也㫁自歐陽公而下㫪容大雅<lb/>
鳴琚佩玉者有之刻削峭厲嵬眼澒耳者有之琳琅炳<lb/>
煥磊砢竒傑或同時競秀或殊世儷美在有元國初時<lb/>
猶聞有相頡頏以甲乙數者近至四五十年之間則唯<lb/>
申齋劉先生昻然獨歩一時無所與讓當時在朝諸老<lb/>
如草廬吳公相知最先且厚虞掲諸老亦相與推敬恨<lb/>
不及相挽入直館閣四方贏糧執贄而来請者足相躡<lb/>
<pb n="KR4d0571_WYG_003-10a"/>
於庭由是而先生之文日益富矣先生學問根據切實<lb/>
故其文思深遠閲渉積乆故其文氣老成好持論論古<lb/>
今事變人品髙下確然不可易故其文辭簡而盡約而<lb/>
明峻潔脩整而和易暢逹决不肯厠一冗語贅一冗字<lb/>
以自同衆人與人文至有一言而足以得其終身者此<lb/>
先生之文之大略也先生之文多至千餘篇遭世亂蕩<lb/>
失過半其門人蕭洵徳瑜日夜捃摭編校将以刻諸梓<lb/>
而無其材於是吉水郡侯番昜費君振逹慨然領之期<lb/>
<pb n="KR4d0571_WYG_003-10b"/>
以梓成當寘諸郡庠使四方之聞者見者知廬陵文章<lb/>
一𣲖其統系在此而徳瑜復来請予文為序且謂予嘗<lb/>
侍教於先生先生極知愛予宜不可辭因念予之生也<lb/>
後數十年又遠隔江湘數百里不及見廬陵先軰諸老<lb/>
而猶以得見先生為幸先生每見予輒舉老杜好心事<lb/>
真顔色之句為予誦之予亦每念不忘今也何幸復見<lb/>
先生文章之有傳哉先生與客坐談笑又常好舉先軰<lb/>
諸老言論行事及其肖貌舉止一一可敬可慕故予私<lb/>
<pb n="KR4d0571_WYG_003-11a"/>
竊自幸以為予雖不及見廬陵先軰諸老見先生如見<lb/>
諸老焉後之来者雖不及見先生見先生之文章如見<lb/>
先生焉徳瑜之請不可辭費侯之美意不可泯故為述<lb/>
之亦因以寄予懐云<lb/>
　　　平㓂詩序<lb/>
新安俞公鎮禾川之三年威恵孚洽四方諸寨以次削<lb/>
平獨有曰符溪者既服復叛反覆變詐百端終不可化<lb/>
公一夕駐馬龍溪橋令諸軍蓐食聴命逮二鼔乃指示<lb/>
<pb n="KR4d0571_WYG_003-11b"/>
所向方黎明至寨門外分布士卒破寨悉擒之縛其渠<lb/>
魁誅黨惡數十人餘平民附寨而居者縱遣還舍猪羊<lb/>
雞犬悉令認辨給還民大欣悅爭持酒物来獻公又一<lb/>
無所取慰諭而遣之凡二日處置事定乃歸俘馘在前<lb/>
鉦鼓在後觀者羅拜舉手以謂積年兇惡之冦一旦授<lb/>
首非公之才智未易了此公既還府賔佐咸集公獨留<lb/>
儒學士十數人列燭張宴至夜分乃罷坐中口占馬上<lb/>
所得詩云夜来一雨洗囂塵陡覺江山氣象新岩谷已<lb/>
<pb n="KR4d0571_WYG_003-12a"/>
平蒼鼠穴溪橋喜見古梅春挈壺懽迓民連野䇿馬歸<lb/>
来雪滿身此地重過又三載謾留詩句託青珉於是衆<lb/>
賔咸和至次日乃緝成巻僕忝預席末不得以老病辭<lb/>
乃從衆賔之後而和之曰溪橋石路不生塵幕下初聞<lb/>
號令新士卒銜枚衝夜雪将軍横槊賦陽春已擒渠惡<lb/>
從梟首未死么䯢許乞身徳意已孚威力著愧無椽筆<lb/>
紀蒼珉又和曰城西車馬蹴輕塵夾道咸瞻喜氣新笳<lb/>
鼔閙歸銀燭夜笑談傾倒玉壺春知君自是文章手愧<lb/>
<pb n="KR4d0571_WYG_003-12b"/>
我空餘老病身多謝口占詩句好肯抛良玉引凡珉意<lb/>
淺語拙如老婦舞柘枝不自覺醜然亦以調高韻阻難<lb/>
以追逐又如陽春白雪和者良寡僕故欲别作一巻請<lb/>
諸君各以已意賦之不必歩韻或選或律或長短句任<lb/>
意所到庶足以盡諸君之才且於俞公之行事亦得以<lb/>
鋪張盛大而無拘牽局促之患也<lb/>
　　　龍子元書香世科序<lb/>
江西丙申科鄉貢進士龍君子元錄乃祖揆齋翁伯父<lb/>
<pb n="KR4d0571_WYG_003-13a"/>
貫齋翁宋時兩科科詔試題榜名及有元丙申江西鄉<lb/>
貢簾内外百執事名與鄉試題名及所中選三場之文<lb/>
萃為一編題曰書香世科始寳祐戊午次景定辛酉次<lb/>
至正丙申百年之間科目之盛制度之詳皆見於此其<lb/>
用心亦勤矣雖然予於是獨有感焉予以元統癸酉及<lb/>
第凡所受國朝官府文慿及程試文字登科小錄之類<lb/>
遭亂蕩無一存每念一同年欲記其年甲里居無從徴<lb/>
攷輒太息痛恨而止鄉里後生軰或来問向時程試文<lb/>
<pb n="KR4d0571_WYG_003-13b"/>
字漫不復記無一語可荅又太息痛恨而止今子元之<lb/>
於是編也纎末備載上有以著累世詩書之澤下有以<lb/>
啟後来弓冶之傳亦何幸哉盖自兵變以来吾湖廣受<lb/>
禍獨先且酷受禍先故科先廢受禍酷故士大夫家衣<lb/>
冠典籍燬失無遺若江西則禍後而輕故科目得後廢<lb/>
而文獻亦猶有可收錄者此子元之所以得為是編而<lb/>
予之所以長太息而痛恨者也雖然予於是又有感焉<lb/>
子元之舉也以至正丙申丙申而後江西亦不復舉矣<lb/>
<pb n="KR4d0571_WYG_003-14a"/>
使江西之舉不廢車書㑹同則子元必當再舉舉則擢<lb/>
科登仕将如取囊中物豈獨賴一舉而止哉子元雖不<lb/>
以是戚戚而予於子元乃獨深有感也故為書之以識<lb/>
予太息痛恨之意<lb/>
　　　孫氏遺金集序<lb/>
新安孫彦能從軍永新畏事如畏虎恒閉門讀書時伸<lb/>
紙信筆作漢𨽻亹亹逼近古人予意其當得師法决非<lb/>
茍焉者其後因抽其架上書乃見其先君子叔彌所書<lb/>
<pb n="KR4d0571_WYG_003-14b"/>
杜詩一帙然後知其師法乃得家傳誠有非茍焉者初<lb/>
叔彌善蒙古書入京師書宣勑積勞調官湖廣又善書<lb/>
漢𨽻嘗取老杜五七言律書之計七百七十四首通作<lb/>
一帙将以遺其子若孫焉壬辰兵興事變携至山中無<lb/>
恙逮嵗丁酉鄉冦再起扇亂遂不復存而叔彌亦以是<lb/>
嵗之六月卒明年戊戌里中稍寕彦能乃得還依方村<lb/>
别墅以居居恒怏怏恒以此帙置念慮間一旦忽得之<lb/>
于友人胡伯嘉盖伯嘉遇一老卒携此帙與人易紙遂<lb/>
<pb n="KR4d0571_WYG_003-15a"/>
購得之而以歸于彦能彦能感伯嘉不已由是挈此帙<lb/>
自隨朝夕模倣一㸃畫不敢自異此此帙之所由以幸<lb/>
存而彦能之所由以善書也昔王右軍以善書名當時<lb/>
而中令君以善繼不减其父故後世稱父子善書者必<lb/>
曰羲獻今叔彌既善書而彦能又能繼其父焉視昔人<lb/>
所謂輕家雞而愛野鶩者不其遠哉予忝佐婺源時叔<lb/>
彌在京師故未及相識今乃獲識彦能焉彦能之於予<lb/>
意厚而情真常能匡予所不逮予因閱此帙遂為序之<lb/>
<pb n="KR4d0571_WYG_003-15b"/>
　　　贈青原寺僧如海序<lb/>
往年與如海上人胥㑹禾水上瘠弱而長身昻然立衆<lb/>
人中出一頭地予固異之而憂其骨相過清恐苦吟或<lb/>
自累也每見無詰師問無恙輒喜今年春得書知其氣<lb/>
益完弱病日損且又将有遠行書詞勤勤介無詰来請<lb/>
言若韓退之之於文暢者嗟乎予既耄且病壮盛時讀<lb/>
古人書慕古人道徳文行直欲上追古人然且不能跂<lb/>
及萬一今既耄老且病氣竭而志衰又敢望夢見古人<lb/>
<pb n="KR4d0571_WYG_003-16a"/>
哉若子之行固知其無以相子矣且子之行必将求有<lb/>
益於子者若欲求子之師而問子之道焉則有非吾所<lb/>
能知者子若欲求吾儒者之師而問焉則今之如韓退<lb/>
之者固自有人子姑往求之吾無以相子矣雖然道無<lb/>
窮學無盡此理之同然者子往而求子之師則必之夫<lb/>
名山勝刹與夫老師宿徳之處而求焉茍得其人屈已<lb/>
以下之虚心以問之其必有以語子矣若往而求吾儒<lb/>
者之師則必之夫通都大邑與夫文行道藝之鄉而求<lb/>
<pb n="KR4d0571_WYG_003-16b"/>
焉茍得其人屈已以下之虛心以問之亦必有以語子<lb/>
矣究其同而辨其異窮其㫖而尋其歸将兩得焉不然<lb/>
則不得於彼必得於此異時充然而歸予雖耄老尚或<lb/>
見子當以語我毋自秘<lb/>
　　　西疇耕讀序<lb/>
去休寜縣治九十里曰溪西俞君仲嶸實居之居之左<lb/>
有田有園其廣可數畝其下有池清徹可鑒仲嶸據其<lb/>
勝築室數間貯經史子籍與凡耒耜錢鎛之器于其中<lb/>
<pb n="KR4d0571_WYG_003-17a"/>
将以教其子弟誦讀于是種藝于是逰于是息于是而<lb/>
無所慕于外焉仲嶸積學多文善為詩倜儻有識趣賔<lb/>
朋至則壺觴笑傲賦詠以為樂故題其所曰西疇耕讀<lb/>
以著其志之所存近年其令子煥從軍来戍永新定省<lb/>
既曠日夜念其親不忘乃記憶溪西之山水林麓作為<lb/>
小圖朝夕觀覽以寓其情焉夫人子之思其親雖在千<lb/>
里之外而顔色聲音笑貌飲食起居以至於寝處之所<lb/>
逰燕之地莫不常在目焉盖其心之所思者深故其目<lb/>
<pb n="KR4d0571_WYG_003-17b"/>
之所營者常若在其親之左右而未嘗離也此是圖之<lb/>
所以作也圖成而禾川之士子與夫新安之故舊咸嘉<lb/>
其志為之賦詩而徴予序之<lb/>
　　　汪子文詩集序<lb/>
詩道之廢乆矣黄塵漲天黒風倒海士君子救死偷生<lb/>
之不暇而奚暇與言詩哉羈寒牢落中偶得與新安汪<lb/>
子文相遇旅邸聴其言既可竦敬解其装復得所著吟<lb/>
藁一編人情物理俯仰變態無所不有亦無不可愛最<lb/>
<pb n="KR4d0571_WYG_003-18a"/>
後乃得與程甥論詩云近来熟讀草堂詩終日沉吟夜<lb/>
復思雅淡之中見竒崛艱危已歴出平夷筆端欲革從<lb/>
前弊胸次當如太古時始悟少年顛劣甚長歌短詠墨<lb/>
淋漓此如霜林喬木收英歛華而蒼然之色凛乎有不<lb/>
可犯者以此論詩雖古人復興不易其言矣而予又奚<lb/>
辭哉又奚辭哉三嘆之餘書此為識<lb/>
　　　北山歸隱序<lb/>
予佐理婺源時往白事于府過休寜界中宿五城愛其<lb/>
<pb n="KR4d0571_WYG_003-18b"/>
山水蔚秀有非徒然者已乃聞有大姓黄氏居之而不<lb/>
及詢其詳其後三十年乃得與徳威相遇禾川郡城中<lb/>
手持小圖畫一巻来視且歴指而言曰五城去縣治五<lb/>
十里琥黄氏世居焉北山去五城十五里則琥家君伯<lb/>
愷之所從以築室者也北山多穹林脩竹有泉石可以<lb/>
樂性情有壤地可以事耕鑿故家君築室其間以為歸<lb/>
隱之計今琥也既不能朝夕承顔膝下超越江湖以来<lb/>
戍兹土每披覽是圖輒悵然不能為懷縉紳先生必有<lb/>
<pb n="KR4d0571_WYG_003-19a"/>
能察琥之情而憐琥之志者予聞之曰噫世事變遷大<lb/>
夫君子零落不少雖欲歸耕南畝而生計茫然至有父<lb/>
子不相保者今子之家君雖同罹世難而有北山可隱<lb/>
有泉石可樂有壤地可耕而又有賢子如徳威者能執<lb/>
戈負弩以從王事使子之家君得從容肆意於北山之<lb/>
谷獨非當時之幸歟易所謂有子考无咎伯愷有焉於<lb/>
是徳威之鄉黨親友與凡禾川之士咸為賦詠其事故<lb/>
予述而引之<lb/>
<pb n="KR4d0571_WYG_003-19b"/>
　　　送蘇彦文歸金華序<lb/>
凡人之情固有同鄉曲接閭巷而相視如塗人有終其<lb/>
身不相往来者又有越江湖隔山岳乃一旦悠然而相<lb/>
遇驩然而相得至有依依不忍舍去者是未可以遠近<lb/>
踈戚論也金華蘇君彦文以才學掾江西行省聲譽翕<lb/>
然進入中書擢引進之職既而以母憂去假道於廬陵<lb/>
以歸遂至禾水上禾川之大夫君子一見君如故交遂<lb/>
相與約留君居十餘日君蹙然不可乃相與餞君於江<lb/>
<pb n="KR4d0571_WYG_003-20a"/>
之滸而為詩以贈予謂君當為掾時據案舉筆睨視能<lb/>
生殺人非但榮辱予奪而已當是時有欲交君者人必<lb/>
以為此以勢不以情今君以母憂去蕭然若一書生而<lb/>
禾川之大夫君子見君之來而喜欲君之留而不能惜<lb/>
君之去而為詩以贈君此其故豈徒然哉吾聞君當為<lb/>
掾時亷潔平恕未嘗以一毫勢力施於人而又本之以<lb/>
詩書縁之以詞翰崇論宏議傾動一時是宜禾川之大<lb/>
夫君子喜君之来惜君之去而不能留也故為序以述<lb/>
<pb n="KR4d0571_WYG_003-20b"/>
其作詩之意云<lb/>
　　　送汪士章歸江東序<lb/>
士之有超世之見者不以富貴利逹驕其心不以憂患<lb/>
困厄挫其志其自視固有道也世之慕富貴利逹者戚<lb/>
戚焉以思役役焉以求幸而得之則揚揚焉以喜一旦<lb/>
遭大變故大患難往往顛躓困踣抑欝而不堪憂悲窮<lb/>
愁惝怳而自失此其胸中所存盖可知矣汪君士章世<lb/>
為婺源宦族繡衣白簡朱幡皂盖輝映後先士章當承<lb/>
<pb n="KR4d0571_WYG_003-21a"/>
平時固亦駸駸登要津矣席祖父累世之基既貴且富<lb/>
而未嘗有一毫驕矜敖惰之習此豈常情所能及哉既<lb/>
而世道搶攘衣冠氏族蕩覆幾盡鮮有能不受變於流<lb/>
俗者而士章不易所守處之泰然未嘗有一毫窮愁抑<lb/>
鬱之意方且與儒生士子日講論乎詩書禮樂之務此<lb/>
其去常情又益遠矣士章之来禾川也未及半載而日<lb/>
夕思其母不置故亟幡然以歸禾川之士欲留之而不<lb/>
可於是相率而送之江之滸而属予為之詞予惟士章<lb/>
<pb n="KR4d0571_WYG_003-21b"/>
積學力行所見日以髙遠故能不以常情之所喜者為<lb/>
己喜不以常情之所憂者為己憂徜徉乎道徳之中而<lb/>
浮㳺乎塵埃之外夫豈以榮辱之自外至者為己憂喜<lb/>
哉今歸而省其親也且将復来以盡夫人事之委曲義<lb/>
所當然皆非有所為而為之者也於其别序以贈之<lb/>
　　　搃制俞公徳政序<hi>代姑熟陳彥昌作</hi>
嘗聞古之為士者幼而學壮而行出而用於時必有當<lb/>
世之大人君子與而進之推而奨之庇覆而扶植之而<lb/>
<pb n="KR4d0571_WYG_003-22a"/>
又矜其所不能恕其所不逮委曲成就惟恐弗及使得<lb/>
有所依託而無齟齬抑欝之懷安其職守而有聞見開<lb/>
廣之益則詩所謂豈弟君子遐不作人者其是之謂歟<lb/>
彦昌生處江東世襲詩禮自幼聞父兄師友之訓㒺敢<lb/>
或墜而早嬰多難遂爾顛蹶前年繆承司征之寄来赴<lb/>
禾川深慮弗克負荷兢兢焉若渉淵氷不知攸濟獨賴<lb/>
新安俞公適鎮是邦治兵恤民威徳兼著而尤敦詩書<lb/>
悦禮樂好賢下士奨抜後進遂使如彦昌者亦得以依<lb/>
<pb n="KR4d0571_WYG_003-22b"/>
末光而沐餘潤其所衣被霑溉多矣况當撫定之餘閲<lb/>
習之暇增廣學舍延禮師儒以嘉恵来學則凡風化之<lb/>
所及樂育之所成盖莫不由是而出春風桃李盡在公<lb/>
門又豈獨彦昌為然哉彦昌蒙公之知最先感公之徳<lb/>
最厚繼自今誓當益求其所未知益行其所未能益自<lb/>
謹畏以求無負大人君子之盛心他時茍能附鳯翼而<lb/>
飛逐驥尾而行又安知其不一日千里也不揆僣踰用<lb/>
敢述為序文以寫拳拳嚮仰期望之意<lb/>
<pb n="KR4d0571_WYG_003-23a"/>
　　　贈陳獻章序<lb/>
陳生獻章吾故人陳君致中之子也致中與予同嵗生<lb/>
而月日少後於予始相見京師即約為兄弟寝食起處<lb/>
不相離既而復同舟南歸至金陵致中還姑熟予還長<lb/>
沙其後復㑹于廬陵又其後復同宦居錢塘情忘誼合<lb/>
彌乆彌篤故嘗自謂予於致中雖古人所稱金石交未<lb/>
必過此致中質厚而氣和嘗從事省憲二大府綽綽有<lb/>
聲譽輕財尚信義不治家産雖屢空乏泊如也今陳生<lb/>
<pb n="KR4d0571_WYG_003-23b"/>
當四方英俊競起並進之時退然自守情懷澹泊酷肖<lb/>
其父去年其弟来司永新税課陳生與之偕来兢兢焉<lb/>
以謹畏相勸勉征於商戒其下人令不敢私一錢所習<lb/>
惟筆硯典籍與人交必擇其為君子者永新士多稱之<lb/>
或者謂以陳生之賢而不為世用惜其若汨沒無聞者<lb/>
然吾聞夫子之言曰惟孝友于兄弟施于有政是亦為<lb/>
政今陳生為人子而不愧於其父為人兄而不愧於為<lb/>
兄則孝友之義著矣為政與否何足為陳生惜哉陳生<lb/>
<pb n="KR4d0571_WYG_003-24a"/>
勉之毋以或者之言為信毋以予言為迂則他日所就<lb/>
必有大過人者予庶幾見之<lb/>
　　　贈陳彦昌序<lb/>
予辟地居禾川老病不能出門戸又不能拜伏跪起有<lb/>
來見者輒辭不與見一日或傳有以司征來者年甚富<lb/>
貌甚恭辭氣唯諾甚典重詳雅予固意其必衣冠詩禮<lb/>
之裔以才諝見用於當時者也及詢其鄉里氏族則云<lb/>
郡某姓某父字某歴某仕某仕予聞之因蹶然而起曰<lb/>
<pb n="KR4d0571_WYG_003-24b"/>
審如是則固吾故人之子也吾不可以不見及既見又<lb/>
詢其名與字則曰吉昌其幼名固先生之所知也長而<lb/>
字彦昌則朋黨之過稱也予曰生之名吾固識之而字<lb/>
則未聞也吾何幸見吾故人之子幼而名長而字壮而<lb/>
仕哉元統初元予與致中初相見京師同館舍飲食起<lb/>
處必偕予年視致中稍長而氣味嗜好如一人故相視<lb/>
為兄弟明年同泛舟南歸至金陵留數日乃别别數年<lb/>
復會廬陵郡城中方是時生兄弟纔二三嵗肌肉氷雪<lb/>
<pb n="KR4d0571_WYG_003-25a"/>
異常兒又數年予領江浙儒學致中亦受行省辟為掾<lb/>
旦暮相徃来而生兄弟已就學駸駸乎日嚮進矣既而<lb/>
予以秩滿先歸别又數年世道遷易江湖險遠何期一<lb/>
旦得與生相見哉夫自喪亂以來士大夫離散顛躓平<lb/>
生友朋生死不可知每一興懷輒痛恨終日於他友朋<lb/>
且然而况吾致中乎相别之乆相念之深茍得一人焉<lb/>
言其消息之似且猶足以自慰而况於親見其子乎又<lb/>
况其子之賢足以無愧吾故人乎吾於生之来見也盖<lb/>
<pb n="KR4d0571_WYG_003-25b"/>
不覺傾倒至矣司征之職士大夫所不屑為而抱闗擊<lb/>
柝雖聖賢亦為之生由是而日勉焉他日之升必自兹<lb/>
始嗚呼故人不可復起矣而見其子之賢有如此焉雖<lb/>
欲無一言不可得也故雖老病而不能以自己因為序<lb/>
以贈之<lb/>
　　　送吳俊傑歸江東序<lb/>
江東古稱多才俊之士盖其山川風氣磅礴而欝積習<lb/>
俗好尚滋乆而性成有非他郡所可擬倫者天下太平<lb/>
<pb n="KR4d0571_WYG_003-26a"/>
之時百司庶府官有定數不得擅有増損海内晏安兵<lb/>
革不試不得妄有興廢當是時也雖有賁育之勇良平<lb/>
之智無所用之迨夫世變之来四方豪傑乗勢奮起毫<lb/>
髪絲粟之才咸有以自見而况於竒俊英傑之士乎遐<lb/>
陬僻嶠之鄉悉得以自進而况於江東多士之地乎於<lb/>
是吳君俊傑以多才多藝為時所須善㫁善謀不避强<lb/>
禦其来禾川也上官任之而無所疑同列信之而無所<lb/>
忌禆校行伍敬之而不敢議其非其将命而歸江東也<lb/>
<pb n="KR4d0571_WYG_003-26b"/>
禾川之士相與餞而送之且冀其歸而復来也予觀吳<lb/>
君之才用之而不能盡欲用之而盡其才則必如古督<lb/>
察之任如所謂都虞候者使之得以展其能而罄其力<lb/>
則其所設施将必有聳人耳目者非特如今日之所能<lb/>
而已也吳君行且歸歸而復来其見用也必矣江東暮<lb/>
雲予日在望吳君勉之哉<lb/>
　<lb/>
　雲陽集巻三<lb/>
</p>
<p>
</p>
  </div>
</body>
</text>
</TEI>