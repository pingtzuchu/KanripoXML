<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>雲陽集巻四</head>
    <p>
<pb n="KR4d0571_WYG_004-1a"/>
欽定四庫全書<lb/>
　雲陽集巻四　　　　　　　元　李祁　撰<lb/>
　　序<lb/>
　　　王子譲文稿序<lb/>
予與王君子譲為斯文友二十餘年矣始予友子譲時<lb/>
子譲方銳意科目眉目清㧞舉舉異常人予謂其必為<lb/>
後來之秀其後果亞江西鄉榜予又謂此未足以溷子<lb/>
譲子譲名譽當不啻此已而世故紛紜為性命奔走不<lb/>
<pb n="KR4d0571_WYG_004-1b"/>
暇君西我東音問不相及近一二年乃得再㑹於禾水<lb/>
之上須髪容貌纍纍然其中退然其辭氣卑卑然予疑<lb/>
其顛沛轉徙隨俗變化以故若此及觀其所為文數十<lb/>
篇皆藹然仁義之辭凛然忠憤之氣深切懇至無不可<lb/>
人意者然後知子譲之學與日俱進子譲之氣與年俱<lb/>
老而非變故反覆之所能沮䘮者也予又觀其易字子<lb/>
譲一篇所見益髙所處益下有歛春華而就秋實之義<lb/>
於是又知子譲之學日近乎裏子譲之心日進乎道而<lb/>
<pb n="KR4d0571_WYG_004-2a"/>
非辭說工巧者之所能尚也嗚呼䘮亂既久平生朋友<lb/>
存者百無二三縱有存者亦不能以自力而子譲獨能<lb/>
肆志於學不廢而益勤故其見於文章者如此予衰憊<lb/>
已甚無復有意斯世而獨於子譲之文有發焉故為書<lb/>
之<lb/>
　　　陳古春詩序<lb/>
秦川素稱多佳士士之為詩者率多以能鳴於時數十<lb/>
年來班班軰出而古春陳煥翁尤為傑然髙邁者煥翁<lb/>
<pb n="KR4d0571_WYG_004-2b"/>
生逄太平盛時崇尚科目以書經走塲屋間恒為有司<lb/>
所擯斥遂歛其英華而發之以為詩故其詩涵泳悠永<lb/>
隠然有不逄自惜之意又嘗泛舟東下過彭蠡而覽匡<lb/>
廬泛大江以達秦淮歴覽吳晉齊梁之都以挹其山川<lb/>
之竒氣與當時之名卿賢士議論上下傾倒綸至故其<lb/>
詩反覆蹈厲慨然有悲歌慷慨之情暮年遭值變亂流<lb/>
離已甚而猶日以詩酒終其天年其詩已裒集成若干<lb/>
巻蕩失燬棄不存賴其孫宗志極意遍求於其祖父輩<lb/>
<pb n="KR4d0571_WYG_004-3a"/>
行及諸門人弟子所得又若干首盖煥翁以能詩為州<lb/>
閭鄉黨所推重句未脫藁而人已傳誦之至於今不廢<lb/>
故宗志得以搜訪成集嗚呼煥翁不幸而不得利於科<lb/>
目乃獨得肆意於詩以鳴於時以傳於後不幸而詩稿<lb/>
蕩失乃獨得有孫若宗志者為之經營以不至悉墜是<lb/>
可嘆亦可喜也予既喜煥翁之能詩又喜宗志之能念<lb/>
其祖也故為序之<lb/>
　　　月琴序<lb/>
<pb n="KR4d0571_WYG_004-3b"/>
胡君月琴蚤自汲厲尚清雅學詩學書學琴皆有典則<lb/>
其於琴也常求碩師而學焉初布指爪即灑然有異於<lb/>
人久矣乃盡得其妙雖碩師無以過也每意有所適輙<lb/>
發之以琴良宵屬思仰見明月未嘗不取琴而鼓之鼓<lb/>
之至夜分乃寐甚者至月黑而後止其用意於琴也如<lb/>
是於月也又如是且以自號也予聞而喜之夫天懸象<lb/>
著明以觀視天下顧有目者所共覩也瓊樓玉宇貝闕<lb/>
珠宫晄蕩而洞射者此月也虚庭閒舘清簟疎簾娟好<lb/>
<pb n="KR4d0571_WYG_004-4a"/>
而净秀者亦此月也江光陸離林影靚宻雖窮隂之崖<lb/>
容光之隙何莫而非此月之形見乎彼其竭心思勞筋<lb/>
骨以自役於旦晝蹔然以自消弭者其昏晦顛倒無恠<lb/>
也茍異乎是則亦為流連光景沉匿酣酗於秦筝齊竽<lb/>
之妖淫侈靡而不自覺也蟲飛薨薨甘與子同夢舉一<lb/>
世而皆然夫誰與翫此清景哉今月琴乃能對斯月也<lb/>
鼓斯琴也吾意其於斯時也俯揮五弦仰視層漢情與<lb/>
景相併心與手相忘曽不知琴之為月乎月之為琴乎<lb/>
<pb n="KR4d0571_WYG_004-4b"/>
予雖不能深撡於琴而能知琴之妙故為月琴言之不<lb/>
知月琴之能然吾言乎哉不然吾言乎哉予於月琴有<lb/>
發矣既為之序而又系之以詩焉詩曰<lb/>
明月出海底徘徊上髙松永懐不能寐徙倚空庭中取<lb/>
琴月下彈迭奏商與宫流光入襟抱逸響穿簾櫳喟彼<lb/>
塵土人擾擾将誰同聊兹媚幽獨不知清夜終<lb/>
　　　贈地理龍朋逺序<lb/>
鴻濛肇開而山川形焉山川既形而至理寓焉其形雖<lb/>
<pb n="KR4d0571_WYG_004-5a"/>
顯而著其理則隠而微非探索𤣥奥者莫能得之故自<lb/>
風水之說興上下千數百年而山川之盤鬱秀傑者往<lb/>
往遺棄至今而莫之顧焉盖天地之秘待其人而後發<lb/>
自郭景純而下曰曽曰楊以至於上牢劉氏得其理者<lb/>
寥寥數人而止夫以數人之見而欲求千數百年之間<lb/>
山川之秘宜乎其有遺棄者矣時師俗士持淺陋之術<lb/>
以誤當世之人指偽以為真餙非以為是以愚誑愚懞<lb/>
不自悟豈不深可嘆哉今年春予以老病來就醫藥於<lb/>
<pb n="KR4d0571_WYG_004-5b"/>
永新之上麓主劉君子琚子琚為予談山水之在其鄉<lb/>
境之内者且曰此固予之所自得者也必待龍朋逺來<lb/>
决之未㡬而朋逺來一覽而决曰是固有得有失然皆<lb/>
未足以盡吾之所見也吾之所見者異於是於是遂指<lb/>
其處以語子琚子琚見之乃大喜曰朋逺不吾負也吾<lb/>
不徒譽朋逺矣由是遂留宿舘中朝夕相與談而予亦<lb/>
由是而得以盡窺朋逺之學焉大抵朋逺之學其傳之<lb/>
也有其宗其求之也有其要故其得之也直足以上追<lb/>
<pb n="KR4d0571_WYG_004-6a"/>
古之作者而無愧焉惜其藝成而時乖志逺而跡近跼<lb/>
蹐鄉里而無以自見於世故雖磊砢自負而人或疑之<lb/>
昔者揚子雲著太𤣥法言欲以傳世為時所非笑謂其<lb/>
可覆醬瓿獨桓譚稱其書必傳且言凢人賤近而貴逺<lb/>
徒見子雲禄位容貌不能動人故輕其書爾然則朋逺<lb/>
之所以未見信於今之人者或者其類是歟桓譚稱子<lb/>
雲於衆人非笑之中而子琚稱朋逺於衆人疑似之際<lb/>
皆可謂有卓然之見者矣方子琚為予稱朋逺時予固<lb/>
<pb n="KR4d0571_WYG_004-6b"/>
未嘗知朋逺也及親與之語而盡窺其學然後知子琚<lb/>
之果能知人而朋逺之果有以異於人也今四方多難<lb/>
誠難逺圖然亦宜稍出而試之使自有宇宙以來山川<lb/>
之秘一旦由我而發則人之見者必将嗟嘆駭服誦之<lb/>
於當時而傳之於後世又可使曽楊數公得專美於千<lb/>
百載之上哉朋逺既深得山水之妙而尤精沙滌與人<lb/>
論夀夭禍福不差毫釐由其識趣髙朗故所學輒精又<lb/>
性剛直不茍取不妄䛕悅人故極為子琚所稱許而予<lb/>
<pb n="KR4d0571_WYG_004-7a"/>
之子位亦辱與朋逺逰故為序贈之<lb/>
　　　吴氏族譜序<lb/>
永新吴氏自昔以衣冠世族稱至煥文凡若干世矣而<lb/>
遺風餘澤猶有存者間嘗持其家譜來言是譜乃宋嘉<lb/>
定甲戌先伯祖光祖所修時則有東山楊公序文及伯<lb/>
祖所自為文凡二篇後六十年為咸淳甲戌先伯京復<lb/>
脩之時則有約山朱公為撰衣冠圖序文山文公為之<lb/>
䟦及先伯自為序凡三篇越四年丁丑世革城䧟遂失<lb/>
<pb n="KR4d0571_WYG_004-7b"/>
譜不存其後有苖邑令者得之灰燼中以授先伯祖仁<lb/>
叟兄弟於是伯祖欲再修集屢請文於中齋鄧先生須<lb/>
溪劉先生文成而伯祖歿志不獲遂斌自㓜熟聞家訓<lb/>
侍先君匡廬宦逰湖湘廣海間所至必挈譜以隨至正<lb/>
癸巳峒獠焚蕩州城僅以身免因辟地青原八年始克<lb/>
還鄉比還而家燬譜亡遍購求不可得久之鄉人有王<lb/>
姓者忽持以來售乃復得之斌竊以謂此譜屢失而幸<lb/>
存其所以幸存者非天之佑吾宗必吾祖宗之祐其後<lb/>
<pb n="KR4d0571_WYG_004-8a"/>
人者也其可無辭以昭示來者此斌之所以有請也當<lb/>
有元盛平時先君由海北憲吏發跡掾廣東主南陵武<lb/>
緣簿所至綽有聲譽其後宗兄從彦以易經魁江西登<lb/>
乙酉進士第又其後宗姪師尹以詩經領鄉薦登戊子<lb/>
進士第所至咸著名節此其顯于有元者也顯于前代<lb/>
者諸老先輩既發揮之而顯於有元者未有所述此斌<lb/>
之所以重有請也祁自蚤歳已聞匡廬有文行著稱於<lb/>
時而從彦師尹則又科第中契友也於是譜豈得無一<lb/>
<pb n="KR4d0571_WYG_004-8b"/>
辭哉若其前代之派别逺近科第後先入仕之異同行<lb/>
藝之髙下與夫頌美之辭戒飭之語諸先輩述作已備<lb/>
無庸贅辭故獨取所聞於煥文者次第書之使吴氏之<lb/>
子若孫知是譜之屢失而幸存真若天與祖宗之所以<lb/>
祐吴氏者而不敢忽慢也嗟乎煥文之勤勤於是譜固<lb/>
已無愧於其先伯祖父矣而予之蹇拙疎陋其敢望諸<lb/>
老先輩哉繼諸老先輩之後而為吴氏譜序文亦多見<lb/>
其不知量矣然祁觀須溪翁序文作於大徳庚子雖極<lb/>
<pb n="KR4d0571_WYG_004-9a"/>
意鋪寫而猶恨觀止乎此盖為科制未興時發也其後<lb/>
凡幾年而科興科興又幾年而從彦師尹相繼登第惜<lb/>
乎須溪翁之不及見之也今科制復廢而吳氏子弟多<lb/>
賢他時復興則必有接踵聮歩以有光於是譜者惜乎<lb/>
予之不及見也後之覽者盍有徴於予言<lb/>
　　　何氏族譜序<lb/>
永新之望山曰禾山其水曰禾水山之麓水之上流何<lb/>
氏世居之其居演迤連屬相望其人多磊砢儒雅彬彬<lb/>
<pb n="KR4d0571_WYG_004-9b"/>
焉予嘗讀廬陵舊志閱宋時科第人物惟永新為盛而<lb/>
褎然為永新科第第一人者何晝也晝嘗讀書廬山白<lb/>
鹿洞由南唐自㧞歸汴以筞干宋太祖其後又以進士<lb/>
及第仕至鳯翔觀察推官夫如是則何氏之族所以為<lb/>
名世族者固自晝始及觀晝之十世孫浩所為族譜序<lb/>
述其系自晝而上至安豐太守叡世次尤詳於是又知<lb/>
何氏之族所以為名世族者自晝而上又自有人也名<lb/>
徳之後子孫至累數十世愈逺而愈蕃夫豈無故哉非<lb/>
<pb n="KR4d0571_WYG_004-10a"/>
有積行即有隠徳决非偶然者宋祚既遷浩以布衣倡<lb/>
大義舉兵勤王卒蹈永新屠城之禍以死余故謂宋祚<lb/>
三百年何氏與之相終始晝以科第顯著於前浩以忠<lb/>
義憤發於後可謂無忝爾祖矣嗚呼國祚有興替而何<lb/>
氏之族至今守詩書禮樂不廢古所謂君子之澤五世<lb/>
而斬其果然歟其果不然歟予少時猶及見何氏一二<lb/>
先輩風格論議皆凜凜可敬畏今又得與其孫何彧逰<lb/>
彧又何氏之賢子弟也因其執譜以請故為書之<lb/>
<pb n="KR4d0571_WYG_004-10b"/>
　　　贈盧景宣序<lb/>
欲觀士君子之立身行已必於其憂患困苦中求之當<lb/>
憂患困苦之時而能不失其所守焉則其為人也可知<lb/>
矣學者盧景宣早從父宦廬陵遭世變更父亦隨逝零<lb/>
丁孤苦孱弱寡劣而能獨立自樹不顧流俗兢兢焉以<lb/>
持其身勤勤焉以養其母汲汲焉以讀書飭行為務而<lb/>
不以貧賤移其心不以勢利易其操於是莘田髙公延<lb/>
置於家以訓迪其子弟而又朝夕與之討論乎古今研<lb/>
<pb n="KR4d0571_WYG_004-11a"/>
窮乎詩禮以盡乎賔主相與之誼焉盖髙公先朝老成<lb/>
渉歴經史其閱人也多其知人也明故能與景宣相與<lb/>
如此景宣年富而力强茍於此而益加勉焉益堅其所<lb/>
守益礪其所學則夫先賢所謂貧賤憂戚庸玉汝於成<lb/>
者吾必於景宣乎見之<lb/>
　　　王子嘉詩序<lb/>
向時國家以科舉取士士亦唯務業科舉罕有能用力<lb/>
於詩者夫豈其不欲哉志有所欲專而力有所不逮故<lb/>
<pb n="KR4d0571_WYG_004-11b"/>
致然耳自江南被兵科舉廢士雖欲出而為詩流離顛<lb/>
頓困阨已甚又何暇及此二三年來士稍稍得復田畝<lb/>
理其故業故亦稍稍出而為詩此可為詩道幸也廬陵<lb/>
王子嘉以世科名裔篤志力學於詩尤工雖用意精深<lb/>
而無刻苦之態雖措語平淡而無鄙俗之懐有雍容治<lb/>
世之音有蕭洒出塵之想可謂善為詩者矣予徃來經<lb/>
禾川廬陵界中幾三十年聞王氏世科之盛其子弟多<lb/>
俊秀足以繼其家聲恨未及一見曩時於郡城中得子<lb/>
<pb n="KR4d0571_WYG_004-12a"/>
譲今來宣溪乃又得子嘉焉讀其詩觀其人世科之流<lb/>
風餘韻猶可想見豈獨可為詩道幸哉子嘉茍由是而<lb/>
日進焉則予雖耄老猶将見其大有成也故為書之<lb/>
　　　遂初堂詩序<lb/>
遂初堂者劉君文貫所居之堂也其詩則當代之名流<lb/>
碩士相與詠歌乎斯堂者也文貫之先自清江來永新<lb/>
居城内之三井凡四世而分處於城西門内之水忩又<lb/>
五世而文貫之大父生焉邃學篤行為世師表號水忩<lb/>
<pb n="KR4d0571_WYG_004-12b"/>
翁有元丙子世道遷革翁率其弟兄就北鄉合東别業<lb/>
以居凡三十年為子者三為孫者十有三而文貫以次<lb/>
嫡長業儒以襲其家學壬辰兵起流散地與屋悉為强<lb/>
暴所奪時强暴横肆莫敢誰何文貫獨奮不畏難累白<lb/>
於有司有司不為理則訴於憲府凡三訴强暴乃伏辜<lb/>
卒復舊業文貫喜其業之復且謂自今得完緝生聚以<lb/>
繼水忩翁之遺澤将自兹始故即其舊廬以為堂而題<lb/>
之曰遂初於是凡四方之士閔其力之勤而樂其志之<lb/>
<pb n="KR4d0571_WYG_004-13a"/>
遂故相率而為之詠歌焉吾䎹水忩翁之生也以宋戊<lb/>
申十有二月而文貫之生於有元也其歳同其月又同<lb/>
故文貫之生以同名水忩翁遭世遷革始居合東為世<lb/>
變之初今文貫經營十餘年使祖父之業既失而復得<lb/>
既去而復還則又一初也夫如是則斯堂之為遂初也<lb/>
固宜雖然自世變以來豪家巨室傾覆顛沛雖夙負才<lb/>
智勇力者率莫能保其基拱手以付他人莫之與争而<lb/>
文貫以疲薾之資乃能使强暴屈服而故業卒還豈非<lb/>
<pb n="KR4d0571_WYG_004-13b"/>
儒者之能事哉儒者之能事吾黨之所宜稱道之者也<lb/>
此諸君詠歌之所由起也此予序之所以作也<lb/>
　　　贈安成王本立序<lb/>
醫之為道大未可以藝而視之也古之以醫得名於世<lb/>
者多矣然少有能進於道者則以其人之非賢者也予<lb/>
少多疾晚更世難思自保持每聞善醫者輒喜與交來<lb/>
禾川久乃得安成王君本立視其人非世俗之醫也故<lb/>
特精於醫世俗之所謂醫者不求其藝之精而惟務衒<lb/>
<pb n="KR4d0571_WYG_004-14a"/>
其能以售於人以得人之貨利甚者以藥殺人而不顧<lb/>
也視夫操戈刃以害人之生者其事之隂賊險狠殆有<lb/>
甚焉而本立則不如是予故曰其人非世俗之醫也人<lb/>
求善藥本立與之問其價曰疾愈而已或謝焉本立曰<lb/>
置之或曰若干人君生之也本立曰彼不至死吾安能<lb/>
生之禾川城中軍民男女幾萬人無不得其懽心亦無<lb/>
不道其為人者嗚呼此黄帝岐伯聖賢設教利世之本<lb/>
意而本立能之予故曰特精於醫者也又喜結交當時<lb/>
<pb n="KR4d0571_WYG_004-14b"/>
之士君子相與為詩章倡和以道其志教訓其子令從<lb/>
士君子㳺以博其見聞而進於學是本立之意又未嘗<lb/>
以醫為自足也吾聞有隂徳於人者其後必有人觀本<lb/>
立之有子而其事可徴矣予羈旅中藥裹未嘗一日去<lb/>
左右而本立精於醫又與藥不索價予方資本立以自<lb/>
老故樂於稱道之此雖予有徳於本立之私言也而天<lb/>
下之理則不外於是然則是可進於道者本立其賢矣<lb/>
夫<lb/>
<pb n="KR4d0571_WYG_004-15a"/>
　　　于承慶詩序<lb/>
于君承慶吾鄉親友也一别五年乃得再見洖村山中<lb/>
予於是重有感矣至正己亥冬紅巾逼茶陵城越明年<lb/>
夏圍守益急承慶倡城中人晝夜助官軍巡邏備禦無<lb/>
少怠事有咈於其志輒發而為詩痛憤激烈往往有奮<lb/>
臂扼腕切齒唾罵之意毎一詩成輒持以示予予欲和<lb/>
之而未能嘗語之曰子姑為之吾他日當為子序已而<lb/>
茶陵城䧟群兇讙譟持刃噐突入人舍殺人填門巷承<lb/>
<pb n="KR4d0571_WYG_004-15b"/>
慶抱父號痛冦不忍害竟以不食而卒其一妻一妾皆<lb/>
即自刎死不受辱嗚呼若承慶者亦可謂磊磊落落人<lb/>
矣予既偶不死得與承慶哭别城東門欲還鄉就死先<lb/>
人墓下而又得不死乃復竄居永新之界洖村山中日<lb/>
就衰朽而承慶且浮三湘越五嶺周迴千數百里間以<lb/>
與當世之王公大人下上議論今又以勤勞王事求間<lb/>
道訪予山中且得復讀其所為詩俯仰今昔恍惚如夢<lb/>
予雖呻吟疾痛不復能為文詞而猶能記茶陵城中時<lb/>
<pb n="KR4d0571_WYG_004-16a"/>
語亦安得不為承慶一言哉雖然承慶之志見於詩者<lb/>
固能使人洞見肝膽無毫髪委曲而其才之可以見諸<lb/>
行事而施諸功業者則未之見也今四方王公卿使及<lb/>
朝廷名徳重望開受群言無間遐邇承慶幸得從容進<lb/>
趨其間宜必以讜謨谹論日陳於前使厎綏戡定之功<lb/>
如雷迅風烈而雲収雨霽天日清朗夫然後向之所以<lb/>
痛憤激烈而奮臂扼腕切齒唾罵之意於是渙然而消<lb/>
泰然而平矣不然則抑鬱沈痼無有已時吾未見其可<lb/>
<pb n="KR4d0571_WYG_004-16b"/>
也然則予之所望於承慶者夫豈獨於詩而已哉<lb/>
　　　周徳清樂府韻序<lb/>
天地有自然之音非安排布置所可為也以安排布置<lb/>
為之者人也非天也天地既判而人與之並立焉草木<lb/>
生焉禽獸居焉凡具形色肖貌於天地之間者莫不有<lb/>
聲焉有聲則音隨之矣清濁髙下抑揚徐疾何莫而非<lb/>
自然之音哉聲音具而歌詠興虞廷載賡三百篇之權<lb/>
輿也商頌周雅漢魏以來樂府之根柢也當是時也韻<lb/>
<pb n="KR4d0571_WYG_004-17a"/>
書未作而作者之音調諧婉俯仰暢達隨其所取自中<lb/>
節奏亦何莫而非自然之音哉韻書作而拘忌多拘忌<lb/>
多而作者始不如古矣古之詩未有律也而律詩自唐<lb/>
始精於律者固已有之至杜工部而雄傑渾厚掩絶今<lb/>
古然以比之漢魏諸作則意趣風格盖亦有不然者矣<lb/>
古之賦未有律也而律賦自唐始朝廷以此取士鄉老<lb/>
以此訓子兢兢焉較一字於毫忽之間以為進退予奪<lb/>
之機組織雖工俳偶雖切而牽制局促磔裂以盡人之<lb/>
<pb n="KR4d0571_WYG_004-17b"/>
才故自律賦既作迨今六七百年之間而曽無一篇可<lb/>
傳於後世曽無一字可益於世教凡若此者皆韻書之<lb/>
貽患也嗟乎韻書之作也果何人哉使其果聖人也則<lb/>
吾不可得而議也使其非聖人也則亦安得而盡信之<lb/>
哉孟子之於武城取其二三策而其言曰盡信書不如<lb/>
無書夫以聖人之書而孟子猶未之盡信而况於後之<lb/>
書乎况若沈氏之書者乎今且直以一方之音而欲行<lb/>
之於天下以一人之見而欲行之於萬世偏仄固陋遂<lb/>
<pb n="KR4d0571_WYG_004-18a"/>
為成書使後之人遵而用之如衆工之守䋲墨小吏之<lb/>
持法令靳靳乎不敢少有遷移吁亦可嘆也已予自幼<lb/>
入小學學詩常怪夫東冬之不相通也清青之不相用<lb/>
也則執以問諸師師曰此有清濁非爾所知及長而益<lb/>
疑則又以質諸鄉之先輩則鄉之先輩亦有疑之者矣<lb/>
疑之而著而為書者有之矣恨世變莫知所存亦莫能<lb/>
憶究其説常往來於懐髙安周徳清通音律善樂府舉<lb/>
沈氏之書而洗空之考其源流指其疵繆特出己見以<lb/>
<pb n="KR4d0571_WYG_004-18b"/>
隂陽定平聲之上下而向之東冬鍾江等韻皆屬下平<lb/>
以中原之音正四方之音而向之混緩范犯等字皆歸<lb/>
去聲此其㝡明白而易見者它亦未暇悉論也盖徳清<lb/>
之所以能為此者以其能精通中原之音善北方樂府<lb/>
故能審聲以知音審音以類字而其說則皆本於自然<lb/>
非有所安排布置而為之也使是書行四方則必将使<lb/>
遐邦僻嶠之士咸知以中原之音為正而自覺其侏離<lb/>
鴂舌之為可愧矣又推而施之朝廷則必能形諸歌詠<lb/>
<pb n="KR4d0571_WYG_004-19a"/>
播諸金石近之則可追漢代之遺風逺之可以希商周<lb/>
之雅頌而虞廷賡歌之意亦将可以聞其彷彿矣不其<lb/>
盛哉<lb/>
　　　汪氏族譜序<lb/>
新安汪君士章持其族人松夀所著淵源録以示予且<lb/>
曰松夀所著詳矣其旁搜逺取者古騐今細大不遺使<lb/>
吾汪氏之子孫得有所慿以不紊夫尊卑疎戚之序其<lb/>
用心勞矣然松夀特詳其所自出而於他族不能皆詳<lb/>
<pb n="KR4d0571_WYG_004-19b"/>
盖族之盛者久則必分分則益衆衆則不勝書矣此理<lb/>
勢之自然也松夀居休寧而吾居婺源之囬嶺淵源録<lb/>
汪氏譜也而吾回嶺之族系未詳此吾回嶺之譜所以<lb/>
不得不作也松夀居休寧則詳其所自出今吾居回嶺<lb/>
亦詳吾之所自出吾之意即松夀之意也自回嶺以前<lb/>
則同松夀吾非敢有加於松夀也予按汪授姓始於魯<lb/>
成公傳至士章凡七十四世其間世次考據明白非臆<lb/>
說者具見淵源録松夀於汪氏不為無功矣而士章復<lb/>
<pb n="KR4d0571_WYG_004-20a"/>
為此譜詳其所自出盖老蘇氏眉山譜已有譜為吾作<lb/>
則詳吾所自出之說士章之譜非無所倣而作者也夫<lb/>
自逺而近自疎而戚由受姓而至於己身詳悉具載豈<lb/>
非為人子孫者之大願哉然勢有所不能則詳其所自<lb/>
出焉可也然則松夀雖有功於汪氏而士章又有功於<lb/>
回嶺者矣汪氏世有顯人功名富貴科第武功赫然為<lb/>
江左名族然居新安以來至唐越國公為最盛分居他<lb/>
縣仕有元者惟回嶺為最多越國公以下具見各族之<lb/>
<pb n="KR4d0571_WYG_004-20b"/>
譜仕有元者向使士章之譜不作則其仕宦行事之跡<lb/>
皆湮没而無聞矣豈不深可惜哉又况乎尊卑踈戚之<lb/>
序其有關於汪氏者尤不小也士章讀書博學事母盡<lb/>
孝於兄弟尤極友愛無富貴之習功名之志於世事澹<lb/>
泊無所營而獨殚力竭志以成此譜其所見去常情逺<lb/>
矣吾聞君子能盡孝於親其子孫必有興者若王祥之<lb/>
後蔓延於江左而功名之盛其國家雖隆替而王氏之<lb/>
子孫愈昌而愈熾此其騐也吾見士章之後子孫必有<lb/>
<pb n="KR4d0571_WYG_004-21a"/>
勃然而興亦若先世之忠勤以開其後則斯譜也又不<lb/>
患乎無接踵以續之者矣士章求予文序其前故為書<lb/>
之<lb/>
　　　送易玉田之龍陽學正序<lb/>
龍陽為湖北善地居洞庭上游其山川遼廓平曠幽逈<lb/>
演迤無窮林大谷層巖峻嶺之限故其俗厚以淳其地<lb/>
多腴田沃壌湖地藪澤藕根菱芡於是乎産黿鼉龜鼈<lb/>
鴐鵝<graphic n="KR1175" url="https://raw.githubusercontent.com/kanripo/KR-Gaiji/master/images/KR1175.png" mimeType="image/png"/>鶬於是乎聚而細氓得取之以為利故其民富<lb/>
<pb n="KR4d0571_WYG_004-21b"/>
以饒南宋時蜀之賢士大夫居官避難者多家焉今其<lb/>
故家巨室率多蜀人故其士皆文以雅夫惟其如是也<lb/>
故為政於是邦者其政易以行而為教於是邦者其教<lb/>
亦易以入余往年客是邦是邦之賢士大夫多予所舊<lb/>
友是邦之學者多出予舘下今别其地四三年矣而未<lb/>
嘗一日忘焉玉田易君由縣教官再轉而陞郡之博士<lb/>
予嘉其得善地故為叙其山川風俗人士之美以道之<lb/>
雖然予豈徒以是為君幸哉予将又有望焉凡學校與<lb/>
<pb n="KR4d0571_WYG_004-22a"/>
科目相盛衰科目行取士多由學校則科目學校皆士<lb/>
氣所由關也科目廢而學校獨存則斯文之脉所恃以<lb/>
不絶者惟學校已耳舍是他奚望哉茍職教者於此而<lb/>
不加之意則學校雖不廢猶廢也君之是行也為我告<lb/>
龍陽之大夫士其勿以科目之廢而輕學校為我語龍<lb/>
陽之學者其勿以科目之廢而忘學校公以處之勤以<lb/>
厲之則科目雖廢斯文固無恙也非君吾誰望哉明年<lb/>
當買扁舟上滄水以觀君為教之績君其無負予言<lb/>
<pb n="KR4d0571_WYG_004-22b"/>
　　　送陳元善赴海北憲掾序<lb/>
科目行士皆蘄一第以行其志然其初入官率多得州<lb/>
縣又往往居佐貳下僚守長肆行奸吏無檢加以大府<lb/>
把握於上一失其意立蹈禍機而豪猾之民又從而窺<lb/>
伺之盖有終日憂勤而無益於事功者回視昔時讀書<lb/>
談道之樂反不可得噫士志此而求以行其志難矣哉<lb/>
惟進士之舉而第者得為憲府掾史秩雖卑而其謀謨<lb/>
賛畫能與憲府官相可否於是一道之間官吏之貪亷<lb/>
<pb n="KR4d0571_WYG_004-23a"/>
聰黠民情之苦樂憂喜風俗之醇醨上下皆與焉意之<lb/>
所向無不可為而又無把握窺伺之者士而得志於世<lb/>
唯此為庶幾乎予同年陳元善兩以鄉舉至禮部不見<lb/>
取於有司輒増修其業不少懈名行著聞久而益信故<lb/>
當道之明公要人交章稱譽欲用之又以例不可乃舉<lb/>
為海北憲掾而元善之意猶若有未慊者予謂夫士之<lb/>
幼學壯行每欲僥倖一第幸而得之以自試於州縣局<lb/>
縮淟涊豈若得一憲府掾之可以行其志哉縱使得一<lb/>
<pb n="KR4d0571_WYG_004-23b"/>
州縣而治之無不如意亦不過百里而止豈若佐憲府<lb/>
行政事其恩威得以厲一道之廣之逺哉以彼易此孰<lb/>
得孰失要必有辨之者元善行矣異時歸告予曰某郡<lb/>
某守令賢吾告之官之長而舉之若干人某郡某守令<lb/>
惡吾告之官之長而黜之若干人行某事出某令當一<lb/>
一語我庶有以見元善平生之志<lb/>
　　　茶陵州達嚕噶齊托音善政詩序<lb/>
為政之要曰公而已矣公則明明則人之情偽事之是<lb/>
<pb n="KR4d0571_WYG_004-24a"/>
非舉不可掩率是而行宜無不得其當者然又必守之<lb/>
以誠持之以久然後足以成治功得名譽也茶陵為州<lb/>
號稱易治而為政者率皆以私意擾之由是怨讟日滋<lb/>
名譽日損若是而諉之曰民之難治是豈民之過也哉<lb/>
今監州托音公則不然自公之來民咸畏公之威而樂<lb/>
其寛服公之明而愛其亷聴公之教而委心於其賞罰<lb/>
於是自郡邑至鄉井皆稱之如是者凡三年而公之政<lb/>
治益勤今年夏境内以旱為憂齋戒徒跣冒暑以禱雨<lb/>
<pb n="KR4d0571_WYG_004-24b"/>
隨禱而應民既悦喜未幾廣東冦竊發聲隣境帥府檄<lb/>
郡縣繕修城池民又以役為憂公得檄即按視圮毁調<lb/>
附城居民有力者為之又不擾而集鄉民之入城者見<lb/>
其事之成而不知其役之興又大悦喜於是而益稱之<lb/>
州之役賦視畆地之多寡以為戸籍之上下而貧富相<lb/>
傾每不得其實至有産業俱盡而賦役不减者大府雖<lb/>
屢行下而有司惮於浩繁倡而復止為害滋甚公於是<lb/>
聴民得以自實且捐己俸以供吏胥筆札之費稽校出<lb/>
<pb n="KR4d0571_WYG_004-25a"/>
入吏執筆視公為謹無敢容其私故能舉數十年不治<lb/>
之弊而一旦為之是又大有功於民者於是盖屢稱之<lb/>
矣大扺公之處心也公故其臨事也明而又加之以辨<lb/>
敏之資持守之力宜其愈久而民愈稱之無恠也既而<lb/>
州之儒士咸願作為歌詩以頌公之徳於無窮而屬予<lb/>
為之序夫修其徳政以與其民同其好惡者為政者之<lb/>
事也而緝其徳政以播之聲詩者士之職也以公之善<lb/>
政如此而不能使之揄揚敷布以傳於逺以埀於後以<lb/>
<pb n="KR4d0571_WYG_004-25b"/>
勸於将來則為士之職不既荒乎是皆吾黨之士所當<lb/>
相率而奨助之也故為之序<lb/>
　　　贈胡務敏序<lb/>
近年予來安城留王氏讀書樓性嗜簡静罕與人事相<lb/>
接惟文學之士時與為交際然亦鮮有能助予者既而<lb/>
王氏延務敏以訓其子弟乃得盡相與之益焉務敏自<lb/>
早嵗即穎悟於諸經無不習習之無不得其要固可以<lb/>
為人師矣觀其立規布畫授業觧經已卓然有領袖諸<lb/>
<pb n="KR4d0571_WYG_004-26a"/>
生之意予亦以逺大期之而務敏之心未止此也夙夜<lb/>
勤勤惟恐不逮教授之餘即痛自課責言卑而貌恭若<lb/>
於予有相師之意者甚矣務敏之無自足也夫人固貴<lb/>
於知學學而可以為人師是必有異於人者而褊心局<lb/>
度往往以是自足是徒知以師道自居而不知師道之<lb/>
為無窮也今務敏以積學之久為諸生師亦其宜爾猶<lb/>
慊然自顧而欲求分寸之益於予甚矣其無自足也雖<lb/>
然務敏既不足為人師予其敢為務敏師哉予於務敏<lb/>
<pb n="KR4d0571_WYG_004-26b"/>
亦因有以自警焉書曰惟斆學半務敏宜盡心焉於其<lb/>
别書以為贈<lb/>
　　　蕭氏疃吟四葉序<lb/>
蕭氏之詩盛矣夫詩而至於四世其可不謂之盛乎天<lb/>
之所以予人者甚不數數也窮古迄今凡幾千百年而<lb/>
能詩者有幾盖詩於宇宙間如至寳之不常有使天而<lb/>
數數以予人則詩亦豈足貴哉此固天之所甚靳而不<lb/>
肯輕以予人者也天固靳之而蕭氏固有之則天之所<lb/>
<pb n="KR4d0571_WYG_004-27a"/>
以與蕭氏者獨何厚哉蕭氏世居禾川秋山下自宋至<lb/>
我朝領貢舉者相望而所謂疃吟集行於世者則季韶<lb/>
雪崖翁之所作也季韶之詩如静得王先生青山趙先<lb/>
生皆稱道之二先生號以詩鳴則其所稱道者必不茍<lb/>
矣季韶之子公翰公翰之子與敬皆深於詩者與敬嘗<lb/>
受詩經於冲所彭先生故其温柔敦厚之教為有源委<lb/>
至其子謙用所作尤清俊可愛里人左起中集其四世<lb/>
詩名曰疃吟四葉噫盛哉昔老蘇公謂千金之子可以<lb/>
<pb n="KR4d0571_WYG_004-27b"/>
富人可以貧人而求一言之幾於道不可得天子之宰<lb/>
相可以生人可以殺人求一言之幾於道亦不可得噫<lb/>
一言且不可得而况其多乎况於四世乎且吾聞謙用<lb/>
彬彬好脩極意舉子業嘗以儒術發身湖南今且録郴<lb/>
學矣使由是而昌其詩鋪張皇猷以大鳴國家之盛當<lb/>
又有盛於今日者故述其家學之盛以序之<lb/>
　　　蕭氏族譜序<lb/>
予初避地來禾川聞義山蕭氏之族多文學行義之士<lb/>
<pb n="KR4d0571_WYG_004-28a"/>
著名於時比年來上麓以所聞訽之劉君子琚子琚曰<lb/>
予蕭氏之甥也蕭氏信多材然非獨以文學行義稱也<lb/>
且有智力剛毅之士足以撑拄時變予心甚喜之而末<lb/>
由考其派系之詳及觀光謙所編蕭氏族譜然後其詳<lb/>
可得而見盖蕭氏舊有譜宋季喪亂失亡賴諸老口以<lb/>
相授當有元盛平時光謙與兄光宇姪鳯岡相與講論<lb/>
性理之學每嵗科興則偕試其藝翕然有聲塲屋間方<lb/>
是時亦嘗用意於譜輒又慨然嘆曰吾徒方從事科目<lb/>
<pb n="KR4d0571_WYG_004-28b"/>
幸而有成他日為之未晚也已而時異事殊光宇鳯岡<lb/>
相繼淪逝於是光謙之姪某某相率以請於族之長曰<lb/>
某某某某躍然喜曰此吾之責也遂以譜事屬之光謙<lb/>
光謙領之而未就既逾月其姪孫某某復率其昆從子<lb/>
弟以來請亟成之以毋墜其先世之緒而貽其後人光<lb/>
謙乃精加考訂以就此譜復繼之序以述其詳著之詞<lb/>
以示其訓秩乎其有序也蔚乎其有文也凜乎其有戒<lb/>
飭之義而不可犯也吾觀蕭氏之初祖繇五季自長沙<lb/>
<pb n="KR4d0571_WYG_004-29a"/>
來數百年間世祚凡幾廢興人事凡幾變易而蕭氏之<lb/>
族至於今衣冠禮樂視昔無忝豈是鄉之山水竒崛其<lb/>
鍾於人者固自有不同歟抑其人之才有足以當世道<lb/>
之變而致然歟不然則蕭氏之所以久而不替者其必<lb/>
有故矣吾聞蕭氏二世祖遇達僧為卜葬地當時問其<lb/>
所欲則曰不願富貴但願後裔温飽綿綿不絶耳夫如<lb/>
是則蕭氏之所以久而不替者豈非山水之勝其鍾於<lb/>
人者固自有不同歟吾又聞當宋靖康間時則有若宗<lb/>
<pb n="KR4d0571_WYG_004-29b"/>
義以武衛閭里南渡紹興時則有若安質宗旦克復禾<lb/>
川邑有元定江南時則有若彦清兄弟八人咸有勇力<lb/>
材藝而彦清尤駢脅多智能庇活其親族鄉黨大溪山<lb/>
陽㐮洞冦負固累年江西湖廣夾攻弗克時則有若國<lb/>
材國華定翁兄弟率壮士先登克之以功授爵賞及至<lb/>
正壬辰之變所在䗬起人不自全時則有某某出貲力<lb/>
率衆守禦累著勞効而某父子又累擊賊擒其渠魁以<lb/>
保障其鄉隣咸受爵賞之命夫如是則蕭氏之所以久<lb/>
<pb n="KR4d0571_WYG_004-30a"/>
而不替者又豈非其人之才有足以當世道之變而致<lb/>
然歟嗟乎世之故家大族能如蕭氏者幾何人哉時平<lb/>
則文學之士彬彬焉出而馳騖乎科目之塲世亂則材<lb/>
智之士矯矯焉出而赴趨乎功名之㑹是豈世之萎薾<lb/>
𤨏屑不自振㧞者所可與同語哉予既喜子琚之言為<lb/>
可信又喜蕭氏之子弟能恊志以成此譜使後世有可<lb/>
遵守者故因光謙來請而為之序<lb/>
　<lb/>
<pb n="KR4d0571_WYG_004-30b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　雲陽集巻四<lb/>
</p>
<p>
</p>
  </div>
</body>
</text>
</TEI>