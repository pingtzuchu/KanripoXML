<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>山齋文集巻十七</head> <lb/>
    <p>
<pb n="KR4e0151_WYG_017-1a"/>
欽定四庫全書<lb/>
　山齋文集巻十七<lb/>
　　　　　　　　　　　　　明　鄭岳　撰<lb/>
　　墓誌銘<lb/>
　　　明戸部郎中浴江陳士逺墓誌銘<lb/>
戸部郎中陳君士逺諱騰鸞世居黄岡曽祖克讓徙江<lb/>
口故號浴江祖徽祚父允迪贈承德郎戸部主事母方<lb/>
氏贈安人生君兄弟五人君行敬五江口自勝國以來<lb/>
<pb n="KR4e0151_WYG_017-1b"/>
人材絶少江海㑹流靈秀磅礴鬱積而始發於君生有<lb/>
異質書過目輒能牢記初治舉子業輒能脱凢格有竒<lb/>
語正德丙子舉試名第七梓其文庚辰㑹試辛巳廷試<lb/>
第二甲名第七授戸部主事監視芻餉出納不苛晉署<lb/>
員外郎中釐革蠧弊務以利人嘉靖丁亥五月八日以<lb/>
病卒于京邸享年四十有八朝之公卿大夫士咸䀌傷<lb/>
之君無他嗜好獨嗜書訂經質史旁及百家諸子竒辭<lb/>
隠帙靡不獵涉其為文沉鬱奥美至奇澁處殆不可句<lb/>
<pb n="KR4e0151_WYG_017-2a"/>
其後躭翫左氏班馬漸趨古雅成一家言余起廢至京<lb/>
見素林公繼至咸以文委君余脩莆陽文獻君為沃擇<lb/>
惟精尚書九峰孫公鳯山秦公咸器其能使天假之年<lb/>
極所如往掞精振藻固當為吾莆増價顧奪之速何耶<lb/>
嘗讀賈誼鵩賦息夫躬絶命詞迺知古詞人多窮且不<lb/>
夀獨君哉其為人坦易言詞率直好面斥人過故多取<lb/>
忌毁然實無他腸遇事若草草而界畛甚嚴如河西務<lb/>
九江𣙜税皆利權所在部堂亟委俱力辭卒之日囊無<lb/>
<pb n="KR4e0151_WYG_017-2b"/>
粒金部長僚知之為給二十金交游率致賻始克治木<lb/>
殮禭賣屋償責尚多逋負比櫬歸家徒四壁嗚呼傷哉<lb/>
先娶鄭氏贈安人繼許氏封安人皆先卒側室徐氏子<lb/>
男四功劭皆衞庠生能紹家學勸勄女一孫男一峻功<lb/>
劭以貧故久不克𦵏兹卜地于待賔里東山之陽將以<lb/>
明年甲午正月初九日窆焉持郎中方世佩所述事狀<lb/>
拜且泣曰先子文學志操嘗辱公知不肖懼無以掩諸<lb/>
幽也願丐之志余曰浴江平生知友如王時行林以吉<lb/>
<pb n="KR4e0151_WYG_017-3a"/>
郭直夫鄭啓範皆善文抑何取於老朽功劭曰固諸公<lb/>
意也余每危君之不克𦵏兹聞諸公助麥舟而二子極<lb/>
力圖之始克襄事又奚忍弗銘迺叙而銘之曰<lb/>
孰豐厥禀孰柅厥成極其所至藝苑蜚英中道夭閼孰<lb/>
究幽㝠厥嗣烝烝尚克賁于佳城<lb/>
　　　封太淑人林母方氏墓誌銘<lb/>
太淑人方姓大父行人栁東公諱澥廉退執禮父和叔<lb/>
公由郷薦為石城教諭卒無子太淑人生四嵗而孤母<lb/>
<pb n="KR4e0151_WYG_017-3b"/>
朱氏矢志鞠之性幼慧且習染家訓識度逈出女流栁<lb/>
東公特奇愛之曰是女不以與凢子林大姓且聞贈侍<lb/>
郎槐庭公少有異質遂以歸之林家無厚業太淑人躬<lb/>
執爨昧旦即起盥櫛與婢使雜作攻苦茹淡有恒情所<lb/>
不堪者槐庭公中年棄舉業陶情詩酒不問家有無公<lb/>
私百需咸於太淑人任之既舉一男四女男即兵部右<lb/>
侍郎富也娶張氏婦能共甘苦早棄世太淑人念之至<lb/>
今語必出涕繼娶翁娶栁及連歸諸女于士族而先畬<lb/>
<pb n="KR4e0151_WYG_017-4a"/>
不損尺寸人咸難之侍郎始登第官評事忤逆瑾謫官<lb/>
又勒致仕阽危叵測大懼為太淑人戚顧怡然曰仕途<lb/>
利鈍非自我為之又奚尤瑾誅起廢歴郡守方面至今<lb/>
官太淑人不以為喜猶私治産親竈突侍郎跪請曰婦<lb/>
可代勞何自苦乃爾太淑人艴然曰爾林由吾曽太姑<lb/>
鄭安人辛苦立家至今數世食其利吾敢以驕惰遽墜<lb/>
其家法邪其素性嚴憚率類是家衆承事惟謹晩益降<lb/>
詞色為和娓娓道其貧時拮据狀且習見栁東公居家<lb/>
<pb n="KR4e0151_WYG_017-4b"/>
禮法及門高第歴舉為諸孫及孫婦訓念石城公乏祀<lb/>
市祭田若干畝付方氏子孫掌之嵗時燕㑹闔門千餘<lb/>
指女眷充溢堂奥太淑人頎然出其上舉止凝重衆視<lb/>
之若神凢受餉遺必厚謝村嫗以物售每翔以直且飲<lb/>
食之匱乏乞貸蠲恵無或恡疎戚貴賤屬心焉平生强<lb/>
健鮮疾晩得痰証每發昏憒疾已卽起飲啜如常嘉靖<lb/>
癸已五月三日早起猶步屣遍歴諸堂室飯至咽數口<lb/>
投箸而絶享年八十蓋收其全福云先是侍郎在兩廣<lb/>
<pb n="KR4e0151_WYG_017-5a"/>
念母老懇懇連疏乞致仕歸養忤㫖落職歸末週嵗而<lb/>
太淑人果卒足明不欺尋遇詔叙復䘏典未下蓋有竢<lb/>
也太淑人以嵗辛夘覃恩加封號孫萬仭例得䕃叙入<lb/>
太學曽孫兆金登郷舉今嵗甲午孫萬潮繼登萬峰兆<lb/>
恩俱錄學籍萬峰而下萬殊萬言凢五孫兆恩而下兆<lb/>
居兆憲兆誥兆禎兆麟凢七曽孫孫女二曽孫女四𤣥<lb/>
孫女二孫曽諸婦俱出宦門其福澤流衍將百世賴之<lb/>
寧獨哀榮無憾已哉槐庭公先𦵏石門將合𦵏啓封弗<lb/>
<pb n="KR4e0151_WYG_017-5b"/>
利迺改兆于右以是年十二月二十二日合二柩窆焉<lb/>
以萬潮壻于我具狀丐銘迺叙而銘之曰<lb/>
鍾之異維家之祥𦙍之良維國之光振振來昆世永昌持<lb/>
盈萃祉莫與京吁嗟女士兮今則亡石門改兆兮雙玉偕藏<lb/>
　　　明贈承德郎刑部廣東清吏司主事質菴王君<lb/>
　　　墓誌銘<lb/>
王世居沙堤稱著姓元季有諱發者遭兵燹蕩析隨<lb/>
母吳依舅氏耕原以居遂冐吳姓歴五世至御史公諱<lb/>
<pb n="KR4e0151_WYG_017-6a"/>
玉榮曁今知府鳯靈皆以吳著仕籍鳳靈為刑部主事<lb/>
始奏復王姓今為耕原王氏君諱琯字玊和號質菴御<lb/>
史季弟鳯靈父也厥考諱止敬以御史初官太常博士<lb/>
贈博士母林氏封太孺人質菴少從御史治舉子業通<lb/>
大義以考博士蚤逝伯兄玉伯挾貲逰湖湘十餘年不<lb/>
返家遂落口衆食寡公私百責藂委竭力營治拮据撑<lb/>
拄以衣食内外婚嫁其子女以毋貽太孺人憂俾御史<lb/>
得以専志於學及舉進士宦轍往來煩費質菴皆密為<lb/>
<pb n="KR4e0151_WYG_017-6b"/>
之備俾得蠲志于官又念太孺人思伯不置迺裹足走<lb/>
湖湘間闗三年竟迎伯以歸視時貿稍積贏餘則以脩<lb/>
葺先世祠墓置塾延師以教諸子姓中年太孺人憫其<lb/>
勞悴命兄弟分異均給所遺田宅且聽各私其有質菴<lb/>
獨不肯私既異二年兄弟有欲得腴田者慨然易之御<lb/>
史欲廣宅割所分屋數楹與之伯氏子失愛見逐并其<lb/>
妻孥畜之皆近世所難者自御史顯宦未嘗藉聲勢取<lb/>
潤於官輘轢其鄉人聞人善稱慕不置而恵䘏其貧嘗<lb/>
<pb n="KR4e0151_WYG_017-7a"/>
有所親貸白金二十兩持去旋歸告曰適所貸者䘮之<lb/>
途矣質菴曰旣䘮之途將若之何竟不復索晩舉七丈<lb/>
夫子鳯靈最末少始生以星厯卜之曰是兒必貴質菴<lb/>
以正德已巳二月二十六日卒越八年丙子鳯靈與兄<lb/>
鳯儀同舉鄉薦明年鳯靈舉進士歴部屬出守襄陽年<lb/>
纔三十文才吏幹表出流輩余每私異之及得吾宗彦<lb/>
提學御史洛書所為質菴行狀迺嘆曰是固有自哉夫<lb/>
嗇於身而發於其子天之道終定如是爲善者其勸爾<lb/>
<pb n="KR4e0151_WYG_017-7b"/>
矣鳯靈以主事遇恩例贈質菴如其官母林氏安人封<lb/>
生母戴氏太安人其諸兄鳯翔鳯簉鳯偁鳯儼皆早世<lb/>
鳯儀為亳州學正亦卒今在惟鳯澤聴選官孫男大受<lb/>
衛庠生大勲一貫邑庠生大節凢五房之寡幼衣食婚<lb/>
䘮皆鳯靈乎賴其家又素貧既得襄陽奉母戴就養逾<lb/>
年卒歸圖𦵏事卜祔質菴墓不吉卜遷吉乃别治三壙<lb/>
于報恩山之原博士公墓右以嘉靖戊子十二月十七<lb/>
日啓質菴林母墓遷二柩與戴合窆質菴先𦵏未有銘<lb/>
<pb n="KR4e0151_WYG_017-8a"/>
今宜銘銘曰<lb/>
孝弟于人兮道在邇競利傷恩兮俗頽靡幹蠱用譽兮因<lb/>
心則友世若質菴兮其庶矣葆光弗耀兮多委祉惟天祐善<lb/>
兮篤生令子覃恩未艾兮賁九泉改葬勒銘兮徵于野史<lb/>
　　　明中憲大夫雲南按察司副使蘭臯陳公墓誌<lb/>
　　　銘<lb/>
嘉靖乙酉余謝事歸蘭臯陳公亟枉顧語甚驩余故居<lb/>
蒲坂去公錦墩纔二里許余方開渠築室公辱相其成<lb/>
<pb n="KR4e0151_WYG_017-8b"/>
操舟往來相樂也越二年丁亥正月二十四日公遘㣲<lb/>
疾卒余匍匐往吊悲嘅疇昔失此老友蓋公年長余同<lb/>
舉鄉薦仕宦出入同時交莫逆也公初計偕中禮部乙<lb/>
榜為直𨽻獻縣儒學教諭其地材素乏乃嚴立條教以<lb/>
身率之拔其頴異加課督焉由是科第繼起郡長貳皆<lb/>
遣子就學待以賔禮六載例得㑹試登𢎞治巳未進士<lb/>
授直𨽻南樂知縣先時嵗荒民流公為招徠立劵貸溫<lb/>
戸種子令民耕作二年亡者悉歸與民示信竊盜獲者<lb/>
<pb n="KR4e0151_WYG_017-9a"/>
穴狗竇出入且許親屬保領能改惡即復其常由是人<lb/>
恥為盜雖遺物於道亦不敢私嵗辛酉郡雨雹壬戌郡<lb/>
蝗蝝南樂獨免巡按御史遣官覈實條其政蹟殊異上<lb/>
旌癸亥徵入百姓遮留解其鞾懸置于樓立名宦祠昉<lb/>
於公也由戸部主事轉刑部員外郎郎中時逆璫擅威<lb/>
柄邏者獲巨盜獄具欲以賂釋公持不可以直被逮幾<lb/>
不免正德庚午陞山西布政司左參議旬宣所至繩治<lb/>
强梗王府侵冒民田事下推勘奪歸之民撫按交章論<lb/>
<pb n="KR4e0151_WYG_017-9b"/>
薦乙亥轉雲南按察司副使鋤剔奸蠧憲度脩眀嘗掌<lb/>
提學道事考較惟允然嚴於嫉惡卒不免於不悦已者<lb/>
之中傷庚辰始解官歸歸八年卒年七十三矣公軀貌<lb/>
豐偉顧盼有威卽之則樂易欵密性簡重充於學識居<lb/>
官絶機穽巧媚以養交倖進居家不問生産性躭書至<lb/>
老不倦詩文沉鬱有味隠然為郷之望焉配封宜人張<lb/>
氏相安儉素教子孫有法撫孤姪而婚配之在南樂民<lb/>
有獲窖錢者爭輸之官宜人曰天以賜民官何利焉卒<lb/>
<pb n="KR4e0151_WYG_017-10a"/>
畀之民先公五年卒夀七十子男二長肅先卒次懿女<lb/>
二長適李長史仁之子一復次適許長史仁之子淳孫<lb/>
相懿以下俱弟子員曽孫𤣥錫師錫陳居錦墩族久以<lb/>
蕃讀書登第則自公之兄翰林庶吉士邦瑞公始其治<lb/>
尚書有師法一時學者宗之公與從父兄浙江布政使<lb/>
公仁俱從受業聨舉進士一門稱盛曽祖孟岳祖從吉<lb/>
考贈刑部員外郎諱克嗣妣俞氏贈宜人以公貴也公<lb/>
諱邦器字五器别其號蘭皋云公嘗於白杜嶺祖墳之<lb/>
<pb n="KR4e0151_WYG_017-10b"/>
後手營新墳𦵏配張宜人矣懿卜以今年戊子十二月<lb/>
十五日壬午奉公窆焉以御史朱君必東狀請銘誼不<lb/>
得辭乃叙而銘之銘曰<lb/>
于嗟蘭臬倐云徂壺公木蘭跡已孤宦轍所至有美譽<lb/>
莵裘歸老無厚儲杜門却掃日劬書後生考徳式其廬<lb/>
老成典刑日以疎我銘其墓語非諛<lb/>
　　　明淮府左長史進階中憲大夫真白林公曁淑<lb/>
　　　配封宜人吳氏墓誌銘<lb/>
<pb n="KR4e0151_WYG_017-11a"/>
𢎞治初間莆儒碩官于國子者數人若監丞林公子道<lb/>
學正陳公子佩曁吾中表兄林公世祥皆以宿學古行<lb/>
表律後進一時太學稱盛余脩莆陽文獻畧已叙述兹<lb/>
林公之𦵏也孫森等具狀請銘於余前輩典刑公不可<lb/>
作矣公諱稔既入官以祥名林其先有宋進士諱龍者<lb/>
卜居黄石琳井孫夀者遷書街公今徙玉塘曽祖仲頎<lb/>
公祖原脩公皆邑庠造士也考諱亮贈奉政大夫妣宋<lb/>
氏司諫雍公女考蚤卒舅奪母志公幼有志識泣不從<lb/>
<pb n="KR4e0151_WYG_017-11b"/>
遂依叔氏以居稍長勵志力學登成化乙酉鄉薦已丑<lb/>
中乙榜拜博羅學諭日與諸生相講解真意慇懃視諸<lb/>
生如子諸生亦父視之出其型範若張都憲律曽侍御禄<lb/>
終身佩服弗忘歴九載部使者交薦諸生請留不可迺<lb/>
相與立生祠于學宫題其柱曰先生真白日後學仰清<lb/>
風因更號真白云吏部試優等例得遷有司公懇辭太<lb/>
宰尹公面嘆其高資轉江西饒州教授其教如博邑諸<lb/>
生脩脯有無厚薄卒不以介意而賙貧助䘮義無所靳<lb/>
<pb n="KR4e0151_WYG_017-12a"/>
九載考績諸生就學宫立去思碑淮康王親為製文刻<lb/>
之遷國子助教六館生多從講業天部書考行淑教勤<lb/>
超擢淮府左長史實異格也淮康王素重其賢虚心倚<lb/>
毗時内臣有跋扈者公劾罪之康王薨世子未立朝廷<lb/>
勑公輔攝處分國事羣小譸張奏訐公鎮以靜卒以無<lb/>
事嗣王具奏輔導勤勞䝉特恩進階中憲大夫錫以誥<lb/>
詞曰輔相盡匡持之力講經多啓沃之功追贈厥考奉<lb/>
政大夫淮府左長史封淑配宜人吳氏公尋以老乞歸<lb/>
<pb n="KR4e0151_WYG_017-12b"/>
所居闤闠日靜坐一室人莫窺其面吉月嵗節一謁宗<lb/>
祠㑹族衆而已竟不跡城府蓋公寡嗜欲薄世味敦慎<lb/>
好禮在官所五鼓必興盛暑不廢冠裳人未嘗見其科<lb/>
頭晏起者痛父早卒念叔氏撫教恩事之如父先世所<lb/>
遺業惟聴叔命分置以俸資上七品散官為叔榮既而<lb/>
謂母子無絶道拘於制不得伸而猶曲致其孝焉諸伯<lb/>
叔兄弟不能𦵏者十二䘮悉出資為助𦵏墓在榖城之<lb/>
麓施及姻舊咸恩之余昔為湖廣僉憲奉吾母禄養道<lb/>
<pb n="KR4e0151_WYG_017-13a"/>
經饒郡公懇留暫住藩署數日且曰吾幼時受愛於姑<lb/>
今俱老矣語必稱名進酒必長跪召一鍛工以銀器將<lb/>
以致贈為工者侵盜幾半僕與之究競公聞之以雞米<lb/>
遺工去戒其僕曰若旣露其惡誰復任之是絶其藝矣<lb/>
余目擊其事為之嘆息其存心誠厚類是生平於人無<lb/>
忿競不口人過或有欺侮者亦不之較有古君子長者<lb/>
風焉所治經學甚醇嘗同考順天主考浙江多得士吳<lb/>
宜人與公相敬如賔公樂客遇至輒留宜人常洗腆以<lb/>
<pb n="KR4e0151_WYG_017-13b"/>
俟其慈祥好施悉先公意為之卒之日簮珥衣被俱散<lb/>
之盡其在淮藩也宮中姬嬪尊為女師郡主笄及下嫁<lb/>
必請宜人掌行其禮子一諱繼善字乾卿邑庠生抱負<lb/>
甚偉以宿疾不竟所志惜哉娶陳大尹則孔女善治家<lb/>
勤婦道公以正德乙亥十二月二十日卒享年七十有<lb/>
七嘉靖壬午嵗乾卿與陳氏婦繼卒獨宜人夀最高享<lb/>
年九十嘉靖丁亥九月十六日以疾卒女三長適吳外<lb/>
翰孜之子伯和次適李大尹元之子子齊三適贈主事<lb/>
<pb n="KR4e0151_WYG_017-14a"/>
黄守居之子待遂孫男三孟森郡庠生娶楊教授文命<lb/>
女仲彬邑庠生娶黄大尹汝顯女季一栻郡庠生娶周<lb/>
大尹澄女曽孫三爚燁熛墓在安樂里嶺前卜以今年<lb/>
丙申正月十七日奉柩厝焉並乾卿陳氏婦以從之銘<lb/>
曰<lb/>
大樸既散淳風日漓反琢以真典刑在兹古貌古心動<lb/>
不踰禮歴教兩庠入助國學不二其徳師道不孤人曰<lb/>
醇儒式是模範迨相皇藩請共朝夕主少國疑横流䇄<lb/>
<pb n="KR4e0151_WYG_017-14b"/>
立帝念勞勩錫以金緋令徳保終請老以歸温温宜人<lb/>
克相内治嫓徳孕賢聿稱女士葫䕘之原有封若堂爰及<lb/>
子婦二世偕藏揚徳揚休用垂無極慨比有道庶無媿色<lb/>
　　　雷母鄭孺人墓誌銘<lb/>
嘉靖十五年四月初七日吾郡推古和雷侯禮母孺人<lb/>
鄭氏卒于官邸莆諸生素受侯教合如干人助其䘮役<lb/>
凢殮襚悉用布無繒綺之飾諸生出以語余嘆曰昔寇<lb/>
萊公為樞宻直學士賞賜金帛盈積其乳母曰太夫人<lb/>
<pb n="KR4e0151_WYG_017-15a"/>
不幸時家貧求一帛以為襚不可得詎知有今日萊公<lb/>
聞之大慟其事殆與今類余於是善侯守官貧且知孺<lb/>
人之能安於貧也旣數日侯令諸生持林郎中志道所<lb/>
述行狀請銘於虖余尚忍弗銘乎哉按狀豐城之雷始<lb/>
於令煥其事具載張華博物志煥既得劍名曽孫曰鐔<lb/>
志瑞也自晉傳緒久益熾至延平郡守誠智生啓陽啓<lb/>
陽生遂冲娶揭氏是生邦鑑號强恕齋者禮父也始邦<lb/>
鑑卜婚鄭氏本南巷右族處士統女自年十三時母陳<lb/>
<pb n="KR4e0151_WYG_017-15b"/>
病劇每夕稽顙北辰請以身代因茹素三年祈母夀其<lb/>
幼性如是既歸于雷事揭氏姑盡誠孝姑嘗病痢孺人<lb/>
扶抱滌穢衣不解帶連數夕為常姑賴以無苦一日聞<lb/>
寇至衆皆逸孺人獨守姑不忍離旣舉瑚璉又感異夢<lb/>
舉禮方在襁抱叔氏子祐䄓幼孤孺人均乳之至湩竭<lb/>
寧以餅啖禮以是祐䄓咸母孺人强恕翁少業儒再試<lb/>
弗遇遨遊湖湘間孺人獨攻苦茹淡以娶瑚婦丁璉婦<lb/>
揭而歸女于劉廷獻黄澥又為禮聘李氏誡曰待汝學<lb/>
<pb n="KR4e0151_WYG_017-16a"/>
成名迺娶戊子禮果登鄉薦卒業南雍孺人揭李氏婦<lb/>
就婚未幾李卒壬辰禮登進士孺人為續娶張氏婦與<lb/>
俱迨節推命下遂偕之官居無何强恕齋亦來就養敬<lb/>
相待如賔相安澹泊期勉率厥子成逺業侯每出輒為<lb/>
扄重門絶不與外人接旦夕以省刑洗寃為訓侯奉以<lb/>
周旋惟謹持法詳平接士夫質愿不欺暇即與諸生講<lb/>
解經義翁與孺人聞而樂之侯每承檄理劇于他郡在<lb/>
省城聞母病歸視未浹旬遂卒享年六十八澄清濠元<lb/>
<pb n="KR4e0151_WYG_017-16b"/>
寳其孫也孺人自至官邸常嬰疾雖困牀褥一錢寸縷<lb/>
猶手自檢制蓋務儉以助廉云郡人咸誦母賢而又惜<lb/>
侯去也余忍弗銘銘曰<lb/>
古有崔母官無贏資稱好消息亦有雋母獄無枉詞喜<lb/>
進飲食吁嗟孺人式克似之壼儀秩秩守官亷平祿養<lb/>
未豐大故奄及郡人哀之誄以銘辭式垂無極<lb/>
　<lb/>
　山齋文集巻十七<lb/>
</p>
<p>
</p>
  </div>
</body>
</text>
</TEI>