<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4h0148_WYG_015-1a"/>
欽定四庫全書<lb/>
御選唐宋詩醇巻六<lb/>
　　隴西李白詩六<lb/>
　　獻從叔當塗宰陽氷<lb/>
金鏡霾六國亡新亂天經焉知髙光起自有羽翼生蕭<lb/>
曹安<graphic n="KR1160" url="https://raw.githubusercontent.com/kanripo/KR-Gaiji/master/images/KR1160.png" mimeType="image/png"/>屼耿賈摧欃槍吾家有季父傑出聖代英雖無<lb/>
三台位不借四豪名激昻風雲氣終協龍虎精弱冠燕<lb/>
趙來賢彦多逢迎魯連善談笑季布折公卿遥知禮數<lb/>
<pb n="KR4h0148_WYG_015-1b"/>
絶常恐不合并惕想結宵夢素心久已𠖇顧慙青雲器<lb/>
謬奉玉樽傾山陽五百年緑竹忽再榮髙歌振林木大<lb/>
笑喧雷霆落筆灑篆文崩雲使人驚吐辭又炳煥五色<lb/>
羅華星秀句滿江國髙才掞天庭宰邑艱難時浮雲空<lb/>
古城居人若薙草掃地無纎莖惠澤及飛走農夫盡歸<lb/>
耕廣漢水萬里長流玉琴聲雅頌播呉越還如泰階平<lb/>
小子别金陵來時白下亭羣鳯憐客鳥差池相哀鳴各<lb/>
拔五色毛意重泰山輕贈微所費廣斗水澆長鯨彈劎<lb/>
<pb n="KR4h0148_WYG_015-2a"/>
歌苦寒嚴風起前楹月銜天門曉霜落牛渚清長歎即<lb/>
歸路臨川空屏營<lb/>
　　贈汪倫<lb/>
李白乗舟將欲行忽聞岸上踏歌聲桃花潭水深千尺<lb/>
不及汪倫送我情<lb/>
　楊齊賢曰白逰涇縣桃花潭村人汪倫常醖美酒以<lb/>
　待白倫之裔孫至今寳其詩<lb/>
　　安陸白兆山桃花嵒寄劉侍御綰<lb/>
<pb n="KR4h0148_WYG_015-2b"/>
雲卧三十年好閒復愛仙蓬壺雖㝠絶鸞鶴心悠然歸<lb/>
來桃花嵒得憩雲窗眠對嶺人共語飲潭猨相連時昇<lb/>
翠微上邈若羅浮巅兩岑抱東壑一嶂横西天樹雜日<lb/>
易隱崖傾月難圓芳草換野色飛蘿揺春煙入逺構石<lb/>
室選幽開上田獨此林下意杳無區中縁永辭霜臺客<lb/>
千載方來旋<lb/>
此等篇詠與鮑參軍謝宣城自是神合不徒形似<lb/>
　　淮南卧病書懐寄蜀中趙徵君蕤<lb/>
<pb n="KR4h0148_WYG_015-3a"/>
呉會一浮雲飄如逺行客功業莫從就嵗光屢奔廹良<lb/>
圗俄棄捐衰疾乃綿劇古琴藏虚匣長劎挂空壁楚冠<lb/>
懐鍾儀越吟比莊舄國門遥天外鄉路逺山隔朝憶相<lb/>
如臺夜夢子雲宅旅情初結緝秋氣方寂歴風入松下<lb/>
清露出草間白故人不可見幽夢誰與適寄書西飛鴻<lb/>
贈爾慰離析<lb/>
亦是宣城一派視移病還園示親屬詩有過之無不及<lb/>
也<lb/>
<pb n="KR4h0148_WYG_015-3b"/>
　楊慎曰太白渡荆門詩仍連故鄉水萬里送行舟送<lb/>
　人之羅浮詩爾去之羅浮余還憇峨嵋及此詩國門<lb/>
　遥天外四句皆寓鄉思<lb/>
　楊慎曰趙蕤梓州人精於數學蘇頲薦西蜀人才云<lb/>
　趙蕤術數李白文章宋人注李詩遺其事<lb/>
　　望終南山寄紫閣隠者<lb/>
出門見南山引領意無限秀色難為名蒼翠日在眼有<lb/>
時白雲起天際自舒巻心中與之然託興毎不淺何當<lb/>
<pb n="KR4h0148_WYG_015-4a"/>
造幽人滅跡棲絶巘<lb/>
淡雅自然處神似淵明白雲天際無心舒巻白詩妙有<lb/>
其意<lb/>
　　秋夜宿龍門香山寺奉寄王方城十七丈奉國營<lb/>
　　上人從弟幼成令問<lb/>
朝發汝海東暮棲龍門中水寒夕波急木落秋山空望<lb/>
極九霄逈賞幽萬壑通目皓沙上月心清松下風玉斗<lb/>
横網户銀河耿花宫興在趣方逸歡餘情未終鳯駕憶<lb/>
<pb n="KR4h0148_WYG_015-4b"/>
王子虎溪懐逺公桂枝坐蕭瑟棣華不復同流恨寄伊<lb/>
水盈盈焉可窮<lb/>
　　沙丘城下寄杜甫<lb/>
我來竟何事髙卧沙丘城城邉有古樹日夕連秋聲魯<lb/>
酒不可醉齊歌空復情思君若汶水浩蕩寄南征<lb/>
白與杜甫相知最深飯顆山頭一絶本事詩及酉陽雜<lb/>
俎載之盖流俗傳聞之說白集無是也鮑庾隂何詞流<lb/>
所重李杜實嘗宗之特所成就者大不寄其籬下耳安<lb/>
<pb n="KR4h0148_WYG_015-5a"/>
得以為譏議之辭乎甫詩及白者十餘見白詩亦屢及<lb/>
甫即此結語情亦不薄矣世俗輕誣古人往往類是尚<lb/>
論者當知之<lb/>
　鍾惺曰一片真氣<lb/>
　沈徳潜曰有餘地有餘情此詩家正聲也浮淺者以<lb/>
　為無味<lb/>
　　淮隂書懐寄王宗城<lb/>
沙墩至梁苑二十五長亭大舶夾雙艣中流鵝鸛鳴雲<lb/>
<pb n="KR4h0148_WYG_015-5b"/>
天掃空碧川嶽涵餘清飛鳬從西來適與佳興并眷言<lb/>
王喬舄婉孌故人情復此親懿㑹而増交道榮沿洄且<lb/>
不定飄忽悵徂征暝投淮隂宿欣得漂毋迎斗酒烹黄<lb/>
雞一餐感素誠予為楚壯士不是魯諸生有徳必報之<lb/>
千金耻為輕緬書羇孤意逺寄櫂歌聲<lb/>
一起真有萬夫之禀吕本中稱此篇與闗山月為氣雄<lb/>
一世非虚言也<lb/>
　　聞王昌齡左遷龍標遥有此寄<lb/>
<pb n="KR4h0148_WYG_015-6a"/>
楊花落盡子規啼聞道龍標過五溪我寄愁心與明月<lb/>
隨風直到夜郎西<lb/>
　胡應麟曰此詩及下江陵洛陽聞笛望天門山等作<lb/>
　真有揮斥八極凌厲九霄之意<lb/>
　沈徳潜曰即將心寄明月流影入君懐之意出以揺<lb/>
　曳之筆語意一新<lb/>
　　憶舊逰寄譙郡元参軍<lb/>
憶昔洛陽董糟丘為余天津橋南造酒樓黄金白璧買<lb/>
<pb n="KR4h0148_WYG_015-6b"/>
歌笑一醉累月輕王侯海内賢豪青雲客就中與君心<lb/>
莫逆廻山轉海不作難傾情倒意無所惜我向淮南攀<lb/>
桂枝君留洛北愁夢思不忍别還相隨相隨迢迢訪仙<lb/>
城三十六曲水廻縈一溪初入千花明萬壑度盡松風<lb/>
聲銀鞍金絡倒平地漢東太守來相迎紫陽之真人邀<lb/>
我吹玉笙餐霞樓上動仙樂嘈然宛似鸞鳯鳴袖長管<lb/>
催欲輕舉漢中太守醉起舞手持錦袍覆我身我醉横<lb/>
眠枕其股當筵意氣凌九霄星離雨散不終朝分飛楚<lb/>
<pb n="KR4h0148_WYG_015-7a"/>
闗山水遥余既還山尋故巢君亦歸家渡渭橋君家嚴<lb/>
君勇貔虎作尹并州遏戎虜五月相呼度太行摧輪不<lb/>
道羊腸苦行來北涼嵗月深感君貴義輕黄金瓊杯綺<lb/>
食青玉案使我醉飽無歸心時時出向城西曲晉祠流<lb/>
水如碧玉浮舟弄水簫鼓鳴微波龍鱗莎草緑興來携<lb/>
妓恣經過其若楊花似雪何紅粧欲醉宜斜日百尺清<lb/>
潭冩翠娥翠娥嬋娟初月輝美人更唱舞羅衣清風吹<lb/>
歌入空去歌曲自繞行雲飛此時行樂難再遇西逰因<lb/>
<pb n="KR4h0148_WYG_015-7b"/>
獻長楊賦北闕青雲不可期東山白首還歸去渭橋南<lb/>
頭一遇君酇臺之北又離羣問余别恨知多少落花春<lb/>
暮争紛紛言亦不可盡情亦不可極呼兒長跪緘此辭<lb/>
寄君千里遥相憶<lb/>
白詩天才縱逸至於七言長古往往風雨争飛魚龍百<lb/>
變又如大江無風波浪自湧白雲從空隨風變滅誠可<lb/>
謂怪偉竒絶者矣此篇最有紀律可循歴數舊逰純用<lb/>
序事之法以離合為經緯以轉折為節奏結構極嚴而<lb/>
<pb n="KR4h0148_WYG_015-8a"/>
神氣自暢至於竒情勝致使覽者應接不暇又其才之<lb/>
獨擅者耳<lb/>
　唐汝詢曰此篇敘事四轉語若貫珠又非初唐牽合<lb/>
　之比長篇當以此為法<lb/>
　呉昌祺曰長篇歩歩竒崛蒼勁亦天然筆力也<lb/>
　楊齊賢曰唐地理志亳州譙郡有鄼縣鄼才何切蕭<lb/>
　何子孫所續封何所封音賛漢屬南陽郡<lb/>
　　月夜江行寄崔員外宗之<lb/>
<pb n="KR4h0148_WYG_015-8b"/>
飄飄江風起蕭颯海樹秋登艫美清夜挂席移輕舟月<lb/>
隨碧山轉水合青天流杳如星河上但覺雲林幽歸路<lb/>
方浩浩徂川去悠悠徒悲蕙草歇復聽菱歌愁岸曲迷<lb/>
後浦沙明瞰前洲懐君不可見望逺增離憂<lb/>
可謂工於發端警句亦直逼二謝<lb/>
　　宿白鷺洲寄楊江寧<lb/>
朝别朱雀門暮棲白鷺洲波光揺海月星影入城樓望<lb/>
美金陵宰如思瓊樹憂徒令魂入夢翻覺夜成秋緑水<lb/>
<pb n="KR4h0148_WYG_015-9a"/>
解人意為余西北流因聲玉琴裏蕩漾寄君愁<lb/>
節諧語警<lb/>
　　新林浦阻風寄友人<lb/>
潮水定可信天風難與期清晨西北轉薄暮東南吹以<lb/>
此難挂席佳期益相思海月破圓影菰蔣生緑池昨日<lb/>
北湖梅開花已滿枝今朝東門栁夾道垂青絲嵗物忽<lb/>
如此我來定㡬時紛紛江上雪草草客中悲明發新林<lb/>
浦空吟謝朓詩<lb/>
<pb n="KR4h0148_WYG_015-9b"/>
起勢竒崛寄懐處不勝晼晚之歎<lb/>
　　寄韋南陵氷余江上乗興訪之遇尋顔尚書笑有<lb/>
　　此贈<lb/>
南船正東風北船來自緩江上相逢借問君語笑未了<lb/>
風吹斷聞君携妓訪情人應為尚書不顧身堂上三千<lb/>
珠履客甕中百斛金陵春恨我阻此樂淹留楚江濵月<lb/>
色醉逺客山花開欲然春風狂殺人一日劇三年乘興<lb/>
嫌太遲焚却子猷船夢見五栁枝已堪挂馬鞭何日到<lb/>
<pb n="KR4h0148_WYG_015-10a"/>
彭澤長歌陶令前<lb/>
語笑末了風吹斷畫出兩舟相遇情景鍾惺極賞其工<lb/>
　　題情深樹寄象公<lb/>
腸斷枝上猨涙添山下樽白雲見我去亦為我飛翻<lb/>
古意然必有所謂不必强解或以白雲為白虎引周處<lb/>
射虎事實之更屬紕繆<lb/>
　　北山獨酌寄韋六<lb/>
巢父將許由未聞買山隠道存跡自髙何憚去人近紛<lb/>
<pb n="KR4h0148_WYG_015-10b"/>
吾下兹嶺地閒喧亦冺門横羣岫開水鑿衆泉引屏高<lb/>
而在雲竇深莫能凖川光晝昏凝林氣夕凄緊於焉摘<lb/>
朱果兼得飬𤣥牝坐月觀寳書拂霜弄瑶軫傾壺事幽<lb/>
酌顧影還獨盡念君風塵㳺傲爾令自哂<lb/>
鮑謝集中髙作<lb/>
　　寄東魯二稚子<lb/>
呉地桑葉緑呉蠶已三眠我家寄東魯誰種龜隂田春<lb/>
事已不及江行復茫然南風吹歸心飛墮酒樓前樓東<lb/>
<pb n="KR4h0148_WYG_015-11a"/>
一株桃枝葉拂青烟此樹我所種别來向三年桃今與<lb/>
樓齊我行尚未旋嬌女字平陽折花倚桃邊折花不見<lb/>
我涙下如流泉小兒名伯禽與姊亦齊肩雙行桃樹下<lb/>
撫背復誰憐念此失次第肝腸日憂煎裂素冩逺意因<lb/>
之汶陽川<lb/>
　范杼曰天下䘮亂骨肉分離此老杜詠懐入門號咷<lb/>
　以下意也然彼合此離彼有哭其死此則憐其生彼<lb/>
　兼時事此乃單咏要皆憂思之正者也<lb/>
<pb n="KR4h0148_WYG_015-11b"/>
　沈徳潜曰家常語𤨏𤨏屑屑彌見其真<lb/>
　廣記曰太白於任城縣造酒樓其居在酒樓前<lb/>
　　獨酌清溪江石上寄權昭夷<lb/>
我携一樽酒獨上江祖石自從天地開更長㡬千尺舉<lb/>
杯向天笑天廻日西照永願坐此石長垂嚴陵釣寄謝<lb/>
山中人可與爾同調<lb/>
　　禪房懐友人岑倫<hi>自註時南逰羅浮兼泛桂海自春徂秋不返僕旅江外書情寄</hi>
　　<hi>之</hi>
<pb n="KR4h0148_WYG_015-12a"/>
嬋娟羅浮月揺艷桂水雲美人竟獨往而我安得羣一<lb/>
朝語笑隔萬里懽情分沉吟綵霞沒夢寐羣芳歇歸鴻<lb/>
渡三湘逰子在百粤邉塵染衣劎白日彫華髮春風變<lb/>
楚闗秋聲落呉山草木結悲緒風沙淒苦顔朅來已永<lb/>
久頽思如循環飄飄限江裔想像空留滯離憂毎醉心<lb/>
别涙徒盈袂坐愁青天末出望黄雲蔽目極何悠悠梅<lb/>
花南嶺頭空長滅征鳥水濶無還舟寳劎終難託金囊<lb/>
非易求歸來儻有問桂樹山之幽<lb/>
<pb n="KR4h0148_WYG_015-12b"/>
稱心而言意足而止情深語摯老筆紛披<lb/>
　　廬山謡寄盧侍御虚舟<lb/>
我本楚狂人鳯歌笑孔丘手持緑玉杖朝别黄鶴樓五<lb/>
嶽尋仙不辭逺一生好入名山逰廬山秀出南斗傍屏<lb/>
風九叠雲錦張影落明湖青黛光金闕前開二峰長銀<lb/>
河倒挂三石梁香爐瀑布遥相望廻厓沓嶂凌蒼蒼翠<lb/>
影紅霞映朝日鳥飛不到呉天長登髙壯觀天地間大<lb/>
江茫茫去不還黄雲萬里動風色白波九道流雪山好<lb/>
<pb n="KR4h0148_WYG_015-13a"/>
為廬山謡興因廬山發閒窺石鏡清我心謝公行處蒼<lb/>
苔沒早服還丹無世情琴心三叠道初成遥見仙人綵<lb/>
雲裏手把芙蓉朝玉京先期汗漫九垓上願接盧敖逰<lb/>
太清<lb/>
天馬行空不可羈紲<lb/>
　桂臨川曰全篇開闔軼蕩冠絶古今即使工部為之<lb/>
　未易及此髙岑輩恐亦脅息其襟期雄曠辭㫖慷慨<lb/>
　音節瀏亮無一不可<lb/>
<pb n="KR4h0148_WYG_015-13b"/>
　　春日歸山寄孟浩然<lb/>
朱紱遺塵境青山謁梵筵金繩開覺路寳筏度迷川嶺<lb/>
樹攅飛栱嵒花覆谷泉塔形標海月樓勢出江煙香氣<lb/>
三天下鐘聲萬壑連荷秋珠已滿松宻盖初圓鳥聚疑<lb/>
聞法龍叅若䕶禪媿非流水韻叨入伯牙弦<lb/>
　方回曰太白負不羈之才樂府大篇翕忽變化而律<lb/>
　詩乃工夫縝宻如此杜審言宋之問相伯仲<lb/>
　道經三天者清㣲天禹餘天大赤天也<lb/>
<pb n="KR4h0148_WYG_015-14a"/>
　　流夜郎至西塞驛寄裴隠<lb/>
揚帆借天風水驛苦不緩平明及西塞已先投沙伴廻<lb/>
巒引羣峰横蹙楚山斷砯衝萬壑㑹震沓百川滿龍怪<lb/>
潜溟波俟時救災旱我行望雷雨安得霑枯散鳥去天<lb/>
路長人愁春光短空將澤畔吟寄爾江南管<lb/>
　　自漢陽病酒歸寄王明府<lb/>
去嵗左遷夜郎道琉璃硯水長枯槁今年勅放巫山陽<lb/>
蛟龍筆翰生輝光聖主還聽子虚賦相如却與論文章<lb/>
<pb n="KR4h0148_WYG_015-14b"/>
願掃鸚鵡洲與君醉百塲嘯起白雲飛七澤歌吟淥水<lb/>
動三湘莫惜連船沽美酒千金一擲買春芳<lb/>
平生飛動意見爾不能無胸懐正復如此<lb/>
　　江夏寄漢陽輔録事<lb/>
誰道此水廣狹如一匹練江夏黄鶴樓青山漢陽縣大<lb/>
語猶可聞故人難可見君草陳琳檄我書魯連箭報國<lb/>
有壯心龍顔不廻眷西飛精衛鳥東海何由填鼓角徒<lb/>
悲鳴樓船習征戰抽劎歩霜月夜行空庭徧長呼結浮<lb/>
<pb n="KR4h0148_WYG_015-15a"/>
雲埋沒顧榮扇他日觀軍容投壺接髙宴<lb/>
　　早春寄王漢陽<lb/>
聞道春還未相識走傍寒梅訪消息昨夜東風入武陽<lb/>
陌頭楊栁黄金色碧水浩浩雲茫茫美人不來空斷腸<lb/>
預拂青山一片石與君連日醉壺觴<lb/>
秀骨天成偶然渉筆無不入妙<lb/>
　　江上寄元六林宗<lb/>
霜落江始寒楓葉綠未脱客行悲清秋永路苦不達滄<lb/>
<pb n="KR4h0148_WYG_015-15b"/>
波眇川汜白日隠天末停櫂依林巒驚猿相叫聒夜分<lb/>
河漢轉起視溟漲濶涼風何蕭蕭流水鳴活活浦沙淨<lb/>
如洗海月明可掇蘭交空懐思瓊樹詎解渇朂哉滄洲<lb/>
心嵗晚庶不奪幽賞頗自得興逺與誰豁<lb/>
　　涇溪南藍山下有落星潭可以卜築余泊舟石上<lb/>
　　寄何判官昌浩<lb/>
藍岑竦天壁突兀如鯨額奔蹙横澄潭勢吞落星石沙<lb/>
帯秋月明水揺寒山碧佳境宜緩櫂清暉能留客恨君<lb/>
<pb n="KR4h0148_WYG_015-16a"/>
阻歡逰使我自驚惕所期俱卜築結茅錬金液<lb/>
　　早過漆林渡寄萬巨<lb/>
西經大藍山南來漆林渡水色倒空青林煙横積素漏<lb/>
流昔吞翕沓浪競奔注潭落天上星龍開水中霧嶢巖<lb/>
注公栅突兀陳焦墓嶺峭紛上干川明屢廻顧因思萬<lb/>
夫子解渇同瓊樹何日覩清光相歡詠佳句<lb/>
　　游敬亭寄崔侍御<lb/>
我家敬亭下輙繼謝公作相去數百年風期宛如昨登<lb/>
<pb n="KR4h0148_WYG_015-16b"/>
髙素秋月下望青山郭俯視鴛鷺羣飲啄自鳴躍夫子<lb/>
雖蹭蹬瑶臺雪中鶴獨立窺浮雲其心在寥廓時來顧<lb/>
我笑一飯葵與藿世路如秋風相逢盡蕭索腰間玉具<lb/>
劎意許無遺諾壯士不可輕相期在雲閣<lb/>
　　自金陵泝流過白璧山翫月達天門寄句容王主<lb/>
　　簿<lb/>
滄江泝流歸白璧見秋月秋月照白璧皓如山隂雪幽<lb/>
人停宵征賈客忘早發進帆天門山廻首牛渚沒川長<lb/>
<pb n="KR4h0148_WYG_015-17a"/>
信風來日出宿霧歇故人在咫尺新賞成胡越寄君青<lb/>
蘭花惠我庶不絶<lb/>
白寄人之詩大致泛濫於元嘉以還此前諸篇皆是也<lb/>
白嘗謂建安以來綺麗非珍盖亦大概言之至其間表<lb/>
表諸人曷嘗不歴閫入室相與周旋出入乎特才實邁<lb/>
古故大而化之其淵源有自來矣杜甫亦復如是詞人<lb/>
落筆往往過當甫嘗云陶謝不枝梧他日則云安得思<lb/>
如陶謝手令渠述作與同逰後人過尊二家或欲盡薄<lb/>
<pb n="KR4h0148_WYG_015-17b"/>
從前非通論也<lb/>
　　秋日魯郡堯祠亭上宴别杜補闕范侍御<lb/>
我覺秋興逸誰云秋興悲山將落日去水與晴空宜魯<lb/>
酒白玉壺送行駐金羈歇鞍憇古木解帯挂横枝歌鼔<lb/>
川上亭曲度神飈吹雲歸碧海夕鴈沒青天時相失各<lb/>
萬里茫然空爾思<lb/>
飄然而來戛然而止格調髙逸有如鵬翔末息翩翩而<lb/>
自逝<lb/>
<pb n="KR4h0148_WYG_015-18a"/>
　胡震亨曰太白詩押宜字韻者凡五見此其一也他<lb/>
　如月色望不盡空天父相宜謔浪偏相宜置酒正相<lb/>
　宜春風與醉客今日乃相宜韻致俱勝<lb/>
　段成式曰李集有堯祠贈杜補闕者老杜也<lb/>
　　别魯頌<lb/>
誰道泰山髙下却魯連節誰云秦軍衆摧却魯連舌獨<lb/>
立天地間清風灑蘭雪夫子還倜儻攻文繼前烈錯落<lb/>
石上松無為秋霜折贈言鏤寳刀千嵗庶不滅<lb/>
<pb n="KR4h0148_WYG_015-18b"/>
與堯祠宴别二詩皆極清健太冲挺拔景純豪儁非潘<lb/>
陸諸人之比<lb/>
　劉辰翁曰上六句意象髙逈自切事情結末古意選<lb/>
　語<lb/>
　　夢逰天姥吟留别<lb/>
海客談瀛洲煙濤微茫信難求越人語天姥雲霓明滅<lb/>
或可覩天姥連天向天横勢拔五嶽掩赤城天台四萬<lb/>
八千丈對此欲倒東南傾我欲因之夢呉越一夜飛度<lb/>
<pb n="KR4h0148_WYG_015-19a"/>
鏡湖月湖月照我影送我至剡溪謝公宿處今尚在淥<lb/>
水蕩漾清猨啼脚著謝公屐身登青雲梯半壁見海日<lb/>
空中聞天雞千巖萬轉路不定迷花倚石忽已暝熊咆<lb/>
龍吟殷巖泉慄深林兮驚層巔雲青青兮欲雨水澹澹<lb/>
兮生煙列缺霹靂丘巒崩摧洞天石扇訇然中開青㝠<lb/>
浩蕩不見底日月照耀金銀臺霓為衣兮風為馬雲之<lb/>
君兮紛紛而來下虎鼓瑟兮鸞廻車仙之人兮列如麻<lb/>
忽魂悸以魄動怳驚起而長嗟惟覺時之枕席失向來<lb/>
<pb n="KR4h0148_WYG_015-19b"/>
之煙霞世間行樂亦如此古來萬事東流水别君去時<lb/>
何時還且放白鹿青崖間須行即騎訪名山安能摧眉<lb/>
折腰事權貴使我不得開心顔<lb/>
七言歌行本出楚騷樂府至扵太白然後窮極筆力優入聖<lb/>
域昔人謂其以氣為主以自然為宗以俊逸髙暢為貴咏之<lb/>
使人飄揚欲仙而尤推其天姥吟逺别離等篇以為雖<lb/>
子美不能道盖其才横絶一世故興㑹標舉非學可及<lb/>
正不必執此謂子美不能及也此篇夭矯離竒不可方<lb/>
<pb n="KR4h0148_WYG_015-20a"/>
物然因語而夢因夢而悟因悟而别節次相生絲毫不<lb/>
亂若中間夢境迷離不過詞意偉怪耳胡應麟以為無<lb/>
首無尾窈冥昏黙是真不可以說夢也特謂非其才力<lb/>
學之立見顛踣則誠然耳<lb/>
　范杼曰夢呉越以下夢之源也次諸節夢之波瀾也<lb/>
　其間顯而晦晦而顯非太白之胸次筆力亦不能發<lb/>
　此<lb/>
　髙棅曰白逺别離長相思烏栖曲鳴臯歌梁園吟天<lb/>
<pb n="KR4h0148_WYG_015-20b"/>
　姥吟廬山謡等作長篇短韻驅駕氣勢殆與南山秋<lb/>
　色争髙可也<lb/>
　王世貞曰歐陽公自謂廬山髙明妃曲李杜所不能<lb/>
　作非公言也無論其他只半壁見海日空中聞天雞<lb/>
　率爾語公能道否<lb/>
　　留别廣陵諸公<lb/>
憶昔作少年結交趙與燕金羈絡駿馬錦帯横龍泉寸<lb/>
心無疑事所向非徒然晚節覺此疎獵精草太𤣥空名<lb/>
<pb n="KR4h0148_WYG_015-21a"/>
束壯士薄俗棄髙賢中回聖明顧揮翰凌雲煙騎虎不<lb/>
敢下攀龍忽墮天還家守清真孤潔勵秋蟬錬丹費火<lb/>
石採藥窮山川卧海不闗人租稅遼東田乗興忽復起<lb/>
櫂歌溪中船臨醉謝葛強山公欲倒鞭狂歌自此别垂<lb/>
釣滄浪前<lb/>
　　金陵酒肆留别<lb/>
風吹栁花滿店香呉姬壓酒喚客嘗金陵子弟來相送<lb/>
欲行不行各盡觴請君試問東流水别意與之誰短長<lb/>
<pb n="KR4h0148_WYG_015-21b"/>
言有盡而意無窮味在酸醎之外<lb/>
　黄庭堅曰學者若不見古人用意處但得其皮毛所<lb/>
　以去之甚逺如此詩若人復能為首句亦未是太白<lb/>
　至於次句壓酒字他人亦自難及三四句益不同五<lb/>
　六句乃真太白妙處當潜心焉<lb/>
　鍾惺曰不須多亦不須深寫得情出<lb/>
　　贈别鄭判官<lb/>
竄逐勿復哀慚君問寒灰浮雲本無意吹落章華臺逺<lb/>
<pb n="KR4h0148_WYG_015-22a"/>
别淚空盡長愁心已摧二年吟澤畔顦顇㡬時廻<lb/>
　　黄鶴樓送孟浩然之廣陵<lb/>
故人西辭黄鶴樓煙花三月下揚州孤帆逺影碧空盡<lb/>
唯見長江天際流<lb/>
語近情遥有手揮五弦目送飛鴻之妙<lb/>
　唐汝詢曰目力已極離思無涯悵望之情俱在言外<lb/>
　　留别賈舎人至<lb/>
大梁白雲起飄颻來南洲裴回蒼梧野十見羅浮秋鼇<lb/>
<pb n="KR4h0148_WYG_015-22b"/>
抃山海傾四溟揚洪流意欲託孤鳯從之摩天逰鳯苦<lb/>
道路難翺翔還崑丘不肯銜我去哀鳴慙不周逺客謝<lb/>
主人明珠難暗投拂拭倚天劍西登岳陽樓長嘯萬里<lb/>
風掃清胸中憂誰念劉越石化為繞指柔<lb/>
秋風吹胡霜凋此簷下芳折芳怨嵗晚離别悽以傷謬<lb/>
攀青瑣賢延我於北堂君為長沙客我獨之夜郎勸此<lb/>
一杯酒豈惟道路長割珠兩分贈寸心貴不忘何必兒<lb/>
女仁相㸔淚成行<lb/>
<pb n="KR4h0148_WYG_015-23a"/>
深於比喻乃騷人之遺意其音哀婉情景正合<lb/>
　　渡荆門送别<lb/>
渡逺荆門外來從楚國逰山隨平野盡江入大荒流月<lb/>
下飛天鏡雲生結海樓仍連故鄉水萬里送行舟<lb/>
項聨與杜甫之星垂平野濶月湧大江流句法相類亦<lb/>
氣勢均敵胡震亨以杜為勝亦故為低昻耳<lb/>
　　南陵别兒童入京<lb/>
白酒新熟山中歸黄雞啄黍秋正肥呼童烹雞酌白酒<lb/>
<pb n="KR4h0148_WYG_015-23b"/>
兒女嬉笑牽人衣髙歌取醉欲自慰起舞落日争光輝<lb/>
游說萬乗苦不蚤著鞭跨馬渉逺道㑹稽愚婦輕買臣<lb/>
余亦辭家西入秦仰天大笑出門去我軰豈是蓬蒿人<lb/>
結句以直致見風格所謂辭意俱盡如截奔馬<lb/>
　　江夏别宋之悌<lb/>
楚水清若空遥將碧海通人分千里外興在一杯中谷<lb/>
鳥吟晴日江猨嘯晚風平生不下淚於此泣無窮<lb/>
登髙而呼衆山皆響<lb/>
<pb n="KR4h0148_WYG_015-24a"/>
　胡震亨曰項聨與達夫功名萬里外心事一杯中似<lb/>
　皆從庾抱之悲生萬里外恨起一杯中來而達夫較<lb/>
　厚太白較逸並未易軒輊<lb/>
　胡應鱗云髙雖渾厚易到李則超逸入神<lb/>
　　南陽送客<lb/>
斗酒勿為薄寸心貴不忘坐惜故人去偏令逰子傷離<lb/>
顔怨芳草春思結垂楊揮手再三别臨岐空斷腸<lb/>
從古詩十九首脫化而出詞意俱古咏至五六可謂藴<lb/>
<pb n="KR4h0148_WYG_015-24b"/>
藉風流矣<lb/>
　鍾惺曰項聨是客中送客語說得渾然不覺<lb/>
　　送張舎人之江東<lb/>
張翰江東去正值秋風時天清一鴈逺海濶孤帆遲白<lb/>
日行欲暮滄波杳難期呉洲如見月千里幸相思<lb/>
　方回曰一雁孤帆之句亦以寓吾道不偶之歎下句<lb/>
　引白日滄波而云行欲暮杳難期意可見也<lb/>
　　送王屋山人魏萬還王屋<hi>并序</hi>
<pb n="KR4h0148_WYG_015-25a"/>
　王屋山人魏萬云自嵩宋沿呉相訪數千里不遇乗<lb/>
　興逰台越經永嘉觀謝公石門後於廣陵相見美其<lb/>
　愛文好古浪跡方外因述其行而贈是詩<lb/>
僊人東方生浩蕩弄雲海沛然乗天逰獨往失所在魏<lb/>
侯繼大名本家聊攝城巻舒入元化跡與古賢并十三<lb/>
弄文史揮筆如振綺辯折田巴生心齊魯連子西渉清<lb/>
洛源頗驚人世喧采秀卧王屋因窺洞天門朅來逰嵩<lb/>
峰羽客何雙雙朝携月光子暮宿玉女牕鬼谷上窈窕<lb/>
<pb n="KR4h0148_WYG_015-25b"/>
龍潭下奔潨東浮汴河水訪我三千里逸興滿呉雲飄<lb/>
颻淛江汜揮手杭越間樟亭望潮還濤巻海門石雲横<lb/>
天際山白馬走素車雷奔駭心顔遥聞會稽美且渡耶<lb/>
溪水萬壑與千巖峥嶸鏡湖裏秀色不可名清輝滿江<lb/>
城人逰月邉去舟在空中行此中乆延佇入剡尋王許<lb/>
笑讀曹娥碑沈吟黄絹語天台連四明日入向國清五<lb/>
峯轉月色百里行松聲靈溪恣沿越華頂殊超忽石梁<lb/>
横青天側足履半月忽然思永嘉不憚海路賖挂席歴<lb/>
<pb n="KR4h0148_WYG_015-26a"/>
海嶠廻瞻赤城霞赤城漸微沒孤嶼前嶢兀水續萬古<lb/>
流亭空千霜月縉雲川谷難石門最可觀瀑布挂北斗<lb/>
莫窮此水端噴壁灑素雪空濛生晝寒却思惡溪去寧<lb/>
懼惡溪惡咆哮七十灘水石相噴薄路創李北海<hi>李公邕昔</hi>
<hi>為括州開此嶺路</hi>巖開謝康樂<hi>惡溪有謝康樂題詩處</hi>松風和猨聲搜索<lb/>
連洞壑徑出梅花橋雙溪納歸潮落帆金華岸赤松若<lb/>
可招沈約八詠樓城西孤岧嶤岧嶤四荒外曠望羣川<lb/>
㑹雲巻天地開波連浙西大亂流新安口北指嚴光瀨<lb/>
<pb n="KR4h0148_WYG_015-26b"/>
釣臺碧雲中邈與蒼嶺對稍稍來呉都裴回上姑蘇煙<lb/>
綿横九疑漭蕩見五湖目極心更逺悲歌但長吁廻橈<lb/>
楚江濵揮策揚子津身著日本裘<hi>裘則朝卿所贈日本布為之</hi>昻藏<lb/>
出風塵五月造我語知非佁儗人相逢樂無限水石日<lb/>
在眼徒干五諸侯不致百金産吾友揚子雲弦歌播清<lb/>
芬雖為江寧宰好與山公羣乗興但一行且知我愛君<lb/>
君來㡬何時僊臺應有期東窗緑玉樹定長三五枝至<lb/>
今天壇人當笑爾歸遲我苦惜逺别茫然使心悲黄河<lb/>
<pb n="KR4h0148_WYG_015-27a"/>
若不斷白首長相思<lb/>
就彼所述鋪敘成文因其曲折緯以佳句大有帆隨湘<lb/>
轉水到渠成之致<lb/>
　胡震亨曰佁一作儓儓儗言癡也司馬相如賦仡以<lb/>
　佁儗丑吏魚吏二切又音態礙注不前也雖似俗語<lb/>
　其來已久<lb/>
　　送友人尋越中山水<lb/>
聞道稽山去偏宜謝客才千巖泉灑落萬壑樹縈廻東<lb/>
<pb n="KR4h0148_WYG_015-27b"/>
海横秦望西陵遶越臺湖清霜鏡曉濤白雪山來八月<lb/>
枚乗筆三呉張翰杯此中多逸興早晚向天台<lb/>
　桂臨川曰太白天才飄逸長律雖法度整嚴而清骨<lb/>
　不泯<lb/>
　　魯郡堯祠送竇明府薄華還西京<hi>自注時久病初起作</hi>
朝䇿黧眉騧舉鞭力不堪强扶愁疾向何處角巾㣲服<lb/>
堯祠南長楊掃地不見日石門噴作金沙潭笑誇故人<lb/>
指絶境山光水色青於藍廟中往往來擊鼓堯本無心<lb/>
<pb n="KR4h0148_WYG_015-28a"/>
爾何苦門前長跪雙石人有女如花日歌舞銀鞍繡轂<lb/>
往復廻簸林蹶石鳴風雷逺煙空翠時明滅白鷗歴亂<lb/>
長飛雪紅泥亭子赤䦨干碧流環轉青錦湍深沉百丈<lb/>
洞海底那知不有蛟龍蟠君不見緑珠潭水流東海緑<lb/>
珠紅粉沉光彩緑珠樓下花滿園今日曽無一枝在昨<lb/>
夜秋聲閶闔來洞庭木落騷人哀遂將三五少年軰登<lb/>
髙逺望形神開生前一笑輕九鼎魏武何悲銅雀臺我<lb/>
歌白雲倚牕牖爾聞其聲但揮手長風吹月度海來遥<lb/>
<pb n="KR4h0148_WYG_015-28b"/>
勸仙人一杯酒酒中樂酣宵向分舉觴酹堯堯可聞何<lb/>
不令臯繇擁篲横八極直上青天揮浮雲髙陽小飲真<lb/>
𤨏𤨏山公酩酊何如我竹林七子去道賖蘭亭雄筆安<lb/>
足誇堯祠笑殺五湖水至今顦顇空荷花爾向西秦我<lb/>
東越暫向瀛洲訪金闕藍田太白若可期為余掃灑石<lb/>
上月<lb/>
起滅在手變化從心初曷嘗沾沾於矩矱而意之所到<lb/>
無不應節合拍歌行至此豈非神品<lb/>
<pb n="KR4h0148_WYG_015-29a"/>
　　金鄉送韋八之西京<lb/>
客自長安來還歸長安去狂風吹我心西挂咸陽樹此<lb/>
情不可道此别何時遇望望不見君連山起煙霧<lb/>
　　魯郡東石門送杜二甫<lb/>
醉别復㡬日登臨徧池臺何時石門路重有金樽開秋<lb/>
波落泗水海色明徂徠飛蓬各自逺且盡手中杯<lb/>
無限低徊有說不盡處可謂情深於辭<lb/>
　　㶚陵行送别<lb/>
<pb n="KR4h0148_WYG_015-29b"/>
送君㶚陵亭㶚水流浩浩上有無花之古樹下有傷心<lb/>
之春草我向秦人問路岐云是王粲南登之古道古道<lb/>
連綿走西京紫闕落日浮雲生正當今夕斷腸處黄鸝<lb/>
愁絶不忍聽<lb/>
古之傷心人别有懐抱是詩之謂矣<lb/>
　　送裴十八圗南歸嵩山<lb/>
君思潁水緑忽復歸嵩岑歸時莫洗耳為我洗其心洗<lb/>
心得真情洗耳徒買名謝公終一起相與濟蒼生<lb/>
<pb n="KR4h0148_WYG_015-30a"/>
沉刻之意以快語出之可令聞者驚竦<lb/>
　　同王昌齡送族弟襄歸桂陽<lb/>
秦地見碧草楚謡對清樽把酒爾何思鷓鴣啼南園余<lb/>
欲羅浮隱猶懐明主恩躊躇紫宫戀孤負滄洲言終然<lb/>
無心雲海上同飛翻相期乃不淺幽桂有芳根<lb/>
　蕭士贇曰細味此詩非一飯不忘君者乎議者何厚<lb/>
　誣太白之不如杜也<lb/>
爾家何在瀟湘川青莎白石長沙邊昨夢江花照江日<lb/>
<pb n="KR4h0148_WYG_015-30b"/>
㡬枝正發東牕前覺來欲往心悠然魂隨越鳥飛南天<lb/>
秦雲連山海相接桂水横煙不可渉送君此去令人愁<lb/>
風帆茫茫隔河洲春潭瓊草緑可折西寄長安明月樓<lb/>
　桂臨川曰情出至悃詞調警絶<lb/>
　　送崔度還呉<hi>自注度故人禮部員外輔國之子</hi>
幽燕沙雪地萬里盡黄雲朝吹歸秋雁南飛日㡬羣中<lb/>
有孤鳯雛哀鳴九天聞我乃重此鳥緑章五色分胡為<lb/>
雜凡禽雞鶩輕賤君舉手捧爾足疾心若火焚拂羽涙<lb/>
<pb n="KR4h0148_WYG_015-31a"/>
滿面送之呉江濆去影忽不見躊躇日將曛<lb/>
哀痛之音篤於故舊自見深情<lb/>
　　金陵送張十二再逰東呉<lb/>
張翰黄花句風流五百年誰人今繼作夫子世稱賢再<lb/>
動㳺呉櫂還浮入海船春光白門栁霞色赤城天去國<lb/>
難為别思歸各未旋空餘賈生涙相顧共悽然<lb/>
　張翰雜詩青條若總翠黄華如散金<lb/>
　<lb/>
<pb n="KR4h0148_WYG_015-31b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
御選唐宋詩醇巻六<lb/>
</p>
<p>
</p>
  </div>
</body>
</text>
</TEI>