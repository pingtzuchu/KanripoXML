<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>學古緒言巻十二</head> <lb/>
    <p>
<pb n="KR4e0231_WYG_012-1a"/>
欽定四庫全書<lb/>
　學古緒言巻十二<lb/>
　　　　　　　　　　　　　明　婁堅　撰<lb/>
　　墓表一首<lb/>
　　　奉訓大夫淮王左長史何公墓表<lb/>
嗚呼天下固未嘗無材也而常患於擯不得用即用矣<lb/>
而人未必知之深也又患不獲盡其才若其志節不立<lb/>
媕阿苟且以自失其身且重負天下者即有材何為以<lb/>
<pb n="KR4e0231_WYG_012-1b"/>
予所聞若常熟何大夫其才其志節皆宜為世大用而<lb/>
卒困於資格以老豈非當事者之責而士君子所深為<lb/>
之惜者與公諱某字子宣父曰湖廣布政使司都事贈<lb/>
文林郎浙江平陽縣知縣諱墨生公兄弟五人嫡長曰<lb/>
鉦其母王也再娶周連舉四子而公為長次曰鑛曰錞<lb/>
曰鉉平陽之父煇大父采曽大父海海之季弟世學為<lb/>
士譜藏其家而燬焉故自海而上距宋靖康南遷凡數<lb/>
傳皆不得而詳也獨宗人之老猶能言裔出東海自别<lb/>
<pb n="KR4e0231_WYG_012-2a"/>
於廬江而巳公兄弟皆少而力學意在當世不專於浮<lb/>
華甫壯貢於鄉顧久困禮部平生自負其才謂功名可<lb/>
立致即終不遇寧跧伏田里豈能碌碌隨流俗人汨沒<lb/>
耶及弟鑛登進士第慨然歎曰吾今而後殆亦可小試<lb/>
乎遂謁選為令温州之平陽其地東瀕海於温之屬最<lb/>
僻逺而瘠其民多去之永嘉瑞安佃而耕比公為之三<lb/>
年流離漸復二邑之民更視為樂土如異日平陽之人<lb/>
也及公既去後之為永嘉者歸以告其里之人如此葢<lb/>
<pb n="KR4e0231_WYG_012-2b"/>
公自踰冠讀書任陽田舍拾兄所棄汙萊而墾之其穫<lb/>
滿車則仍以歸兄而更受其瘠瘠又復穰故其為巖邑<lb/>
而治辦能若此平陽之輸或逺在鄰境及他衛所渉江<lb/>
即沈艘踰嶺即摧輈公乃議折而益之羨彼利其贏此<lb/>
享其逸人咸便之金鄉衛者介甌閩之交去邑南幾二<lb/>
百里湯信國公所設以備倭也久而備弛戍卒病於㬥<lb/>
露猝有警無足恃於是條便宜築二石堡屹然為一重<lb/>
鎮使後之為邑者率能繕完則猶信國之逺慮乎其他<lb/>
<pb n="KR4e0231_WYG_012-3a"/>
魚鹽闗市之征廢則修之或不足於額則轉移補之有<lb/>
勸之鑿空以佐縣官者謝弗為也而贖之鍰税之羨悉<lb/>
以供解省府費未嘗私以自潤焉葢公既明而熟於計<lb/>
事至孰利孰害靡不究極於毫釐而又本之以㢘法出<lb/>
之以練達幹之以精勤以故規畫一定若操劵而收責<lb/>
役興而費易支功成而民不勞能使旋至而立有效毎<lb/>
若此及朝京師以課最蒙白金之錫當得美官而當事<lb/>
者終不能盡其用僅遷南京錦衣衛經歴以閒散縻之<lb/>
<pb n="KR4e0231_WYG_012-3b"/>
公至樂其江山之勝意泊如也巳又遷淮王左長史遂<lb/>
乞致仕歸而以圖史自娯數與親故共為酣暢而巳尤<lb/>
好為弟若子揚扢古今以寄其感慨如是者又二十餘<lb/>
年以歿予生也晚恨不獲從公遊聽其議論以開發其<lb/>
中之所窺老而無所用於世幸為太平之不遇人而撫<lb/>
時感事常思得當世之偉人以身任天下之重舉動光<lb/>
明卓犖剗去世俗之媕阿一切出於奉公守法而又有<lb/>
如何公者若而人以為之佐其於久安長治庶有賴乎<lb/>
<pb n="KR4e0231_WYG_012-4a"/>
獨惜夫有材矣能不失其身矣既試之而效而卒不使<lb/>
極其才之所至然則必媕阿苟且與俗同其波流者而<lb/>
顧與之共功也豈不可惜也哉予既獲論次其概竊以<lb/>
謂公之為平陽獨凰浦□之役最大而碑記頗能詳之<lb/>
輒采而參之於表其畧曰平陽之南有江横亘江之南<lb/>
又多大谿南北相貫穿則亦名曰東江西江凡溪水之<lb/>
來滙者三十六源溉田可四十萬畞獨患閩之山犬牙<lb/>
錯潮出其間若與之鬬鬬即濤愈壯而谿水尚不能敵<lb/>
<pb n="KR4e0231_WYG_012-4b"/>
湧而壞民田者鹵也在宋端拱始築埭三峯嘉定中又<lb/>
移築凰浦民賴其利元末兵起埭廢本朝自永樂迄嘉<lb/>
靖里父老凡四叩閽卒未果復當歲丁丑公以白備兵<lb/>
使者龔公遂與定築埭之議經營凡八閲月而工畢是<lb/>
役也公謂用土不如石恃隄不如橽止埭下流不如并<lb/>
埭上流完皆與衆異議夫籠土石而投之石固易止而<lb/>
立也橽者下石而上土水之來者阻石而留石以為之<lb/>
閾也水之去者汨土而利土以為之户也并備上流則<lb/>
<pb n="KR4e0231_WYG_012-5a"/>
無虞於蟻穴葢既成而後人知其完焉計用工三萬有<lb/>
竒用金四千兩有奇而取之四十萬畞者不過税民畞<lb/>
四釐而已公之子三人伯世滋撫其弟錞之子也已而<lb/>
舉仲子允澄叔子允泓其能備述公之稱於鄉閭見於<lb/>
政事而謁予請表其墓者允泓也<lb/>
　　行狀三首<lb/>
　　　鄉貢進士曹君行狀<lb/>
君姓曹氏諱繩武字昭服其先河南人自宋南渡移家<lb/>
<pb n="KR4e0231_WYG_012-5b"/>
常熟之福山元末以避兵又徙沙谿里分東西二族以<lb/>
居逮國朝𢎞治中建太倉州割其地𨽻焉因蓫為州人<lb/>
君裔出於東累傳積困於貧弱君之大父雲南按察使<lb/>
司副使公諱某始起家嘉靖己丑進士得贈其父諱某<lb/>
為太常博士未幾以御史糺汪尚書鋐杖於廷謫為隨<lb/>
州判官稍遷至憲副有名世宗朝生子幾人而公之考<lb/>
諱某某為嫡長弱冠舉於鄉距憲副之登第才九年耳<lb/>
後又六年而生君君垂壯以國子生中南京兆秋試其<lb/>
<pb n="KR4e0231_WYG_012-6a"/>
明年憲副公病亟日夜望君北還比至屬以諸穉叔乃<lb/>
卒君少而孝友當憲副時大母顧恭人樂居谿上而父<lb/>
又善病晨昏之奉不能數數往來君每攜婦王往侍其<lb/>
側恭人甚安之前母顧孺人早歿未𦵏夜為盜所發君<lb/>
聞馳往撫其尸哭之慟手為易衣衾不以屬侍婢也歲<lb/>
癸酉計偕中途忽心動即戒傔從南還已而母唐孺人<lb/>
訃至驚仆於地起哭而馳馬蹶傷右肱創甚不為止及<lb/>
歸居喪毁瘁然每見太公淚交於睫而已太公早衰羸<lb/>
<pb n="KR4e0231_WYG_012-6b"/>
閒居多伏枕又苦不成寐君常在左右視食飲惟謹時<lb/>
共談言以適其意太公雖心樂之數顧而言吾以疾故<lb/>
不能卒所業念汝服勤孝之末也養志孝之大也吾將<lb/>
蹔去汝買山以居逺不過一日程音問數相通如在吾<lb/>
目前耳汝其朂之毋以吾故廢學君是以得徧交知名<lb/>
之士修其文章然甘鮮之餽不絶於途花朝月夕數艤<lb/>
舟追隨湖山間以慈孝稱於人人云初憲副公注意睦<lb/>
族謂范文正公義田士大夫家有田十頃便皆得為而<lb/>
<pb n="KR4e0231_WYG_012-7a"/>
世顧希有惜吾力之未逮也屬君父子籍其族屬之貧<lb/>
者歲時廩給之當是時西族盖有比部公某於憲副為<lb/>
從子年已垂暮矣顧族之人有違言往往東愬於君君<lb/>
既為之調停乃使還受成於比部族人以是咸歸心焉<lb/>
平生於師友誼最篤少受經王先生某生為買田以贍<lb/>
之歿為之殮比𦵏也上自其父母下逮於子凡三世焉<lb/>
友人周某者夫婦相繼歿先後為歸骨於土憫其子撫<lb/>
之尤有恩伯子之師周君某少與君同硯席以故延之<lb/>
<pb n="KR4e0231_WYG_012-7b"/>
家塾病瘵久殆不能起君流涕撫之曰即有不諱老親<lb/>
弱子後死者之責也不待君言歿後所以賑恤其家而<lb/>
朂其遺孤讀父之書如一日也比試於有司舍伯子而<lb/>
力為推挽常先於伯子曰吾兒少非所急也丙戌冬北<lb/>
上顧君成忠遘癘困卧寓舍相去十里而遙君毎晨必<lb/>
挾醫往診之既而疾有加遂留共相守歿為具棺衾以<lb/>
殯幾罄其槖裝而徧訃於同鄉及其同榜之厚善者積<lb/>
所賻封識之歸以遺其父元朴先生辭不受則請為卜<lb/>
<pb n="KR4e0231_WYG_012-8a"/>
兆且曰傷哉貧也吾父吾母尚久㬥露今與兒而三矣<lb/>
即又為營三穴而仍納其金先生歎曰君行古人之事<lb/>
我何敢固辭願更留之他日以畀吾孫克紹葢君所心<lb/>
許以女妻之者也遂偕其一姊來相依以居後四年擇<lb/>
壻嫁之裝奩甚具葢君之好行其德樂之不倦類如此<lb/>
矣君性剛不能容人之過然初未嘗求多於人或負之<lb/>
亦不與較也至其成人之美急人之厄解人之紛誣而<lb/>
為白之鬱而為伸之苟力所及能不為流俗顧慮而終<lb/>
<pb n="KR4e0231_WYG_012-8b"/>
不自為功以市恩開釁也鄰邑之政將欲甘心於大姓<lb/>
以君通家年少語次及之君言耳目所及猶恐未真况<lb/>
曖昧乎令驚謝此長者之言遂寢不發里人毎於春秋<lb/>
二試具舟及馬兼程報捷以邀厚糈或有往而不返其<lb/>
徒疑殺之者某也訟之官且誣服矣州守偶過君頗自<lb/>
矜擿發從容對曰正欲白其寃顧不敢耳此鄰家子僝<lb/>
甚非能殺人者且不與某同出奈何以不同入坐乎其<lb/>
人竟以得釋崑山之賢令聶侯以亷能著稱深知君特<lb/>
<pb n="KR4e0231_WYG_012-9a"/>
敬禮之有某豪者妻妒以治緜鐡梗椎孕妾腦而殺之<lb/>
夫懼計誣其讐而厚賄鄰里為之證聶密以問君君先<lb/>
已盡得其實即為白之人無知者獨曽以語伯子慨然<lb/>
歎治獄之難也葢嘗題壁云人有慾則無剛吾以不貪<lb/>
為寳躬自厚則逺怨吾其强恕而行即此可以想見君<lb/>
之為人矣居常好讀書嘗手自抄冩至盈篋笥又頗喜<lb/>
法書及三代彛鼎鞸琫環玦之屬時出而玩之以為燕<lb/>
居之娯然人有舟車重載而遊士大夫間者亦不數與<lb/>
<pb n="KR4e0231_WYG_012-9b"/>
之接也太公既以抱痾斷往還君又性簡亢不能與世<lb/>
俯仰杜門端居父子若自為師友所與游處最習者曰<lb/>
潘省菴先生某以直諒見重予雖晚與之接太公及君<lb/>
一見喜其坦易而許為入室之賓一日延潘及予入其<lb/>
書室笑語從容出所愛花甆觴焉酒數行手滌而貯之<lb/>
匣因為予言昔嘗於酒次有所玩弄此翁意不懌抵之<lb/>
地而毁焉吾色不為動知其欲以此諷也復笑而語潘<lb/>
今日知不復然矣潘亦笑應曰前事吾幾欲忘之若兩<lb/>
<pb n="KR4e0231_WYG_012-10a"/>
君子者而豈流俗人之交也哉顧慚何人亦辱奬以三<lb/>
益今老矣執筆而序次其概所媿言之不文耳君娶於<lb/>
琅邪王氏温州推官諱一誠之女而魏恭簡公之外孫<lb/>
也於司馬司㓂二公為再從姪孫幼時嘗受詩及孔孟<lb/>
之書於恭簡夫人婉嬺淑慎稱其家兒伯子之言曰吾<lb/>
父吾母真能以德相成矣孰有子事父母婦事舅姑兩<lb/>
無間然者乎吾父之嗃也婦女之得至中堂獨有歲時<lb/>
饋奠及歸寧耳居常聞有羣而山游及禱於佛老之宫<lb/>
<pb n="KR4e0231_WYG_012-10b"/>
而尼姏巫媪之狎至者未嘗不極口唾罵也母笑而言<lb/>
自分吾家必無此事何用預他人事為若孺人者古所<lb/>
稱清心玉映葢庶幾焉男子子五人申錫孺人之出也<lb/>
肇錫之母王居厚之母郭思恭之母章而最少訥亦郭<lb/>
出女子子三人長嫁張際陽者孺人出次嫁顧公紹陸<lb/>
日升者俱章出君生於嘉靖癸夘卒於萬厯丁酉孺人<lb/>
先一年壬寅生亦先一年丙申卒享年皆五十有五其<lb/>
𦵏也以泰昌庚申冬十一月某日墓在鄧尉山臨深區<lb/>
<pb n="KR4e0231_WYG_012-11a"/>
某字圩將𦵏君之諸子洎嫡孫謂君與予善知之實深<lb/>
故因伯子先所叙次來請為行狀將藉手以乞銘焉<lb/>
　　　禮部儀制清吏司署郎中事主事張君行畧<lb/>
君諱某字伯隅世為蘇州嘉定人以譜亡不能詳所始<lb/>
或曰宋之南遷自關中徙呉洞庭又自洞庭來徙葢郿<lb/>
伯之後云通議大夫都察院右副都御史贈兵部左侍<lb/>
郎諱某者君之考也杭州錢唐主簿封嚴州府知府贈<lb/>
山西布政使司左布政使諱某者大父也以孫貴得贈<lb/>
<pb n="KR4e0231_WYG_012-11b"/>
官如其子諱某者曽大父也妣楊氏按察使楊公諱某<lb/>
之孫女再封安人恭人贈夫人凡三世皆受二品誥邑<lb/>
里榮之君少勤學能文詞未冠補諸生踰壯舉於鄉未<lb/>
幾成進士歴官武學教授國子監助教兵部車駕司主<lb/>
事嘗受命為湖廣考官還晉禮部儀制司署郎中事而<lb/>
不幸以夭君之再試南宫也今庶子馮公為分考官擢<lb/>
冠其經釋褐當選為州乞假南還予間語君曰士仕於<lb/>
時惟盡力州縣可以驟行其志使利澤及於斯人顧君<lb/>
<pb n="KR4e0231_WYG_012-12a"/>
癯甚如簿書鞅掌何君歎曰吾豈敢苟冒其責而負官<lb/>
負民耶亦請就閒散耳始為武學進諸生朂以韜鈐之<lb/>
學且曰鮮衣怒馬所以快意適自輕也苞苴竿牘所以<lb/>
媚人實侮之也皆宜恥不為已遷國子士以文求益者<lb/>
一經㸃定無不意滿去間語之曰人以貲郎待若若必<lb/>
怒且慙曽不知浮薄文士之不足效也則謂之何再遷<lb/>
尚書曹在駕部時一意搜訪幹略奇士以佐主者又為<lb/>
規條減省歲所例供絶不以脂膏自潤胥史奸弊無所<lb/>
<pb n="KR4e0231_WYG_012-12b"/>
容然皆服君之介無後言其在儀曹會楚藩有告王非<lb/>
真先王子事曖昧且王立已三十年不容輕發而左侍<lb/>
郎郭公楚人也少年時微有所聞於里巷驟信受之欲<lb/>
以身任其事君力爭不可其後郭公竟坐免歸蘇州守<lb/>
以考試失士心士羣譟隨之執政聞而怒將引繩批根<lb/>
盡得其主名而寘之法君從容言誠法當如是但恐坐<lb/>
者既多即無辜濫及當亦不少意遂稍解而郭侍郎驟<lb/>
得太守所自列諸生名尤恚甚屬君具以上聞君窺侍<lb/>
<pb n="KR4e0231_WYG_012-13a"/>
郎意堅未可遽奪乃趣吏亟具牘而抱牘白言奏已前<lb/>
具倉卒不可増今首從皆已服辜苟罪而疑不若盡縱<lb/>
弛之以彰朝廷待士之寛郭亦頷之獄得無濫君為人<lb/>
温文清謹中雖兢兢自克初不為崖異以謸人人望之<lb/>
皆以為退然者然遇事有可否必力持之不肯為苟同<lb/>
與人交常依於厚人有以緩急告苟力所及未嘗不為<lb/>
之盡也其還自楚闈也自言於考文章極詳且慎不敢<lb/>
忘為舉子時比歿而京朝同官稱其守官每若此雖不<lb/>
<pb n="KR4e0231_WYG_012-13b"/>
獲詳亦可少見其概矣君譽聞孚於上下而一旦移疾<lb/>
乞改南當事者擬以吏部郎處之方待命寓舍以閒草<lb/>
故人何侍御行狀至夜分乃寢將曙呼治書小史索飲<lb/>
語漸不可了未幾瞑矣君之疾得之火焚其和當未遇<lb/>
時見君於衆中嘗有不自得之色意其急欲有所表見<lb/>
故然耳及既登用有自京師來者言君近狀常若有不<lb/>
釋然豈性固然歟不然平生故人强半不遇以老尚能<lb/>
日尋笑言之歡如君者豈有不足哉且君於進退恬然<lb/>
<pb n="KR4e0231_WYG_012-14a"/>
又方叙遷知君非熱中無疑也君生長貴介然性謙讓<lb/>
其言呐呐然如不出口常折節下人始為童子侍郎公<lb/>
欲教之儉則授以掾史筆故牘紙使書其背為藁草習<lb/>
字畫比長凡所讀子史百氏之書皆撮其要手書之積<lb/>
成袠其不擇紙筆乃愈於寒士與之遊者皆稱其敏而<lb/>
能勤富而能約毎嗟嘆以為難君眉目娟秀體孱然羸<lb/>
也然意所獨往不副其所期不止侍郎公卒官西粤君<lb/>
以省覲往而不及於含斂哀毁匍匐幾不能生既免喪<lb/>
<pb n="KR4e0231_WYG_012-14b"/>
益刻苦自奮多招延友生與共硯席矻矻不少休一日<lb/>
謂予與君年踰壯盛而名未成又皆顧影孑然此兩者<lb/>
孰急予笑應曰古來賢士多寂寞而眼前販夫傭䜿其<lb/>
不幸以無子終者殆十不一二也吾意欲先其多者而<lb/>
君獨曰吾儕何辜乃虞斬其祀乎不早努力即年不待<lb/>
人此吾憂也相與往復久之低囘以别乃君竟以三四<lb/>
年間連取科第以去而年亦且强矣於是又皇皇焉以<lb/>
𦙍嗣為憂而無幾何又果得男子以慰其意方謂君自<lb/>
<pb n="KR4e0231_WYG_012-15a"/>
兹以往惟優游以須其子之成立耳而乃以未衰之年<lb/>
棄三歲孤童以死豈君之始願則然哉君平日於嗜好<lb/>
泊然或時牢騷不平即逃之酒人以自遣故終其身閨<lb/>
房無婉孌之昵邸舍惟僮僕相親易簀之夕孤燈熒然<lb/>
圖史在列予是以傷君之意而為之愴焉以悲也君既<lb/>
歿前所拔君於禮闈者馮公洎君之友數人議留其子<lb/>
而獨以喪歸念修塗暑濕非嬰兒所堪也而後一歲所<lb/>
子又夭折豈所謂天者固不可以人事知耶如君謙恭<lb/>
<pb n="KR4e0231_WYG_012-15b"/>
靜黙人未有忤者而獨迕於天耶豈君之自詭必得者<lb/>
固造物之所甚忌耶當侍郎公在山東臬時楊夫人與<lb/>
女四人皆燔死而君獨賴乳媪得排牆以出意天將以<lb/>
是留其祚耶而乃止於其躬耶君之配封安人徐氏為<lb/>
大宗伯公女嘗一舉子不育今惟一女嫁太倉州諸生<lb/>
曹居厚其母葢徐安人之媵也為之後者從兄之仲子<lb/>
襲隆奉母安人命來請叙君行事之大畧俟葬有期而<lb/>
告於當代之名公以賁君於永久襲隆已有子夫非君<lb/>
<pb n="KR4e0231_WYG_012-16a"/>
之孫也歟哉而安人亦嘗抱從孫景明自乳褓至今十<lb/>
餘年撫而教之恩有加焉即前往迎君之喪從兄其羽<lb/>
之第二孫也君生於嘉靖某年某月某日卒於萬厯某<lb/>
年某月某日得年僅四十有一其葬在城南沙浦原為<lb/>
侍郎公洎夫人某氏賜葬之塋而祔君於其左歲己酉<lb/>
三月友人婁某述<lb/>
　　　隠君子沈公路行狀<lb/>
呉郡之東南瀕海而邑者曰嘉定邑之東南渡江聚族<lb/>
<pb n="KR4e0231_WYG_012-16b"/>
以居者曰清浦而居人又謂之江東多故家著姓若沈<lb/>
氏其尤也自孝廟初迄於今其兄弟族子先後登朝者<lb/>
皆有聲當時而門内之懿行又多以節孝旌於朝其垂<lb/>
裕於後之人久矣若予所及交而悉其平生能以好古<lb/>
篤學無隕家聲者則公路其人也而不幸年僅始衰羸<lb/>
疾困之又不克成子姓以歿此尤昔人之每致憾於天<lb/>
道者也君諱𢎞正公路其字遡其先世之可考者曰宋<lb/>
揚州守都逺公君之十二世祖也始東遷為呉郡人家<lb/>
<pb n="KR4e0231_WYG_012-17a"/>
於郡之烏鵲橋已又徙嘉定之清浦七傳而思善公以<lb/>
好為德聞於朝廷得詔以旌義表閭生二子其仲曰輔<lb/>
與婦瞿以篤孝聞於朝廷得詔表其閭曰雙孝子四人<lb/>
季曰修職郎槩生子燆有丈夫子二仲諱應元是生君<lb/>
之考太學君諱昌德字叔懷少丁家難攻苦勤學既讀<lb/>
且耕以起其家以娯其親比哭母陸孺人念翁未衰而<lb/>
鰥居曰夜臥誰為搔背痒者以閒請為置簉翁喜而諾<lb/>
娶於潘舉小弱弟昌國盖少後君而生也稍長叔與從<lb/>
<pb n="KR4e0231_WYG_012-17b"/>
子同學歡如兄弟相朂如友朋今之經紀其喪撫孤若<lb/>
嫠調族姻而貽之安凡所以慰君於九亰者目可瞑矣<lb/>
君少而穎異讀書過目不㤀華亭唐太史父之中表也<lb/>
一見器之撫而歎曰是可踵予武也年十六補諸生即<lb/>
以該博自期尤喜聚書經義之隙次第繙閲必竟其編<lb/>
然後更端遞及焉踰冠之年以文戰少不利鬱鬱成疾<lb/>
然日夕一編手不停披父叔慰令少弛則對曰無憂也<lb/>
兒非此將何以療吾疾乎既而遭喪内外釁起君曰吾<lb/>
<pb n="KR4e0231_WYG_012-18a"/>
將以三自反當之夷然不與較而學亦不為少輟垂壯<lb/>
遭母朱孺人喪方侍湯藥時形疲於醫禱神顇於憂思<lb/>
幾與母俱殆比歿而哭之衰藥與粥麋間漸以得蘇時<lb/>
方卜居海上聞有惎而欲甘心者則又歎曰盍還吾桑<lb/>
梓乎既畢窀穸遂渡黄浦來邑城卜築於東偏數與其<lb/>
賢者接風物之佳花朝月夕肴酒與茗甌並陳笑言與<lb/>
歌曲間發性不食酒而好客甚往往至於夜分君平生<lb/>
於交道尤善也雖所甚䁥必以莊中有可否直吐之否<lb/>
<pb n="KR4e0231_WYG_012-18b"/>
則黙然終不為浮游也客聞其博雅多自逺方來未嘗<lb/>
以疾辭從容晤言或至浹旬終無倦色毎歎同心之言<lb/>
其臭如蘭彼不能知徒謂君此好為名耳豈不相去逺<lb/>
哉君既自負其才以為幸得售可以少見於世故始而<lb/>
用之該博比抱痾則以暇寄之於林麓一亭之搆一池<lb/>
之鑿榭而花者樓而眺者淵渟而以濯以舟者不惜罄<lb/>
其儲以快意中之豁然視夫持籌而會計孳孳然以務<lb/>
益其帑者不霄壤乎哉或有誚君一何不顧其後君直<lb/>
<pb n="KR4e0231_WYG_012-19a"/>
等之於焦鷯鶠䑕而已予嘗觀君之藏書矣自經史百<lb/>
家而下至於稗官野史之編板而傳者筆而秘者有不<lb/>
見不聞耳苟力所及何異渇饑若夫象犀珠玉之珍雖<lb/>
亦篋藏以為翫此寄也非其好也間嘗以語我自踰强<lb/>
望衰以來所未忘情者獨書耳吾撫姊之子名之曰榖<lb/>
似始生而鞠育焉少長而訓課焉亦已為諸生矣可以<lb/>
讀此矣吾日望之有同祖弟𢎞執𢎞雅焉如以世嫡生<lb/>
子即吾子也日可俟焉能讀即讀之不能讀則謹藏之<lb/>
<pb n="KR4e0231_WYG_012-19b"/>
以俟其勿令散逸焉此吾志也非數世之交而孰與言<lb/>
之予聞斯言為之酸楚三歎君既抱沈痾無復當世之<lb/>
志讀書之暇頗多著述若蟲天志小字錄枕中草諸編<lb/>
已行於世久矣别有救荒書兎罝野談印録續枕中草<lb/>
篋藏以俟後人惜也君之敏而好學而甫壯即困於病<lb/>
不獲竟其學又未嘗少見之行事而遽以羸瘵促其天<lb/>
年此予所為抆淚而叙次之以乞銘於當代之名公者<lb/>
也初沈之先自郡城東遷瀕海以居其家於北者有給<lb/>
<pb n="KR4e0231_WYG_012-20a"/>
事公炤御史公灼先後起家進士仕於𢎞治正德兩朝<lb/>
從兄弟也而君其裔孫家於南者為族子廣信守公諱<lb/>
陽以嘉靖庚戌進士宰邑治辦有聲擢侍御史升朝矣<lb/>
而隆慶初僅終於郡守先君之師而某也甫丱即獲侍<lb/>
焉有從子紹僖於君為叔父薦於鄉仕於朝官至兵部<lb/>
郎先君數月卒君之少也父黨咸謂蘭茁其芽苕發可<lb/>
期而一疾纒綿年止及衰嗚呼天乎何厚其稟而嗇其<lb/>
施乎君之自隣境還而定遷也先後來為邑者皆以疾<lb/>
<pb n="KR4e0231_WYG_012-20b"/>
困不能旅謁然莫不慕其賢與通書問且掲德振華以<lb/>
表閭焉當是時大臣有疏薦巖穴之材者如茅斯拔而<lb/>
君獨恬然髙尚不為起也人尤以是稱之比葬而君之<lb/>
從父昌國嗣子榖似叙次其世系行實屬為撰次以乞<lb/>
銘其墓君之歿以天啓丁夘九月晦距其生萬厯戊寅<lb/>
八月十二日享年五十其配李鄉貢涵全君之女也先<lb/>
君一年卒别自有狀榖似娶於顧生男駿發駿惠駿聲<lb/>
女一人卜以是歲冬十二月吉日合祔於江灣新阡去<lb/>
<pb n="KR4e0231_WYG_012-21a"/>
考妣之昭若干步而通家婁堅為之狀以乞銘其墓<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4e0231_WYG_012-21b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　學古緒言巻十二<lb/>
</p>
<p>
</p>
  </div>
</body>
</text>
</TEI>