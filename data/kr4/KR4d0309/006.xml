<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4d0309_SBCK_006-1a"/>
白石道人詩說<lb/>
大凡詩自有氣象體面血脉韵度氣象欲其渾厚<lb/>
其失也俗體面欲其宏大其失也狂血脈欲其貫<lb/>
穿其失也露韵度欲其飄逸其失也輕<lb/>
作大篇尤當布置首尾匀停腰腹肥滿多見人前<lb/>
面有餘後面不足前面極工後面草草不可不知<lb/>
也<lb/>
詩之不工只是不精思耳不思而作雖多亦奚爲<lb/>
雕刻傷氣敷衍露骨若鄙而不精巧是不雕刻之<lb/>
過拙而無委曲是不敷演之過<lb/>
人所易言我寡言之人所難言我易言之自不俗<lb/>
<pb n="KR4d0309_SBCK_006-1b"/>
花必用柳對是兒曹語若其不切亦病也<lb/>
難說處一語而盡易說處莫便放過僻事實用熟<lb/>
事虚用說理要簡切說事要圎活說景要㣲妙多<lb/>
看自知多作自好矣<lb/>
小詩精深短章醖藉大篇有開闔乃妙<lb/>
喜辭銳怒辭戾哀辭傷樂辭荒愛辭結惡辭絶欲<lb/>
辭屑樂而不淫哀而不傷其惟闗雎乎<lb/>
學有餘而約以用之善用事者也意有餘而約以<lb/>
盡之善措辭者也乍敘事而間以理言得活法者<lb/>
也<lb/>
不知詩病何由能詩不觀詩法何由知病名家者<lb/>
<pb n="KR4d0309_SBCK_006-2a"/>
各有一病大醇小疵差可耳<lb/>
篇終出人意表或反終篇之意皆妙<lb/>
守法度曰詩載始末曰引體如行書曰行放情曰<lb/>
歌兼之曰歌行悲如蛩螿曰吟通乎俚俗曰謡委<lb/>
曲盡情曰曲<lb/>
詩有出于風者出于雅者出于頌者屈宋之文風<lb/>
出也韓柳之詩雅出也杜子美獨能兼之<lb/>
三百篇美刺箴怨皆無跡當以心會心<lb/>
陶淵明天資既高趣詣又逺故其詩散而莊澹而<lb/>
腴斷不容作邯鄲歩也<lb/>
語貴含蓄東坡云言有盡而意無窮者天下之至<lb/>
<pb n="KR4d0309_SBCK_006-2b"/>
言也山谷尤謹于此清廟之瑟一唱三嘆逺矣哉<lb/>
後之學詩者可不務乎若句中無餘字篇中無長<lb/>
語非善之善者也句中有餘味篇中有餘意善之<lb/>
善者也<lb/>
體物不欲寒乞<lb/>
意中有景景中有意<lb/>
思有窒礙涵養未至也當益以學<lb/>
歲寒知松柏難處見作者<lb/>
波瀾開闔如在江湖中一波未平一波已作如兵<lb/>
家之陣方以爲正又復是竒方以爲竒忽復是正<lb/>
出入變化不可紀極而法度不可亂<lb/>
<pb n="KR4d0309_SBCK_006-3a"/>
文以文而工不以文而妙然捨文無妙聖處要自<lb/>
悟<lb/>
意出于格先得格也格出于意先得意也吟咏情<lb/>
性如印印泥止乎禮義貴涵養也<lb/>
沈著痛快天也自然與學到其爲天一也<lb/>
意格欲高句法欲響只求工于句字亦末矣故始<lb/>
于意格成于句字句意欲深欲逺句調欲清欲古<lb/>
欲和是爲作者<lb/>
詩有四種高妙一曰理高妙二曰意高妙三曰想<lb/>
高妙四曰自然高妙礙而實通曰理高妙出事意<lb/>
外曰意高妙寫出幽㣲如清潭見底曰想高妙非<lb/>
<pb n="KR4d0309_SBCK_006-3b"/>
竒非怪剝落文采知其妙而不知其所以妙曰自<lb/>
然高妙<lb/>
一篇全在尾句如截犇馬辭意俱盡如臨水送將<lb/>
歸辭盡意不盡若夫辭盡意不盡剡溪歸櫂是已<lb/>
辭意俱不盡溫伯雪子是已所謂辭意俱盡者急<lb/>
流中截後語非謂辭窮理盡者也所謂意盡辭不<lb/>
盡者意盡于未當盡處則辭可以不盡矣非以長<lb/>
語益之者也至如辭盡意不盡者非遺意也辭中<lb/>
已彷彿可見矣辭意俱不盡者不盡之中固已深<lb/>
盡之矣<lb/>
一家之語自有一家之風味如樂之二十四調各<lb/>
<pb n="KR4d0309_SBCK_006-4a"/>
有韵聲乃是歸宿處模倣者語雖似之韵亦無矣<lb/>
雞林其可欺哉<lb/>
詩說之作非爲能詩者作也爲不能詩者作而使<lb/>
之能詩能詩而後能盡吾之說是亦爲能詩者作<lb/>
也雖然以吾之說爲盡而不造乎自得是足以爲<lb/>
能詩哉後之賢者有如以水投水者乎有如得兎<lb/>
忘筌者乎噫吾之說已得罪于古之詩人後之人<lb/>
其勿重罪余乎<lb/>
<pb n="KR4d0309_SBCK_006-4b"/>
</p>
<p>
</p>
  </div>
</body>
</text>
</TEI>