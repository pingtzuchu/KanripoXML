<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>篁墩文集巻十七</head>
    <p>
<pb n="KR4e0125_WYG_017-1a"/>
欽定四庫全書<lb/>
　篁墩文集巻十七　　　　　明　程敏政　撰<lb/>
　　記<lb/>
　　　浙江湖州府新置孝豐縣記<lb/>
湖州在前代號吳興郡廢置不一常領烏程歸安長興安<lb/>
吉徳清武康六縣元季地入張士誠我髙皇帝龍興拯<lb/>
生人於潰亂首命將伐取其安吉長興二縣久之下士誠<lb/>
湖州歸職方復領縣六盖百三十年于今矣成化中王<lb/>
<pb n="KR4e0125_WYG_017-1b"/>
君珣受簡命知府事數年令行恵孚每行部輒進其縣<lb/>
之耆老以詢政焉耆老言安吉縣轄十六鄉為里九十<lb/>
有五地險逺人習於不善嘗有弄潢池之兵者至勤王<lb/>
師而太平金石廣苕浮玉天目魚池孝豐零奕兹八鄉<lb/>
者為里四十餘中有漢原鄉廢縣城巋然存焉長興縣<lb/>
轄十五鄉為里二百六十有四而零順晏子荆溪兹三<lb/>
鄉者為里二十有七去長興甚逺去安吉甚近如析安<lb/>
吉之八鄉置一縣轄之而割長興之三鄉𨽻安吉則地<lb/>
<pb n="KR4e0125_WYG_017-2a"/>
之逺近適宜民之羣不逞者昜漸以變殆永利哉王君<lb/>
聞其言亟是之且博詢輿情考按圖牒手䟽以聞詔下<lb/>
戸部户部請覈實上狀而布政使張公敷華按察使毛<lb/>
公鸃皆以王公所奏便狀上得請因其鄉名予縣額曰<lb/>
孝豐降印除吏置令丞簿史各一人仍領天目松坑二<lb/>
巡檢司事下王君與分巡參議李公昊躬往相地剏官<lb/>
府立城郭開衢巷分市㕓營廟社儒宫畫一而定有若<lb/>
天啟業恢計宏落成之日歡聲被野力殫而不以勞財<lb/>
<pb n="KR4e0125_WYG_017-2b"/>
費而不以困葢王君不貽艱於後人以一身任興利起<lb/>
廢之責藩臬之臣不以事非己出撓經野惠民之功故<lb/>
議克合而足以有為若此於是王君使來求記其成予<lb/>
嘗待罪史氏竊窺髙皇帝之疆理天下矣葢自戊申改<lb/>
元洪武以來因革增損不遺餘力然於湖州屬邑猶或<lb/>
有不盡焉者何哉豈有憫於長興安吉久戍且勞故當<lb/>
偽吳之平也即以内屬俾少遂其生養不忍再釐正之<lb/>
以勤其人於瘡痍未復之秋與顧王君剏置一縣分𨽻<lb/>
<pb n="KR4e0125_WYG_017-3a"/>
三鄉之請實在戊申今天子改元𢎞治之嵗嵗律一再<lb/>
更矣分符治理之臣乃能補其遺規而成此鉅美事豈<lb/>
偶然者哉春秋之法凡城某方戍某處皆謹識之為民<lb/>
也而况肇永利於制定之餘弭後艱於承平之日事可<lb/>
不書之使官於斯學於斯生長於斯者相與心王君之<lb/>
心保兹成蹟伊始自今以圗無替焉而為望邑於天下<lb/>
哉王君曹縣人成化己丑進士歴知太康信陽二縣有<lb/>
治行召擢監察御史于南京至今官復以政蹟卓異被<lb/>
<pb n="KR4e0125_WYG_017-3b"/>
薦得一賜誥進階而後此名興位崇實未艾云<lb/>
　　　翕樂堂記<lb/>
東南之人雖大家巨室以析産為故常然亦有析産而<lb/>
相睦者要以為難也析産之餘相鬪訟至於老而不相<lb/>
能者亦徃徃有之乃若同居友善如祁閶邑南康志髙<lb/>
處士豈非千百之十一哉處士性仁厚而誠慤少失怙<lb/>
恃能奉其兄志仁志忠甚恭撫其弟志英甚篤既娶於<lb/>
方家漸饒裕而一錢尺帛未嘗私也有子三人從子八<lb/>
<pb n="KR4e0125_WYG_017-4a"/>
人猶共㸑無間言乃搆一室為弟兄子姪怡樂之所其<lb/>
從叔亞卿用和為題其上曰翕樂而處士年七十矣五<lb/>
月二日初度之辰也其邑子饒君棨汪君機與處士之<lb/>
子佑從子价有芹頖同遊之好将以是日奉觴斯堂為<lb/>
處士慶來休寧請予記之於戱家之興衰繫于兄弟之和<lb/>
盭尚矣然和而興者什一盭而衰者什九故常棣之詩<lb/>
著於經為大戒而世之人克舉其義者恒鮮焉則何幸康<lb/>
氏之近出于吾鄉也哉夫以一家之和播而為一身之<lb/>
<pb n="KR4e0125_WYG_017-4b"/>
吉此得夀之道也吾知處士自兹以徃由七十而踰八<lb/>
望九以底於期頥之域體益康夀益增白髪蒼髯壎唱<lb/>
箎和日甚一日有司必将禮於其廬俾正鄉飲賓僎之<lb/>
位為桑梓光子姪之賢者又将進與計偕承顔養志以<lb/>
揚處士之徳善見者興起聞者感慕益篤友恭之風而<lb/>
以䦧牆紾臂為恥斯堂之名将不焯焯於時而為祁閶<lb/>
山水之光也哉予不及識處士且病後文萎不足以盡斯<lb/>
堂之勝然諸君子尚齒好徳之心不可孤也輒書之為<lb/>
<pb n="KR4e0125_WYG_017-5a"/>
記<lb/>
　　　蘄水縣南門浮橋記<lb/>
天下事有可已而不已者有不可已而已者皆非也可<lb/>
已而不已則厲民不可已而已則隳事君子之蒞政也<lb/>
必酌其中以為制使民不厲事不隳而足為吾人之永利<lb/>
斯可矣若今蘄水縣之所謂浮橋者吾有取焉初蘄水<lb/>
有渡在縣之南門當驛路之衝每入冬駕木為橋春漲<lb/>
作則橋壞而濟以舟舟不勝載堕溺隨之秋水涸而灘<lb/>
<pb n="KR4e0125_WYG_017-5b"/>
磧露則橋不時成舟不即逹嵗費白金㡬十斤責以渡<lb/>
夫六人而民恒病渉為嵗滋久莫或究心焉婺源潘君<lb/>
珏以成化甲辰進士擢知蘄水縣事嘗祇謁宣聖廟進<lb/>
其師生與語而前教諭周同倫訓導楊復初周寛暨諸<lb/>
生王泰等首以是為言盖渡當儒學前故悉其事而君亦<lb/>
首肯心計曰是必為浮橋使守者歛放有時庶可久也<lb/>
嵗連歉不克如志㑹巡撫都憲馬公來有令諏郡縣興<lb/>
革事君躍然以状上報可即親徃行水令耆民游泰度<lb/>
<pb n="KR4e0125_WYG_017-6a"/>
河面之廣狹以丈計者六十可當四十艘而君懼民乗<lb/>
河飽急濟以蹈不虞減其數為二十六計嵗造之常費<lb/>
不足以給募之富民得畢銓等捐金以佐官而君又懼<lb/>
吏之有朘削也親徃視役命僧㑹悟智市材鐡集工力<lb/>
肇工于成化丙午七月訖事於十月毎艘縱若干尺衡<lb/>
若干尺砌以巨板繫以鐡維長與河等嵗益夫四人水<lb/>
平則放以渡漲起則斂以俟東西徃來若履坦途行者<lb/>
歌呼居者慶嘆以為永利實始自今非賢令君之究心<lb/>
<pb n="KR4e0125_WYG_017-6b"/>
民事節其勞而紓其費莫與致此於是寛與今教諭傅<lb/>
楫訓導徐賢暨諸生畢鵬等具其事以請記於戱此非<lb/>
所謂事之出于不可已者哉惟事之出於不可已則所<lb/>
為者皆義而非利言於上聴之而不撓倡其下應之而<lb/>
不譁謀之同行之果而成之亟利之大有如此者彼無<lb/>
所酌於事之中起則或坐而任其事之隳或起而為其<lb/>
民之厲又何擇乎義利之説而遑恤夫君子之譏哉矧<lb/>
學校公論所自出乃亟稱潘君之賢雖橋梁一事亦首<lb/>
<pb n="KR4e0125_WYG_017-7a"/>
得於先王拯溺濟渉之遺規則其他政之從善可知矣<lb/>
異時名位鼎升責任益隆天下事所謂可已而不已不<lb/>
可已而已者固當大明乎義利丕見于勲猷而蘄水固<lb/>
其所發軔也然則是橋也将有甘棠之思繫焉豈可無<lb/>
述㦲君字玉汝生於朱子之鄉而誦其遺書甚力且於<lb/>
予有講習之雅故嘉其筮仕未久有恵及民而又知所<lb/>
先務如此俾後來者有所考且有所勸以嗣經久之圗<lb/>
焉<lb/>
<pb n="KR4e0125_WYG_017-7b"/>
　　　松巖記<lb/>
宗人貫用本者世居祁門善和里盖長史孔著之子方<lb/>
伯用元之弟進士昊之父也長史没已久而方伯以壮<lb/>
嵗卒於官進士亦早世用本恒怛焉莫能為懐将以三<lb/>
思名其堂未㡬得異夢云有縱火欲焚其居後之竇峰<lb/>
者急徃救之至山阿見兩崖壁立水交道中有平坡長<lb/>
史卧其上用本坐其下進士侍焉因及名堂之意進士<lb/>
曰三思出季文子之言疑於事也弗協請以時思易之<lb/>
<pb n="KR4e0125_WYG_017-8a"/>
長史曰時思又不若松巖為雅吾先世居於斯堪輿家<lb/>
善之自武魁府君以來代有顯者近頗戕於人藉爾之<lb/>
力亟完之而松植其上又修復先塋亦多植松以䕃之<lb/>
則思其先之大者宜不過此其以松巖名語畢而寤即<lb/>
手識之使其中子旻來休寜請記嗚呼是不謂之異矣<lb/>
哉古之人謂夢生於因盖晝有所見夜夢隨之率得諸<lb/>
彷彿不可致詰未有耳提面命若此之詳且審者豈非<lb/>
一念之所感而然哉上慕其親中憶其兄下思其子人<lb/>
<pb n="KR4e0125_WYG_017-8b"/>
之至情孰切於是而用本之一身備焉求之誠故夢之<lb/>
真耶詩云孝弟之至通於神明况父子兄弟一體而分<lb/>
呼吸相通精神相屬而不可解於心者㦲跡是論之斯<lb/>
亦有不足異焉者矣夫松長年後凋之物其操至於凌<lb/>
雪霜傲風日非一切卉木早發先萎者比長史以是而<lb/>
名用本雖嘉其脩廢補墜之功亦擬其夀之隆于是其<lb/>
操之堅於是而後可以瞑目於地下乎彼名能孝者於<lb/>
其親屬纊之言必痛心刻骨况得諸既没之後接諸夢<lb/>
<pb n="KR4e0125_WYG_017-9a"/>
寐之間其感何如㦲是将終其身奉以周旋而不敢一<lb/>
日忽焉者矣雖然吾將有進於是焉昔松嘗見夢于丁<lb/>
固解之者曰十八公也其後果然盖松之為祥也尚矣<lb/>
然則長史與方伯進士食其報而未盡者固将開其兆<lb/>
以示用本之後人使知所勉以求副乎斯夢者歟吾知<lb/>
用本始雖不免怛焉而終有所謂釋然者矣予與善和<lb/>
程皆梁将軍忠壮公裔先尚書㐮毅公又素厚長史父<lb/>
子宗誼藹然百世一日而旻與其羣從多美資質喜問<lb/>
<pb n="KR4e0125_WYG_017-9b"/>
學俟捷於功名之塲者森如也夢之徴也或有在於斯<lb/>
乎<lb/>
　　　桂巖記<lb/>
歙大里汪銑廷潤者吾友成都府倅文明之子固始尹<lb/>
良貴之從弟美風資喜問學每辱過予言動未始越榘<lb/>
度予甚愛之以為大里汪氏佳子弟云一日請曰銑之<lb/>
先六世祖碧山翁嘗植桂所居堂後題曰叢桂祝之曰<lb/>
願吾子孫有如此樹迨今可謂久矣而樹益茂銑父及<lb/>
<pb n="KR4e0125_WYG_017-10a"/>
從兄奉先訓以經術自奮遂上國學對大廷領郡邑之<lb/>
命於盛時庶㡬可以符先祝矣而銑不能讀父之書則<lb/>
以桂巖自名因以示警焉惟先生一言有以啟發小子<lb/>
之志意幸㦲辭不獲則告之曰子之所以自名而有取<lb/>
於桂焉者将不忘其先世之所以垂裕者爾然桂之為<lb/>
物豈直可與况夫士之顯者而已哉小山之歌招隠則以<lb/>
况夫士之隠者舊矣可與却邪而衞正則與芝同功可<lb/>
與堅節而厲行則與薑同操夫其義閎而用博如此乃<lb/>
<pb n="KR4e0125_WYG_017-10b"/>
眷眷於郗生之所為自負者則恐先世之用情将不止<lb/>
乎此爾故吾亦将有進於子者子以英年負才器承故<lb/>
家文獻之後而問學不已必思大有所立以逺為先世<lb/>
之光迓續其父兄之近緒庶乎其可㦲保正氣而不餒<lb/>
厲志行而不變晦則如淮南之所歌雖隠不怨進則如<lb/>
郗詵之所對雖顯不矜夫如是則為無負其先世之<lb/>
厚望而於其父兄且有榮耀焉顧予歸田恒苦多疾藥<lb/>
裹之需實資桂以自輔他日或幅巾藜杖造大里汪氏<lb/>
<pb n="KR4e0125_WYG_017-11a"/>
之居婆娑樹下攀露叢挹天香歌小山之詞求金粟薦<lb/>
茗而啜之以考子業之成當是時也殆將有不知子<lb/>
之為桂桂之為子者乎若然斯誠可為汪氏佳子弟矣<lb/>
　　　清風亭記<lb/>
凡可以繫去思而示風勸者初不以事之大小與所處<lb/>
之華陋盖有清議焉世之為郡邑固有喜興作崇廨宇<lb/>
而飾厨傳者其舉錯可謂大且華矣然不旋踵為後之<lb/>
人所指目嘆笑者比比也一園亭之小且陋其何足録<lb/>
<pb n="KR4e0125_WYG_017-11b"/>
然後之人相與謹葺之登而詠歌望而懐思聞而歆慕<lb/>
不已則何使人之至於斯㦲是必有道矣吾觀績溪縣<lb/>
治之所謂清風亭者有感焉初濟南李公宗仁當成化<lb/>
中以監察御史坐與時忤謫主績溪簿而不卑其官清<lb/>
勤公恪甚宜其民不踰年邑大治乃以其暇日即公廨<lb/>
之西藝圃蒔蔬縳草為亭每與賓僚嘯咏其間或坐茂<lb/>
樹臨方塘舉酒相屬盖忘其去國之逺而少息其簿書<lb/>
奔走之勞寄蕭閒簡逺之趣於炎熇塵壒之外因題其<lb/>
<pb n="KR4e0125_WYG_017-12a"/>
楣曰清風賦詩紀之賓寮和之亦可謂一時之勝矣主<lb/>
上更化初公起廢去尹宣城又以薦來守徽州而故亭<lb/>
巋然獨存臨安髙君梁尹績溪數過而徘徊其上曰此<lb/>
君子之遺愛也爰葺而新之用以副其民之懐思介舉<lb/>
子許魁士人程儒來休寜山中請予記於戯廨宇之美<lb/>
厨傳之豐所以恱人家而求延譽于上官者世豈無之<lb/>
顧君子終不以此易彼也然則觀清風之名而使汚者<lb/>
潔暴者仁處困者融融喜功者縮縮則一亭雖小而清<lb/>
<pb n="KR4e0125_WYG_017-12b"/>
議存焉髙君于是可謂知所重者矣宋蘇文定公謫尹<lb/>
績溪嘗郊行見雙嶺甚秀因作翠眉亭傳誦至今然則<lb/>
李公将來名偕位升業與時亨隠然殿文定之後俾兩<lb/>
亭角立於水鄉山郭之間為美談而相無窮也獨非盛<lb/>
歟<lb/>
　　　祁門孚溪李氏先祠石橋記<lb/>
徽李氏之居祁門者號孚溪特盛有先祠焉合其族而<lb/>
祀之前橋圯久不治𢎞治辛亥嵗五月乃克新之其族<lb/>
<pb n="KR4e0125_WYG_017-13a"/>
之人具顛末以來告曰吾族之先有諱徹者盖諸李之<lb/>
祖徹後八世曰府君秀實再入孚溪而光大之以垂裕<lb/>
我後人計其生在宋太宗祥符間有子六孫二十有五<lb/>
曾孫一百有二其𦙍實繁而末益分逮元至正庚申裔<lb/>
孫曰見山始倡建祠於府君墓左奉祀事而配以社規<lb/>
條戒約所以為世守者既備且嚴盖于今百三十年祠<lb/>
亦中燬而再新矣惟其橋也蠧行者危之或漲作至不<lb/>
得以時供展謁族人以為憂曰本輝曰以中謀謀易木<lb/>
<pb n="KR4e0125_WYG_017-13b"/>
以石籌之匠氏謂其役鉅費殷非千六百工不可募于<lb/>
族而李源義官景瞻首應之任其責之半橋原查坑福<lb/>
州流口諸族人亦各捐其財力有差而景瞻諸子姪復<lb/>
紏其族之半以相之不一月告完其長虹亘其宻櫛比<lb/>
其圬孔堅其堊孔鮮山若劃而増明水若㵾而增妍盖<lb/>
李氏之祠橋一新而行者坦坦觀者嘖嘖謂非本輝以<lb/>
中不足與謀始而圗終集事則景瞻之力居多焉敬宗<lb/>
起墜之舉於是為盛非伐石紀名其何以昭示我後人<lb/>
<pb n="KR4e0125_WYG_017-14a"/>
敢拜以請則諾而進之曰願有復焉凡李之為後人者<lb/>
亦知夫敬宗起墜之義當上法古之人而不伍於流俗<lb/>
者乎請以橋喻夫一水之隔必藉橋以濟而橋之成壞<lb/>
濟者之利害存焉誠不可茍而况有大焉者乎人之生<lb/>
也其所謂植身保家者至難濟也豈直一水之隔而已<lb/>
㦲然非學以基之行以持之固有朢洋不可及之嘆者<lb/>
矣然則學與行之成壞其為一身一家之利害輕重何<lb/>
如㦲引而伸之其大益有甚焉則凡李之為人後者伊<lb/>
<pb n="KR4e0125_WYG_017-14b"/>
始自今一學之習一行之修必如斯橋之積功而後可<lb/>
成就工而後可濟隠足以利其身仕足以利乎人夫然<lb/>
後無愧於始遷祖之貽謀與諸君子之嘉績由此觀之<lb/>
橋之建雖一事其所繫於興勸者顧不逺且大㦲是誠<lb/>
不可無紀景瞻之先曰昭三自孚溪遷李源傳六世得<lb/>
景瞻以行義重其鄉其卒也又卜地而得吉孚溪人異<lb/>
之為孝誠所致其子彦夫為郡庠生負才器而嗜學從<lb/>
予遊進進不已計其所至當顯其族於異日云<lb/>
<pb n="KR4e0125_WYG_017-15a"/>
　　　著存堂記<lb/>
祁閶之胡有奉其名大本其字者盖一族之彦云嘗從<lb/>
其鄉先生習舉業業垂成繼失其父仕逹翁及其母饒<lb/>
孺人君以禄不克逮養罷所業不復問功名事間築堂<lb/>
以奉祀晨昏思惟若與親對每嵗時設衣薦食惟謹於<lb/>
是年六十矣其志不少變縣人郡守汪公孝之為名其<lb/>
堂著存以暴其不忘親之意君子壻程循輩走休寜請<lb/>
記其事以傳屬抱疾久無以應也既經嵗而循等請益<lb/>
<pb n="KR4e0125_WYG_017-15b"/>
堅乃口占授之曰子之事親盖恒性無足異荘生所謂<lb/>
無所解於心者也世降俗偷而人性離則生能致養者<lb/>
鮮矣况以時思之常目在之而弗替焉者乎然則著存<lb/>
之義非反躬之切窮理之至者不足與此此汪公所謂<lb/>
名堂而有進於胡君者歟夫子之所以求乎親者愛與<lb/>
慤焉固也然必以繼述顯揚為之目而繼述顯揚又非<lb/>
貴賤貧富得喪利鈍之足云也言行不敢戾古人修之<lb/>
身刑之家以達一鄉使人稱之曰此某之子則庶乎其<lb/>
<pb n="KR4e0125_WYG_017-16a"/>
可哉君通禮記春秋二經學益深事益練逹人碩儒或<lb/>
自以為不及脩兩朝實録有司率禮君預事而君且交<lb/>
仁賢導庸愚賑乏絶孳孳不已訓育其子䝉頥豫巽泰<lb/>
皆有立又遣蒙為學諸生世其經跡是觀之胡君殆知有<lb/>
古人繼述顯揚之説而無愧名堂之意歟雖然予亦将<lb/>
有進於君者盖聞之舜五十而慕誠先正所示法而實<lb/>
則約之為中制爾非故限之使夫為人子者取足於此<lb/>
也老萊子行年七十弄雛親側是豈以老穉而損益其<lb/>
<pb n="KR4e0125_WYG_017-16b"/>
孝㦲吾知胡君年彌髙則徳彌邵思彌切夀固孝之徴<lb/>
也在詩有之永言孝思孝思維則又曰孝子不匱永錫<lb/>
爾類君之志亦豈取必於是耶然天之報施善人則有<lb/>
不約而契者吾又知胡君之後将有志纉先烈名與計<lb/>
偕起而為其顯揚之地昌且熾焉者孝固慶之基也夫<lb/>
如是則亡者存晦者著名堂之義豈徒云爾㦲予不及<lb/>
識胡君重其行兾他日杖藜躡履訪君山中登其堂舉<lb/>
酒相屬而固以考其徳之成焉<lb/>
<pb n="KR4e0125_WYG_017-17a"/>
　　　保訓樓記<lb/>
保訓樓者富溪程氏子太珍所建以奉其先世遺書者<lb/>
也程之先自晉新安太守府君十四傳至梁将軍忠壮<lb/>
公忠壮又十四傳至唐御史中丞都使公值廣明之亂<lb/>
起鄉兵據東宻巖以保族庇民其從孫炳始居富溪炳<lb/>
孫可思嘗列所居之景為八詠歌之而富溪之名始著<lb/>
可思元孫卓仕為歙州學正始以儒倡其家而産亦充<lb/>
卓子汝礪孫思禮曾孫驤三世皆有聞於時而驤舉宋<lb/>
<pb n="KR4e0125_WYG_017-17b"/>
開慶進士歴官中書舍人其族益顯驤孫以忠曽孫存<lb/>
元孫億三世皆有著述藏於家而以忠從弟克紹仕為<lb/>
遂安簿嘗表章太守府君之塋域存從弟嘗又編刻族<lb/>
譜建祠堂而收族貽後之制益備存季子僐生齊齊生<lb/>
三子尚徳尚褧尚質皆能以亢宗起廢為志而尚徳則<lb/>
太珍之大考也太珍自以先世多納交一時知名士在<lb/>
宋則有若宗老端明公珌左史吕公午紫巖汪公宗臣<lb/>
在元則有若虗谷方公回筠軒唐公元杏庭洪公焱祖萬<lb/>
<pb n="KR4e0125_WYG_017-18a"/>
户吳公訥在國朝則有若學士朱公升春坊汪公仲魯<lb/>
主事范公凖或師之或友之故於其生也有慶其没也<lb/>
有銘亭宇丘園有說有記編纂倡酧有序有䟦有詩有<lb/>
詞有賦太珍懼其散遺而無統也乃告尚質暨諸父兄<lb/>
相與闢基别構一樓而藏之凡唐宋以來文書别集與<lb/>
夫宦牒公移之屬悉以類附縹嚢位置錦軸交輝百世<lb/>
之手澤宛然在目而富溪之山川改觀於一日矣乃顔<lb/>
其上曰保訓偕其從父正思請予記以詔其後人於戯<lb/>
<pb n="KR4e0125_WYG_017-18b"/>
訓者先世之所遺為子孫者所當奉以周旋而不可斯<lb/>
湏忽焉者也古之人固有為天子之相廼以山石草木<lb/>
遺子孫而誓其勿鬻有為諸侯之子受簡三年不能習<lb/>
而亡之然則先世之貽謀與後人繩武若富溪程氏文<lb/>
獻之足徴者豈非千百之十一哉雖然念其人必思踵<lb/>
其迹敬其言必思踐其行謹繼述之道於輪奐之外以<lb/>
求無忝其所生則太珍亦不可不自勉也予與富溪同<lb/>
出忠壮公後朅者屛居里中抱恙終嵗一切文事謝遣<lb/>
<pb n="KR4e0125_WYG_017-19a"/>
已久而太珍請之顓覬之確禮之厪徃返十數而不自<lb/>
沮予故嘉其志書以畀之然意荒詞謭其何足副其誠<lb/>
而為斯樓之重也哉<lb/>
　　　定宇先生祠堂記<lb/>
自徽國文公得河南兩夫子之傳斯道復明於天下及<lb/>
門之士厭飫其說盖充然各有得焉顧未一再傳能不<lb/>
失真者則已寡矣定宇陳公先生生文公之鄉崛然起<lb/>
厭俗學之陋直以公為師其學之博盖無理不窮卒歸<lb/>
<pb n="KR4e0125_WYG_017-19b"/>
於至約其行之篤盖無事不核必底於大中然生當叔<lb/>
季未有能知其徳美者先生亦遯世無悶日以著述為<lb/>
樂由是文公之言微者彰畧者備離之者一溷之者瑩<lb/>
學者有所恃而不畔於聖人先生之道雖不大顯於時<lb/>
然紹前啟後之功則有不可誣焉者矣先生家徽之休<lb/>
寜陳村故宅在焉族人以蕃至四世孫王旬居益貧始<lb/>
不能自存而為里人所據族孫彦威毅然率王旬之子<lb/>
洪白有司請復之知府事福山孫遇及巡按御史莆田<lb/>
<pb n="KR4e0125_WYG_017-20a"/>
陳叔紹相繼下令俾縣出公帑歸地於陳而彦威又率<lb/>
族人性初等鳩材募工建祠其中每嵗正月二日合族<lb/>
人行奠獻禮復本先生意以八月一日祭始祖鬲山府<lb/>
君奉以配焉盖於今三十年矣未有記之者彦威之孫<lb/>
縣學生榮具始末屬之敏政謝不敢當請益堅則𢥠然<lb/>
以告曰於戯道未始一日忘於天下而人之獲聞斯道<lb/>
則有説焉自宣聖博約之訓畀顔子以一貫之說告曽<lb/>
子而子思之明善誠身孟子之知言養氣後先立教如<lb/>
<pb n="KR4e0125_WYG_017-20b"/>
出一揆盖知之真則其行也逹行之力則其知也深兩<lb/>
者並進如環之循然後作聖之功可圗而道可㡬也去<lb/>
聖既逺百家肆出為世大蠧至程朱氏而後絶學以傳<lb/>
從事其遺書者盖多以聞道自詭所謂知之真行之力<lb/>
者其孰可當其人耶是固有非末學所敢議而百世之<lb/>
下號文公世適則先生其人矣或乃以訓詁之儒疑先<lb/>
生是豈善論其世者㦲彼訓詁者或夸多鬬靡而流于<lb/>
迂或强探力索而習于鑿或单詞隠語而入于恠間有<lb/>
<pb n="KR4e0125_WYG_017-21a"/>
一二之得亦所謂偶然之知爾先生之書具在竊㐲窺<lb/>
之其言約而義精其文贍而味永非有聞於斯道而充<lb/>
然其若此㦲不以真知為學而指訓詁者為知不以逹<lb/>
道為志而推愿慤者為行是何足與論先生而究斯道<lb/>
體用之大全也㦲因先生以求文公㴑河洛上窺洙泗<lb/>
圗無愧於兩間固士之責亦先生所望於學者鄉邦小<lb/>
子尤不可不勉也詩云髙山仰止景行行止吾人以之<lb/>
又云毋念爾祖聿修厥徳陳氏以之祠成于景泰壬申<lb/>
<pb n="KR4e0125_WYG_017-21b"/>
之嵗力多出彦威而榮能讀先生之書後當有聞于時<lb/>
者其追逺嚮道之誠出流俗逺甚法當書之性初以下與<lb/>
有勞費者悉附名石隂<lb/>
　　　尚徳堂記<lb/>
文昌胡氏其先有諱大中者本居饒之安仁元大徳中<lb/>
來主休寜簿有惠政及民嘗顔其退食之所曰尚徳以<lb/>
自勉顔之三日而得男因以堂名名之其受代也民不<lb/>
忍其去請留家於縣文昌坊之東遂占籍焉再世有諱<lb/>
<pb n="KR4e0125_WYG_017-22a"/>
仕龍以明經典徽州路教當時士多賴以成者顧大有<lb/>
異焉自元大徳至今𢎞治上下百八十年四經回禄左<lb/>
右前隣無弗罹者而胡氏之堂獨無恙豈所謂適然者<lb/>
耶於是典教八世孫昭具其事請予記於戯徳人之所<lb/>
受乎天以為性者尊之吉棄之凶聖賢之垂訓一惟使<lb/>
人尚乎此而已然理欲之辨交于心學者昧敬怠之説<lb/>
則知夫徳之所當崇若樊遲者曽㡬何人知尚之矣而<lb/>
求足稱其名若南宫适者復㡬何人跡是觀之胡氏之<lb/>
<pb n="KR4e0125_WYG_017-22b"/>
所以勤其身啟其家而獲乎天者豈非難哉或乃謂天<lb/>
下胡氏多祖公滿以為有媯聖人之後疑名堂之義嫌<lb/>
於僣且夸者亦大不然夫聖徳固不易以窺然求所以<lb/>
入徳者必自顔孟始顔子發舜何人之言所以廣學者<lb/>
之自小也孟子致不如舜之憂所以警學者之自沮也<lb/>
夫豈不嫌於僣且夸而兩賢者言之若此哉予故竊有<lb/>
進於胡氏者使敬足以勝怠理足以制欲則天之所以<lb/>
性于我者可以漸復而為善人吉士之歸也可㡬矣豈<lb/>
<pb n="KR4e0125_WYG_017-23a"/>
徒諟之於目熟之於口而曰尚徳尚徳云乎哉先正有<lb/>
言天之報施於人莫大於知愚賢不肖而世乃以貧富<lb/>
貴賤得失利鈍為言可謂悖矣胡氏之先嘗有教養之<lb/>
澤於吾鄉食其報而未盡也昭世其儒業為里塾師力<lb/>
學不已乃思白其先徳於無窮其志尤可嘉者故輒記<lb/>
之且以勗其後之人焉<lb/>
　　　治績亭記<lb/>
聖朝求賢與圗中外之治非一途然莫重進士甲科士<lb/>
<pb n="KR4e0125_WYG_017-23b"/>
之出此者自元臣碩輔至百執事之列大抵多自好以<lb/>
有立於功名之塲視他途盛焉我憲宗皇帝成化初注<lb/>
意守令以天下治忽繫此而令於民益親詔吏部擇進<lb/>
士為縣數十年來實號得人省䑓之選相屬於道若吾<lb/>
休寜則已四更其人矣盖自陳君以庚寅嵗至至五年<lb/>
召入授南京刑部主事俞君以乙未嵗至至六年召入<lb/>
授監察御史歐陽君以辛丑嵗至至五年復以監察御<lb/>
史召張君以丙午嵗至至四年有竒亦以監察御史召<lb/>
<pb n="KR4e0125_WYG_017-24a"/>
每召命之下山川草木與有榮耀父老童穉聚觀歌呼<lb/>
以為聖天子不遺逺外而從大臣之請垂念民牧子恵<lb/>
有勞故湛恩稠叠賁兹下邑如此於是耆民金希傑等<lb/>
合長厚之民鳩帛布市材甓構亭邑治之東伐石請文<lb/>
以上侈天子之明命下昭令君之治績不鄙見屬予不<lb/>
佞顧當屏斥之餘病伏山問才氣孱耗不足以發揮盛<lb/>
舉而畎畝微忠實私以為聖朝得人慶莫能終辭焉因<lb/>
序其事而記其下方曰陳君名寓字時安寜徳人故大<lb/>
<pb n="KR4e0125_WYG_017-24b"/>
司㓂林荘敏公之甥起己丑進士俞君名深字濬之新<lb/>
昌人故少宗伯欽之從子起乙未進士歐陽君名旦字<lb/>
子相安福人故宋少師文忠公之族孫起辛丑進士張<lb/>
君名錞字汝器定州人近貳文水令鵬之子起甲辰進<lb/>
士凡其宅心端其律己嚴其蒞事勤恪其聽訟明審其<lb/>
督賦均平與夫優崇儒學敬恭祀典延詢耆艾約束公<lb/>
人恤鰥寡弭盗賊諸善政雖不必盡同而要其歸則無<lb/>
不同者一出於保護名節求不失所以為士者而已於<lb/>
<pb n="KR4e0125_WYG_017-25a"/>
戯窮經将以致用用不本於經則或師心而入於不情<lb/>
或任術而流於不誠其弗至於政舛而身躓者寡矣烏<lb/>
在其為士哉四君者皆起經術學優而仕類能以古之<lb/>
循良自期許故十餘年間顯有成績後先相望以不負<lb/>
進士之科與先皇所以慎簡民牧丕圗治理之意是誠<lb/>
不可不記之俾賢者因之而益勸不及者聞之而有警<lb/>
也陳俞歐陽三君已别有紀述兹不贅張君承三君之<lb/>
後其政甚勤其心恒以不得民是懼巡按御史趙君英<lb/>
<pb n="KR4e0125_WYG_017-25b"/>
上䟽乞旌異之事下未及報而召命來矣盖君之獲乎<lb/>
上者如此君筮仕休寜恒有似續之憂居無何得四<lb/>
男議者又以為其政之平心之恕殆於是有可徴焉者<lb/>
乎希傑等請附書之是為記<lb/>
　　　展墓圗記<lb/>
𢎞治庚戌嵗錦衣衞千戸李君玠上䟽言先臣太師文<lb/>
逹公賜𦵏南陽鄧州刀河之原二十有二年臣不佞備<lb/>
位禁近不得以時展省心愓焉弗之寜惟聖主賜告俾<lb/>
<pb n="KR4e0125_WYG_017-26a"/>
少遂其孝思不勝大願章下兵部請如令詔可君以是<lb/>
嵗冬至鄧州嗣嵗春敬詣墓下行禮牲牢在陳奠獻有<lb/>
章親黨偕來郡官畢集山川草木赫有光輝行者擁路<lb/>
瞻者咨嗟連數里不絶以為希濶之舉始見自今君又<lb/>
上推其世走奠其先大父少保之墓於紫金山之陽又<lb/>
上及其先江川府君之墓與宋元以來祖墓于長樂林<lb/>
及光化之蒿堰皆行禮如太師之儀且率僮僕履丘壟<lb/>
整塋垣之頺者幾處葺亭室之隳者幾所畫其兆域而<lb/>
<pb n="KR4e0125_WYG_017-26b"/>
還侵地若干撫松檟而増新木若干親畚鍤以倡工捐<lb/>
金榖以勞衆不遺餘力悉還舊觀而鄉人念文逹公之<lb/>
勲徳方請於朝秩諸公祠君又協力有司作新廟於城<lb/>
巽隅堂寝廡門輪奐有嚴纓簮珮珩像設如法蕆事之<lb/>
際隂消日月神靈顧歆上下胥説乃退而與郡官父老<lb/>
親戚友朋飲讌彌月告别祠墓束装還朝取道新安訪<lb/>
予南山之下出圖相示請記其上方予受而嘉歎不已<lb/>
曰於戱是亦足勸於世之為人臣子者矣惟我文逹公<lb/>
<pb n="KR4e0125_WYG_017-27a"/>
以河南鄉試第一人舉進士甲科事宣皇英考憲宗首<lb/>
六卿進三孤在帝左右典機務贊宥宻格心之功佐王<lb/>
之業視古大臣無譲而休休樂善汲引忠賢為列聖燕<lb/>
翼之謀未始有毫髪傷人害物之舉措天下於治安還<lb/>
士風於忠厚盖自天順以來一人而已主上重其功而<lb/>
備飾終之典鄉人慕其徳而有烝嘗之託去世彌逺風<lb/>
烈彌著是豈權位勢力所能為哉矧二惠兢爽於時其<lb/>
伯曰太常少卿而仲則君也受學家庭負有竒略用公<lb/>
<pb n="KR4e0125_WYG_017-27b"/>
䕃及累樹功于比邊授錦衣百戸進千戸識逹之明建<lb/>
立之果後此名位将不可量而展墓一事尤足以占其<lb/>
忠孝之大端非一時豢養自好者比天之報施善人不<lb/>
於其身必於其子孫觀於文逹公及其嗣人益驗予少<lb/>
從公遊公不鄙而妻以子謭劣無似負知為深見公子<lb/>
之奮發英特克世其家盖瞠乎莫能為役而廢斥之餘<lb/>
抱病經嵗文氣卑弱筆力萎凡其何足與發揮盛事而<lb/>
增重於斯圖也哉<lb/>
<pb n="KR4e0125_WYG_017-28a"/>
　　　不瑕堂記<lb/>
知東陽縣事祁門蒋公秉彛之謝政里居也年届六十<lb/>
矣嵗正月一日寔始生之辰客有合其友二十二人将<lb/>
舉酒於堂以賀之者公固辭曰倫不佞耄以去官又不<lb/>
慎於言動以弭菑警愠謗疊生為玷孔多是奚足賀客<lb/>
曰不然不容何病不容然後見君子古之賢聖未有不<lb/>
罹愠謗於當時者以文王之憂心悄悄而詩人歌之曰<lb/>
烈假不瑕周公之維音嘵嘵而詩人歌之曰徳音不瑕<lb/>
<pb n="KR4e0125_WYG_017-28b"/>
聖若文王周公亦何瑕可指而不免於辱且讒焉下此<lb/>
可知也然愠謗生於小人公議定於君子故詩人之言<lb/>
出而天下後世為善者弗怠為惡者弗敢逞焉彼巧於<lb/>
避謗而茍禄自安者鄙夫之長也媚於銷愠而竊名自<lb/>
嘉者鄉原之良也吾何取於斯人而吾子亦何病之有<lb/>
請以不瑕名子之堂因以為夀焉何如蒋公謝不敢當<lb/>
曰此聖賢之事小子何足識之於是客介其友一人來<lb/>
休寜以告予予嘗聞蒋令之名也稔則諏其詳客對曰<lb/>
<pb n="KR4e0125_WYG_017-29a"/>
蒋公性荘重勤恪出文獻之後其父曰武忠君竒愛之<lb/>
遣從學今亞卿康先生之門以春秋薦於鄉作令東陽<lb/>
政聲出諸縣之右既而謝歸端居自適有男六人有孫<lb/>
三人其男之長者曰光紹公之志受業於庠若公羣行<lb/>
亦可謂有常者矣而憂愠謗之來不受賀盖慎之也然<lb/>
則古之人年愈髙徳愈邵而躬愈下者殆蒋公之謂乎<lb/>
夫瑕玉之疵也假使有瑚璉圭璧於斯精純㮚温孚尹<lb/>
旁逹可以器宗廟瑞諸侯而青蠅汙之則蠅之罪也豈<lb/>
<pb n="KR4e0125_WYG_017-29b"/>
玉之罪哉君子亦自玉其成而已矣昔公明儀謂文王<lb/>
我師之言出乎周公非欺我者真後學之法守哉而蒋<lb/>
公謝不敢當過矣斂者亨之基也伸者詘之隨也故<lb/>
曰他山之石可以攻玉吾知蒋公将有得於聖賢之緒<lb/>
餘而膺上夀集遐福自今伊始庭階玉樹亦将森然無<lb/>
少玷缺以昭公之徳善於異時可知焉然則名堂之意<lb/>
甚善輒書以畀之客為汪表其一人來休寜以告予者<lb/>
為程啟皆祁學之彦光之友而啟則近出予族云<lb/>
<pb n="KR4e0125_WYG_017-30a"/>
　　　桂巖書院記<lb/>
戴氏居婺源之西桂巖里其先曰彦亨君當元之亂嘗<lb/>
糾義旅捍一鄉主将上其功畀鎮撫之秩於閩非其志<lb/>
也弃歸創書院於桂巖之東延師以訓子孫割田食之<lb/>
曰國兵新戢而文治興我後人當世業此無廢也其子<lb/>
道謀孫希英奉訓唯謹然嵗久而弊弦誦中輟希英之<lb/>
子善美當成化辛卯力修復之浮梁族人侍御君珊實<lb/>
紀其成而善美猶病其隘以陋也間與其子瑞珉瓉暨<lb/>
<pb n="KR4e0125_WYG_017-30b"/>
其孫銑之為儒生者議希英君有廢宅在里之翁村境<lb/>
幽勝而材尚堅好養士居業於是為宜乃募工撤而新<lb/>
之為堂十有二楹為門屋十有二楹兩廡各六楹衡以<lb/>
畝計者四縱倍之中一室祀彦亨君暨道謀希英兩公<lb/>
左為書樓十有二楹以<graphic n="KR0869" url="https://raw.githubusercontent.com/kanripo/KR-Gaiji/master/images/KR0869.png" mimeType="image/png"/>書右為私庾十有二楹以藏<lb/>
榖樹其隙地繚以磚垣浮梁族人參政君琥為作桂巖<lb/>
書院四大字刻其上仍議割田供費以畝計者三十而<lb/>
私庾之材甓則亦出於道謀君之嘗所遺者也書院之<lb/>
<pb n="KR4e0125_WYG_017-31a"/>
教一遵白鹿洞規私庾之藏亦放社倉遺法至於四時<lb/>
之祭合族序拜之儀則雜用家禮及鄭氏世範經始於<lb/>
丁未秋八月落成於冬十二月以銑之從予遊也請續<lb/>
書之用詔來者久未之應而𢎞治壬子銑上南畿秋試<lb/>
中尚書第三人書院之名益暴乃克記之曰君子之學<lb/>
必本諸身心然後可推之一家以及一鄉而進施於邦<lb/>
國顧其出於天而垂於謨範者非養之有定所居之有<lb/>
定業則亦豈足自遂而逹諸聖人之道哉我兩夫子嗣<lb/>
<pb n="KR4e0125_WYG_017-31b"/>
聖傳於千四百年之後徽國文公繼焉盖嘗有志復黨<lb/>
庠術序以還隆古之盛而厄於厲禁識者憾之國朝龍<lb/>
興學徧海宇列聖嗣統率心於道化百餘年儒風丕振<lb/>
書院之作數有聞士之出以用世而助成治理者不無<lb/>
其人焉若戴氏此舉豈非興起於先正之風而然哉矧<lb/>
我文公實出婺源膏馥所漸最先且邇求所以誦習其<lb/>
遺書而服行之不知其要可乎居敬所以立本精義所<lb/>
以通用盖聖學肯綮所宜交修而不可闕焉者也人誠<lb/>
<pb n="KR4e0125_WYG_017-32a"/>
至此則淵乎其有得於心學粲乎其有啟于身教享其<lb/>
先則孝孚萃其族則仁鬯周其鄉則恵流推之邦國豈外是<lb/>
哉其有禆於興道善俗不亦大哉豈徒曰修復其先業<lb/>
侈觀聴之美於一鄉一時而已善美君嘗大發粟助官<lb/>
賑饑恩授承事郎有子六人孫曽十餘人而銑最秀頴<lb/>
淳碩所以顯其宗於異時者當不負其學云<lb/>
　　　友恭堂記<lb/>
凡愛之理施於下曰友施之上曰恭施之無當而以友<lb/>
<pb n="KR4e0125_WYG_017-32b"/>
為恩恭為謟者比比也惟兄友其弟雖篤而不曰恩弟恭<lb/>
其兄雖過而不曰謟豈非出於天典民彛之定則有不<lb/>
可易焉者哉自干戈琴弤之事出而恭義乖鴟鴞狼跋<lb/>
之詩作而友道缺後之人得以藉口曰大聖且然况齊<lb/>
民㢤然中世以還愚若普明而知感㓜若文舉而知譲<lb/>
則所謂天典民彛者果終晦於利放於慾而不足與為<lb/>
善哉新安陳氏居祁門石墅者曰宗逺友其弟本清甚<lb/>
篤本清亦嚴事其兄邑人嘉之題其堂曰友恭舊矣曰<lb/>
<pb n="KR4e0125_WYG_017-33a"/>
程時勉者始具其事來休寜請其說予亦嘉之而語之<lb/>
曰懿哉其所以名陳氏之堂者乎彼堂之喜名者或以<lb/>
貴侈而張其榮或以家世而施其矜或以物玩而取其<lb/>
適皆具焉耳夫堂者所以承先澤禮賔賢而走集乎子<lb/>
姓非燕私之室可比宜有大書常目在之庶可以垂法<lb/>
戒詔後昆豈直以示觀聴之美而已哉昔者考室之詩<lb/>
奏於落成之際其首章願其為兄弟者式相好而不相<lb/>
猶論者以為善頌則兹堂之以友恭名也其所謂善頌<lb/>
<pb n="KR4e0125_WYG_017-33b"/>
者歟孔子有言惟孝友於兄弟施於有政是亦為政盖<lb/>
不仕而有仕之道焉今宗逺推其一家之愛入粟於官<lb/>
預活民之功而膺冠服之令則兹堂之以友恭名也其<lb/>
所謂亦政者歟予雅聞宗逺且重名堂之義故推本愛<lb/>
之理出於天典民彛之定則者以為告俾知友恭亦人<lb/>
之常事非由外鑠而思以圗其終焉則宗逺兄弟遂為<lb/>
陳氏百世壎箎之倡斯堂之焯然於後來也其孰禦之<lb/>
宗逺名濙曽大父曰思學號徳星大父曰汝彦號慎宻<lb/>
<pb n="KR4e0125_WYG_017-34a"/>
父曰振文號飬心皆事儒學有行義至宗逺益以孝聞<lb/>
所業不出耕讀之外盖一鄉之良士堂作於𢎞治三年<lb/>
冬十二月二日題其名者今禮部侍郎康公永韶而時<lb/>
勉與予同族於宗逺為親家云<lb/>
　　　竹窩静趣記<lb/>
古之逹者於植物中多好竹以自標置或居之而以為<lb/>
可友或無之則以為俗而不可醫盖竹誠有可好者至<lb/>
其所適之處則惟静者知之迨中世不然雖有竹而莫<lb/>
<pb n="KR4e0125_WYG_017-34b"/>
知其可好也莫知其可好則有俟其長而戕之課園丁<lb/>
之利以甘鼎爼供器用其不知竹也甚矣若吾汪時春<lb/>
氏則又不然時春家竹甚盛結竹窩其間每掩扉謝客<lb/>
嘯傲終日挹清風於溽暑之候而莫知其炎撫勁節於<lb/>
雪虐之際而莫知其寒蒼翠之色足以清目琮琤之聲<lb/>
足以清耳嗒然虚心足以相契有不知竹之為君君之<lb/>
為竹者因題其居曰竹窩静趣一日過南山竹院請曰<lb/>
夫子素有癖於竹者其為我記之予不覺辴然謂曰夫<lb/>
<pb n="KR4e0125_WYG_017-35a"/>
竹一也其何與於人而受其好惡哉惟人之性静躁不<lb/>
同而趣亦異故静者以為可友而其趣也長清竹之遇<lb/>
也躁者以為可物而其趣也長下竹之烖也由是觀之<lb/>
植物且然而况人乎哉時春於是其所適之趣将有不<lb/>
求人之知而求知於竹焉者矣竹亦将幸其遇之有合<lb/>
而以時春為已歸矣雖然静之為趣不可宣也宣而名<lb/>
之安知不有哂之者曰竹有何好而公等乃好之若此<lb/>
其酷哉吾又恐古之以竹相標置者亦且有不免於今<lb/>
<pb n="KR4e0125_WYG_017-35b"/>
之譊譊者矣而况我輩乎予於時春有内外兄弟之好<lb/>
而其大父尚古先生博學勵行隠不樂仕惟鳴琴咏詩<lb/>
適趣於恬澹靖逸之境故時春得諸家庭而卻紛華守<lb/>
儒素其所好遂與予同如此好天良夕當䇿杖携壺逕<lb/>
造竹所擊琅玕之節歌淇澳之章與子訂嵗寒之約於<lb/>
此君為永好焉何如時春起謝曰可哉是為記<lb/>
　　　懷德堂記<lb/>
德者人之所得於天而具於心散於萬事懷之則為福<lb/>
<pb n="KR4e0125_WYG_017-36a"/>
棄之則為盭然有已徳焉有先徳焉有嗣徳焉皆不可<lb/>
不懷之也懷之何如亦獨於已徳而思以進於先徳而<lb/>
思以紹於嗣徳而思以啟則庶㡬為福而不為盭焉爾<lb/>
乎吾邑查以華氏於所居之北構堂為進修之所名之<lb/>
曰懷徳屬予為記予考查氏譜其先自歙黃墩徙休寜<lb/>
瑞芝坊至諱文徴者仕南唐為工部尚書諡宣公生五<lb/>
子其長元方仕至殿中侍御史生道為宋龍圖閣待制<lb/>
以孝聞其次元規生陶為秘書少監陶生拱之歴官尚<lb/>
<pb n="KR4e0125_WYG_017-36b"/>
書職方郎中兼權中書舍人傳十三世至惟聡有子三<lb/>
曰徳軒怡軒介軒鼎足以立為鄉善人而思静翁者尤<lb/>
以齒徳名則介軒之元孫以華之考也自尚書至以華<lb/>
凡二十有二世上而祖考有以基其始中而一身有以<lb/>
承其緒下而子孫有以綿其業於無窮者孰非斯徳之<lb/>
相為流通也哉宜其名堂以懷徳而常目不忘之也詩云<lb/>
毋念爾祖聿修厥徳言徳之出乎先者又云予懷明徳<lb/>
不大聲以色言徳之出乎已者又云欲報之徳昊天罔<lb/>
<pb n="KR4e0125_WYG_017-37a"/>
極言徳之啟乎嗣者盖聖言之昭晰炳煥若此而查氏<lb/>
有焉豈非賢哉查氏之後登斯堂瞻斯扁仰而窺焉念<lb/>
祖徳之可繩退而處焉患已徳之弗稱勉勉孳孳惟日<lb/>
不足則福日臻盭日逺則查氏之族益盛而斯堂之名<lb/>
益暴将俾懷義者慕懐利者警豈不大有益於風教㢤<lb/>
以華出衣纓詩禮之胄而篤於孝友之行予嘉其志之<lb/>
知所本也遂書記其堂<lb/>
　　　務本堂記<lb/>
<pb n="KR4e0125_WYG_017-37b"/>
祁門程村之族曰宏者以叔大父事予嘗請記其家之<lb/>
務本堂予病未能也休寜孔道宏毎以事還徃必過予<lb/>
請焉将再朞矣而予疾少間乃克語之曰務本之義美<lb/>
矣大矣惜予不足以發而又不能終嘿於吾子也自天<lb/>
子以至庶人皆以修身為本身一修而百行從之人豈<lb/>
可不知乎本之為務哉務之云何亦獨曰重其所重急<lb/>
其所急如此而已夫徳本藝末吾徳之務焉徳成而藝<lb/>
可為也義本利末吾義之務焉義舉而利安所逃乎彼<lb/>
<pb n="KR4e0125_WYG_017-38a"/>
輕其所重緩其所急惟藝之業而利之求是皆所謂不知<lb/>
本者思能有所立於世而號為吉人良士烏可得哉如<lb/>
積土之基愈大則山可成如培木之根愈厚則材可兾<lb/>
然則程之族人與後之子孫登斯堂繹斯名勤勤焉尚<lb/>
徳秉義以修其身所以副名堂之意而為程氏之望者<lb/>
将不在於斯乎徳藝有貴賤之分義利有君子小人之<lb/>
辨其㡬甚㣲其科甚嚴而不知本之為務可乎吾告子<lb/>
不踰此矣程村之先與予同出梁将軍忠壮公之後忠<lb/>
<pb n="KR4e0125_WYG_017-38b"/>
壮傳十二世曰逍遥公纂其曽孫百之始自歙篁墩遷<lb/>
開化白沙北原百之孫琬則程村始遷祖也琬三世孫<lb/>
夀當宋時為貴溪學官始以儒發身而廸其人夀五世<lb/>
孫天禄始入田於頥真道院以奉其先之祀類皆知所<lb/>
為務本者天禄七世孫存徳則宏之曽祖也其族益盛<lb/>
祖汝靖丁家之變能拓其先業不替益隆父彦禎思力<lb/>
學亢宗不幸早世母李氏守節以終事載實録而宏美<lb/>
器宇敦行義能孝其親事其叔彦禄如父與其四弟甚<lb/>
<pb n="KR4e0125_WYG_017-39a"/>
友誨其三子甚力視務本之名則其志可知他日以才<lb/>
諝入仕籍當不忝其世云<lb/>
　　　留春軒記<lb/>
中世以來鄉里之自好者新其居率製佳號大書以顔<lb/>
之盖出於銘座之遺或以為未足至請於君子識之歌<lb/>
之發其義焉則又近於考室之頌雖名之者若襲識而<lb/>
歌者若贅然人之自淑與君子之所望於其人以為善<lb/>
則寜有已哉休寜葉君志道世處城北嘗一新其室堂<lb/>
<pb n="KR4e0125_WYG_017-39b"/>
有軒而挹蘿山之勝環植花竹蓊鬱葱蒨芬香襲人君<lb/>
坐而樂之題曰留春識而歌之者盖多矣君復請於予<lb/>
予於君居同邑相還徃不能辭則告之曰人之所得乎<lb/>
天以有生者仁也而仁之徳在天為元於時為春見於<lb/>
經者可知也然庭草之留傍花隨柳之樂知其為春而<lb/>
加之意者寡矣君乃取而專之乎一軒孰不以為囏哉<lb/>
顧予竊有進於君者且君之燕處乎是賓禮乎是子孫<lb/>
之承養乎是家人之奔走乎是其亦将有所思以求副<lb/>
<pb n="KR4e0125_WYG_017-40a"/>
乎斯名者乎使吾身之所得乎天者和而不盭所資乎<lb/>
賓友者睦而不爭所教詔乎子孫者順而不悖所服從<lb/>
乎家人者輯而不譁煦然以養陶然以樂則将鬯之為<lb/>
五福薫之為百祥而所謂春者庶乎其有得矣有得乎<lb/>
春則求仁之道不外此矣夫留有二義焉本其身言之<lb/>
則有弗去之義本其後言之則有貽謀之義能存諸身<lb/>
而弗去則有所貽以為其後之謀者必逺昔龎公之於<lb/>
子孫稱人皆遺之危已獨遺之安仁固所謂安宅者歟<lb/>
<pb n="KR4e0125_WYG_017-40b"/>
温公稱積金積書不足遺子孫而以積徳為久計留春<lb/>
固所謂積徳者歟矧君壮年拾遺金不受而歸其人鄉<lb/>
閭莫不髙其行今七十餘矣貌澤神腴類有道者兩子<lb/>
皆克家而諸孫亦多秀頴為諸生葉氏之盛其兆於斯<lb/>
軒之名而弗爽乎予嘗登君之軒愛其有城市山林之<lb/>
勝為留終日然多病之餘才謭詞絮不能如古之善頌<lb/>
者稍自附於銘座之義用以副君之請焉<lb/>
　篁墩文集巻十七<lb/>
</p>
<p>
</p>
  </div>
</body>
</text>
</TEI>