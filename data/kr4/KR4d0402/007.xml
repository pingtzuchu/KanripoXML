<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>富山遺稿卷七</head> <lb/>
    <p>
<pb n="KR4d0402_WYG_007-1a"/>
欽定四庫全書<lb/>
　富山遺稿卷七<lb/>
　　　　　　　　　　　　　宋　方䕫　撰<lb/>
　七言律詩<lb/>
　　雜興<lb/>
世奕奔趍若决河誰将獨力障頺波指衣太守存唐苦<lb/>
循髮将軍負漢多薜芷不芳甘自變白圭有玷尚堪磨<lb/>
是非勿與時人說爲就重華述九歌<lb/>
<pb n="KR4d0402_WYG_007-1b"/>
　　閔忠<hi>美文天祥</hi>
弱冠知名動紫宸両朝際遇荷恩深身先赴義人爭死<lb/>
天不成功淚滿襟自鄭有謀歸華氏舎湘無地托王琳<lb/>
鞠躬待死無餘事不負朝廷不負心<lb/>
　　誅姦<hi>刺賈似道</hi>
握兵結眷冕旒前牢落英雄二十年虎殿夀觴人痛哭<lb/>
鵑堂私語衆喧傳爾身不恤無埋地此恥奚容共戴天<lb/>
不有四明倡清議至今蛟虎卧山淵<lb/>
<pb n="KR4d0402_WYG_007-2a"/>
　　盧明之開壚<lb/>
懶作西風汗漫遊歸謀諸婦此淹留采花墩近初成酒<lb/>
種秫田多早帶秋燕頷巳空西塞夢犢裩莫遣逺山愁<lb/>
滄江留得偏醒客袖手時凭百尺樓<lb/>
　　宋震翁以詩見推次韻爲謝<lb/>
脩竹猗猗月半間此生贏得占清閒磨鉛勘易未三絶<lb/>
吐火燒丹欲九還騎鶴腰纒空入夢跨牛髀骨慣行山<lb/>
秋來閒把詩消遣敢向騷壇占絶班<lb/>
<pb n="KR4d0402_WYG_007-2b"/>
　　雜興<lb/>
　　　其一<lb/>
種竹千竿宻復疎菉猗深處着蝸廬有牀自可安周易<lb/>
無飯誰教典漢書疊嶂畫屏圍棐案飛泉白練落階除<lb/>
絶無半㸃功名望一任浮雲自巻舒<lb/>
　　　其二<lb/>
不露文章世不驚由來天亦厭虚名弦歌夫子窮将聖<lb/>
風雅靈均死獨清其道卷懷何足恨斯文得與豈無情<lb/>
<pb n="KR4d0402_WYG_007-3a"/>
長歌獨坐滄浪水休說他年起濯纓<lb/>
　　　其三<lb/>
青山相對總儀刑人世浮華隔㡬塵厚味不知菘韭薄<lb/>
舊䘖那似菊松新銀罌豹血爭劉項翠釡駞峯死虢秦<lb/>
大抵危機隨富貴不曽粘着退閒人<lb/>
　　　其四<lb/>
霜風獵獵響林㘭獨有寒梅漸作包倒影水涵窺沼樹<lb/>
淺痕月印上窻梢緑衣低掛酒初熟烏㡌斜欹門屢敲<lb/>
<pb n="KR4d0402_WYG_007-3b"/>
花得初陽人得復俱従顔子結窮交<lb/>
　　　其五<lb/>
天地生生不盡仁惟梅先得一年春花神銓次初編譜<lb/>
月老荘嚴妙冩真索笑暗添風度爽嚼香清洗肺肝塵<lb/>
莫嫌刪後無題品自二南來有㡬人<lb/>
　　予家世富山久矣世有隠德老坡所謂我家韋布<lb/>
　　三百年惟有陰功不知數蓋類是也因作此以記<lb/>
　　其實且以勉族氏子弟云<lb/>
<pb n="KR4d0402_WYG_007-4a"/>
自有乾坤有此山嘉名乆矣落人間吐吞雲霧景千變<lb/>
森秀松柟翠四環肯並貴溪争顯逹應同愚谷耐堅頑<lb/>
山人儘得清吟趣芳杜香蓀不厚顔<lb/>
　　　又<lb/>
家住青溪東復東林霏嵐影暗葱蘢山排闥入蹲蒼虎<lb/>
水抱邨流卧玉龍田畫井疆前後隴岡横乾艮兩三重<lb/>
客來若問誅茅地落日雲飛第一峯<lb/>
　　　又<lb/>
<pb n="KR4d0402_WYG_007-4b"/>
我家韋布乆嬋嫣積善工夫逺有源東漢賢良來鼻祖<lb/>
晩唐文獻到聞孫<hi>家有唐禧昭間文字</hi>世増忠厚成風俗人尚耕<lb/>
桑務本根賸喜邇來多識字粗書甲子記新元<lb/>
　　静樂先生祠堂<lb/>
五季横流欲障天先生雅志寄林泉嘯吟獨抱濟時畧<lb/>
髙尚甘為遯世賢奕葉簪纓他有耀㣲時耒耜我相傳<lb/>
何年得見歸來鶴暫假風翰逐老仙<lb/>
　　梅<lb/>
<pb n="KR4d0402_WYG_007-5a"/>
玉妃破白入春宫萬紫千紅立下風老樹冰霜皴剥後<lb/>
寒枝烟水有無中月横山館笛初起人立溪橋馬欲東<lb/>
為寄故人無信息更憑健筆入詩筒<lb/>
　　雜興<lb/>
南枝憔悴北枝榮轉眼浮華跡已陳昨夢已空巫峽雨<lb/>
昔遊曽記武陵春浮生一日復一日世事後人哀後人<lb/>
兩鬢欲霜行脚倦悠悠無計謝風塵<lb/>
　　大卿先生惠藥方<lb/>
<pb n="KR4d0402_WYG_007-5b"/>
淺謀不遂少年狂咄咄催人鬢髪蒼深雪寒添詩興爽<lb/>
早梅清徹夢魂香已諳林壑投閒趣且試神仙却老方<lb/>
聞説丹爐留近處贏糧我欲問金堂<lb/>
　　田園雜興<lb/>
半生燈火誤牛衣晩嵗纔能悟昨非雨笠半欹將犢去<lb/>
絲車細捲趂蛾飛粟生燒地山宜老草爛新畬水正肥<lb/>
莫道勞生何日息邇來是事喜忘機<lb/>
　　觀物<lb/>
<pb n="KR4d0402_WYG_007-6a"/>
彭殤顔跖不相齊秋悴春榮各有時共種花分紅白色<lb/>
同根木有死生枝悲欣自是人情異賦予寜非造物私<lb/>
却笑荘生未諳此安排齊物費言辭<lb/>
　　木犀花<lb/>
　　　其一<lb/>
此花習氣愛巉巖不受紅塵㸃碧衫地把鷲峯移境界<lb/>
天教蟾窟墮塵凡瑶林摵摵敲殘玉金屑霏霏貯滿函<lb/>
月影徘徊花影亂待攜雙<graphic n="KR0678" url="https://raw.githubusercontent.com/kanripo/KR-Gaiji/master/images/KR0678.png" mimeType="image/png"/>與君銜<lb/>
<pb n="KR4d0402_WYG_007-6b"/>
　　　其二<lb/>
招隠誰招到碧巖自嫌黄綬映青衫月光童子分根柢<lb/>
金粟如來混聖凡勝賞莫辭空百盞麗酬不記達千函<lb/>
竦身便脫塵埃去徑上清虚謝轡銜<lb/>
　　　其三<lb/>
秋風吹夢遶千巖偷看天宫雲錦衫色尚紅黄定崔李<lb/>
花従開謝識荆凡試教月老排芳譜更聴仙童誦玉函<lb/>
賸有辟寒金粟樹丁寜棲鳥莫教銜<lb/>
<pb n="KR4d0402_WYG_007-7a"/>
　　　其四<lb/>
曽住仙山九折巖夜凉蘿荔掛衣衫月窺樽裏如相伴<lb/>
人立花邉自不凡叢緑聨環瑲玉佩殘黄鎖骨現金函<lb/>
枝空蟾窟今誰記猶道東陵繫舊銜<lb/>
　　耜巖連和六首予與汪子新亦各再和二首<lb/>
夜隨凉氣坐秋巖醉墨淋漓亂㸃衫花裏固知仙種别<lb/>
詩中肯道使君凡乘風徑欲眠香窟修月曽經發寶函<lb/>
収拾萬金歸賈橐不須麟閣大書銜<lb/>
<pb n="KR4d0402_WYG_007-7b"/>
　　　又<lb/>
風韻孤高百尺巖敝袍爭得似荷衫久知郤氏聲名逺<lb/>
自愧賓王骨相凡閒搗香涎供玉杵戯題綵帖拂塵函<lb/>
醉來爲問姮娥信更倩魚傳與雁銜<lb/>
　　秋晚雜興<lb/>
白藕花殘暑氣収憑髙更欲上層樓蒹葭淅瀝水天晚<lb/>
禾黍髙低風雨秋雞甕豕零更佐使狗屠狐呌或王侯<lb/>
世間萬事祇如許莫把閒愁枉白頭<lb/>
<pb n="KR4d0402_WYG_007-8a"/>
　　以書院課治事留杭十日竟爲小吏所阻<lb/>
倦看世態變凉炎老覺詩書味更嚴與世不諧多枘鑿<lb/>
謀生甚拙欠虀鹽摶風肯羨鵾鵬化署紙偏憎雁鶩箝<lb/>
従使小兒輕我輩只今歸去問陶潛<lb/>
　　舟泊松江<lb/>
蓴江㡬度酹張翰屈指今纔二十年昔日米囊羞破釜<lb/>
暮年詩卷壓歸船飛飛燕子依風席漠漠楊花㸃客氈<lb/>
草逺烟濃迷處所鄉心飛去白雲邉<lb/>
<pb n="KR4d0402_WYG_007-8b"/>
　　過錢塘舊京<lb/>
曾逐東風過曲江人間俯仰隔興亡江頭潮涸趨漁浦<lb/>
山下城空失鳯凰漠漠黄埃昏草棘悠悠陳迹閱星霜<lb/>
由來離黍遊麋地不分鈴鳴替戾岡<lb/>
　　再㸃陶金戸計<lb/>
萬里雲程阻便風孤鴻痛定再傷弓徴求多出儒冠外<lb/>
飛走難逃世網中不分事情多倚仗厭看人面訴貧窮<lb/>
生平豪氣難磨折時向毫端吐白虹<lb/>
<pb n="KR4d0402_WYG_007-9a"/>
　　清明二首<lb/>
漢世諸陵已古邱悲風摵摵老梧楸金人往日淚曽墮<lb/>
石馬何時汗忽流江北江南千里隔身前身後百年愁<lb/>
九原定有英靈在消得寒儒浪白頭<lb/>
　　　又<lb/>
一去昭陽入朔臺羇魂流落不歸來𦵏從胡地留妃骨<lb/>
死向南方颺后灰鴉噪莫㸔耘墓迹酒香誰把洒陵杯<lb/>
茫茫草地人稀到風急棠梨落又開<lb/>
<pb n="KR4d0402_WYG_007-9b"/>
　　次韻洪復翁食蕨<lb/>
花葉根莖種種香誰知山草宿舂糧筠籃凈洗傾銀粉<lb/>
瓦釜狂搜凍蔗漿爽口如兼三鼎味療飢不試五倉方<lb/>
西山餓死真餘事安有冥鴻為稻粱<lb/>
　　别弟<lb/>
欲去相㸔手重攜寒波芳草助淒迷無人傳業空多子<lb/>
有弟持家老得妻風雨燈前頻入夢詩文酒後共分題<lb/>
孤飛不羨冥鴻舉只羨南歸羽翼低<lb/>
<pb n="KR4d0402_WYG_007-10a"/>
　　雜興十首<lb/>
　　　其一<lb/>
前程在處暗危機脫跡紅塵入翠㣲清水一竿張釣具<lb/>
白雲四壁掛樵衣馬惟畫骨空嗟瘦龍不㸃睛那解飛<lb/>
差有陳編相伴住時将詩句洗前非<lb/>
　　　其二<lb/>
老去蹉跎萬事休襟期甚不入時流倦飛巳作歸林鳥<lb/>
懶起猶如落草牛一㸃眉黄無宦况五分頭白爲詩愁<lb/>
<pb n="KR4d0402_WYG_007-10b"/>
玉人期我滄洲上未擬他年賦逺遊<lb/>
　　　其三<lb/>
巳更門戸自持鉏謝絶交遊與世疎處變卿還用卿法<lb/>
養高吾自愛吾廬屏張前世無聲畫架挿今生未見書<lb/>
水北山人偏解意求分半席間樵漁<lb/>
　　　其四<lb/>
冷落門墻絶似冰夜窻風雨耿孤燈采盆任我翻成雉<lb/>
涴墨従渠㸃作蠅休說文章祇小技由來富貴總無能<lb/>
<pb n="KR4d0402_WYG_007-11a"/>
依稀楊李無人憶但憶瀼西杜少陵<lb/>
　　　其五<lb/>
紫綬緋裳印佩金我於數子總無情傍人門戸傳書客<lb/>
投老田園識字氓世變委懐無逆順事機到手即功名<lb/>
子房収斂英雄迹誰說神仙在穀城<lb/>
　　　其六<lb/>
人境無縁㫁俗喧丁寜牢閉兩柴門五更孤枕客懐惡<lb/>
半世青燈書眼昏有日空爲無日計醉時還道醒時言<lb/>
<pb n="KR4d0402_WYG_007-11b"/>
白雲久有南山夢不待他年畢嫁婚<lb/>
　　　其七<lb/>
駸駸鏡裏鬢霜侵偶占溪東十畝隂風雨四時無盡藏<lb/>
松篁終夜有餘馨家藏爲米難餬口日課除詩罕用心<lb/>
誰說倉曹任窖穀近來家富屢千金<lb/>
　　　其八<lb/>
先生髙寄此林泉懶拙方知此樂全足屨兩忘便不借<lb/>
人琴俱隠付無絃雲歸書帙留殘潤日上香盤裊細烟<lb/>
<pb n="KR4d0402_WYG_007-12a"/>
勘破世紛無一事又拈枯筆續前編<lb/>
　　　其九<lb/>
不仙不釋不居官久狎漁樵作往還細雨飽眠一黄犢<lb/>
白雲秀拔㡬青山浮生往事真成夢舉世誰人最得閒<lb/>
惆悵伏波麄意氣暮年猶向五溪蠻<lb/>
　　　其十<lb/>
生平繆計百無成衰白如期入鏡明鳥不驚猜無忤物<lb/>
人多怒罵漸逃名襟懐落落憐孤影嵗月悠悠過半生<lb/>
<pb n="KR4d0402_WYG_007-12b"/>
老去自知無處用只留雙眼待昇平<lb/>
　　春晩即事二首<lb/>
紛泊楊花逐晩風杜鵑聲徹故園東百千種事孤愁外<lb/>
四十餘年一笑中血作公文縁分定膞成山字坐詩窮<lb/>
少時懐抱今寥落惆悵西窻夕照紅<lb/>
　　　又<lb/>
匆匆塵裏換時光春去夤縁底事忙鳩巳居巢晴逐婦<lb/>
蜂方出穴暖分王唱畊農起催秧緑打供僧來趂麥黄<lb/>
<pb n="KR4d0402_WYG_007-13a"/>
今嵗先生貧到骨時時爲米糴官倉<lb/>
　　妾薄命<lb/>
薄命佳人玉絶瑕不隨縁分落民家悲風古塚生青草<lb/>
落日深宫唱白花萬里思情餘蹋踘一生舊恨付琵琶<lb/>
雄蜂雌蝶難相並莫向春風怨嵗華<lb/>
　　雜興三首<lb/>
自合林泉着散仙虎蛟在處卧山淵未秋巳擬償新穀<lb/>
計月先愁欠子錢冷眼慣看平地險薄情誰念死灰然<lb/>
<pb n="KR4d0402_WYG_007-13b"/>
人生還有相逄處昨日淮隂召少年<lb/>
　　　又<lb/>
漫向松邉倚瘦笻一生襟抱與誰同照人不老古今月<lb/>
送客多情南北風才盡懸知詩作祟數奇莫與命爭窮<lb/>
冶金百煉今無㡬休向人前說事功<lb/>
　　　又<lb/>
經秋春蕙歎時過歸卧南窻竹一坡世味甚輕貪慾少<lb/>
交情稍重怨恩多羞従緑酒看霜劍悔把青燈誤雨簑<lb/>
<pb n="KR4d0402_WYG_007-14a"/>
技癢未能忘習氣新詩冩罷更長歌<lb/>
　　神仙<lb/>
擾擾爭趨陌路塵好閒平地即蓬瀛青羊石化紫烟客<lb/>
白鶴松成老樹精夾岸碧桃春水濶滿山落葉暮雲横<lb/>
神仙不用尋行迹只向漁樵混姓名<lb/>
　　竹<lb/>
當年知已晉參軍畫手分傳老可文碎影貼金初得月<lb/>
寒梢聳翠欲干雲平生自是輕餘子一日那能無此君<lb/>
<pb n="KR4d0402_WYG_007-14b"/>
解為南風却炎暑擬封清渭答殊勛<lb/>
　　夜坐二首<lb/>
人間無處避紅爐急掃風軒醉一壺泉冷月涵沉水璧<lb/>
荷香雨跳走盤珠神遊曽到清涼境幽討如横緑野圖<lb/>
醉髪醒鬆吟骨聳從人笑絶道詩癯<lb/>
　　　又<lb/>
呼奴薙草火攻蚊與客髙談到夜深風辨雌雄分别想<lb/>
嵗占牡牝喜嗔心塵生渴肺須狂飲寒聳詩肩更苦吟<lb/>
<pb n="KR4d0402_WYG_007-15a"/>
秋色滿懐人不寐坐看落月與横參<lb/>
　　術者謂予清淡鎡基不貧不富而有壽<lb/>
誰甘清淡厭輕肥命薄那堪不値時挿架簡編家四壁<lb/>
蟠胸梗概鬢千絲狂圖入夢空騎鶴壽相生芒欲鬭龜<lb/>
莫訝時魚更多骨従來萬事有參差<lb/>
　　看笋<lb/>
丁寜莫採籜龍兒造物成材各有時寸碧縦横牛戴角<lb/>
一斑纒裹豹留皮長身上水夜深看直幹干雲嵗晩知<lb/>
<pb n="KR4d0402_WYG_007-15b"/>
名節爲君描畫盡清吟堪繼菉猗詩<lb/>
　　初秋雜興三首<lb/>
利欲驅人看罷休人間嵗月不停留别愁萬里滄江水<lb/>
歸夢五更黄葉秋貯腹謾誇李書簏爛腸難擬董糟丘<lb/>
老懐抑塞無人㑹徙倚西風百尺樓<lb/>
　　　又<lb/>
守困書帷滯土牛誰揮尺箠浴寒流舊人不了新人事<lb/>
今日那知明日愁一雁驚飛湘水浦孤蟾空掛岳陽樓<lb/>
<pb n="KR4d0402_WYG_007-16a"/>
江南總解單于曲吹徹殘梅故國秋<lb/>
　　　又<lb/>
田怕秋陽老怕貧誰能骯髒拔風塵窮年兀坐少生計<lb/>
末路相逄無故人自愛漂摇棲倦翼誰分浩蕩慰窮鱗<lb/>
區區温飽何須較莫負秋來風月身<lb/>
　　有懐洪復翁入郡城納金課<lb/>
故人東下濯滄浪見說金沙作斗量昔想萬錢還跨鶴<lb/>
晚知六博亦亡羊詩傳劍閣烟霞藁地入桐廬雲水鄉<lb/>
<pb n="KR4d0402_WYG_007-16b"/>
瀟灑滿懐無處着歸程何况接新凉<lb/>
　　雜興三首<lb/>
老去時光漸不禁那堪風景入秋深文章何啻建安骨<lb/>
議論能無元祐心舊日交遊誰可托中年憂患苦相尋<lb/>
致身稷契非輕許末路無成學苦吟<lb/>
　　　又<lb/>
做事英雄竟不成飛鴻何處避弓矰杲卿有舌罵阿犖<lb/>
叔夜無頭傳廣陵禍福難知隨命値才名太盛取天憎<lb/>
<pb n="KR4d0402_WYG_007-17a"/>
江流𣺌𣺌無回勢獨向西風倚瘦藤<lb/>
　　　又<lb/>
窮守空山兩鬢蓬老饕有分過年豐珠璣推上稻花水<lb/>
金鐵敲殘梧葉風興寄小窻詩巻裏夢回別墅笛聲中<lb/>
俗縁相逐何時了一笑人間萬慮空<lb/>
　　社日思家<lb/>
曉鼓鼕鼕露未収老翁雞彘祝甌簍家家酒緑枌榆社<lb/>
處處霜紅柿栗秋笑別比鄰包祭肉醉呼童稚認歸牛<lb/>
<pb n="KR4d0402_WYG_007-17b"/>
一年兩度村田樂不羨人間萬户侯<lb/>
　　晩秋<lb/>
蕭蕭兩鬢竟蒼然況近重陽風雨天欲暝江村烟四起<lb/>
漸寒山館客孤眠葉題舊恨在何處菊折寒香仍去年<lb/>
為憶故人三歎息東籬沽酒已無錢<lb/>
　　菊<lb/>
矯首春風獨後時冰霜自厲占東籬悲如屈子淒涼意<lb/>
清似陶翁平澹詩寂寞秋香憐向晩徘徊寒蝶笑生遲<lb/>
<pb n="KR4d0402_WYG_007-18a"/>
蹇予氣味差相似采采金英盡一巵<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4d0402_WYG_007-18b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　富山遺稿卷七<lb/>
</p>
<p>
</p>
  </div>
</body>
</text>
</TEI>