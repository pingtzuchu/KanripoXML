<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>見素集巻二</head> <lb/>
    <p>
<pb n="KR4e0135_WYG_002-1a"/>
欽定四庫全書<lb/>
　見素集巻二<lb/>
　　　　　　　　　　　　　明　林俊　撰<lb/>
　　序<lb/>
　　　廖僉事輓詩序<lb/>
鬱于中而泄於外者言也善易以公而宣之不平者易<lb/>
以激嗚呼孰使予激而公言者寸瑜尺瑕十珠而九以<lb/>
纇同時如徳徴君厥亦無滿數指矣廖世澄坂農家君<lb/>
<pb n="KR4e0135_WYG_002-1b"/>
且耕且讀遂第進士授大理評事服内艱忍貧匿晦退<lb/>
然若無官耨薅時斗笠草衣偕群農荷畚鍤輦糞壤星<lb/>
言南畆以去人曰公貴官不可為是君安遣之即事如<lb/>
初跡不涉城府村叟畦丁迄不知有廖評事部使者亦<lb/>
鮮知者服除如京要人問家政君對盡甚在座吐出舌<lb/>
都御史朱公英中貴人交惡成獄君辯雪之静澹恭恕<lb/>
為寺正尤平反專慮刑書蓄勞成疾醫諷調攝君曰近<lb/>
頗食肉醫曰幾何曰日市四兩醫紿曰果盡曰損惠兒<lb/>
<pb n="KR4e0135_WYG_002-2a"/>
子幾半醫笑嘆涕出赴湖南按察僉事道死揚州妻括<lb/>
簮珥市棺弗辦鄉人楊知府賵焉櫬歸薄田喪盡三丈<lb/>
夫子弗諳農勤士業卒未効百指仰紡織無富親友可<lb/>
依嗚呼其命矣乎易君之為自可致富假弗死自可致<lb/>
弗匱成厥子名自可有立顧窮以亷窮以夭窮以子弗<lb/>
售高之無宗元之中立東野之宗師卑之無叔敖之優<lb/>
孟軫念惟予亦窮而已矣嗚呼其命矣夫拂膺拊髀孰<lb/>
使予激而公言者言不言於君固未嘗損益也嗚呼冷<lb/>
<pb n="KR4e0135_WYG_002-2b"/>
煖恒態盈虚循環恒理泡沬風燈其不可恃亦故矣僅<lb/>
把之松庸知非參天巨物予言可信君後决不窮窮非<lb/>
君也序輓者之詩歸知時兄弟使交相勸速我之立以<lb/>
徐觀天者之定以饗君之貽焉<lb/>
　　　北山倡和詩序<lb/>
京圻文物淵藪衣冠而遊不並郡邑士事事之暇寓詞<lb/>
咏歌陶寫情性俊不類具員兩京秋曹以聲律從諸君<lb/>
子後受知深而荷誨益者北有卜君從大南有王君元<lb/>
<pb n="KR4e0135_WYG_002-3a"/>
勲從大詩閑肆警敏窮情盡變如電掣星流矢發機而<lb/>
馬歴塊也與之遊者六年元勲雄深雅徤吐語驚人而<lb/>
格調亢爽興致逸發如仙裾輕舉野鶴之離風塵也高<lb/>
山出泉而風雨夜至也與之遊者一年疑焉資以解之<lb/>
非焉資以正之不知焉就以問之二君雖予友詩固予<lb/>
師也然北之事繁又居闤闠鞅掌中自公一見而已南<lb/>
事易以簡為署揖鍾山枕𤣥湖翠竹白沙浴鳬飛鶩紛<lb/>
錯而前陳寓目寄懐真足滌塵慮豁煩襟而遺外聲利<lb/>
<pb n="KR4e0135_WYG_002-3b"/>
俊與元勲毎昕夕徃還其間或引轡徐行或軒衣聫步<lb/>
或翳嘉林藉芳草或陟山椒以達江南之觀石城天塹<lb/>
之勝風物俱收有倡斯和元勲尤樂引同輩如寒與衣<lb/>
飢與食病而投之劑也故俊獲遊雖不乆而得吾元勲<lb/>
者將不讓吾從大也從大僉憲湖南予亦來南都方將<lb/>
資元勲以卒業元勲復有湖南少叅之命豈岳鄂山川<lb/>
之靈拔二公以徃宰物者抑予忌而為之限耶元勲鬯<lb/>
茂縝理知名士咸願内交及兹言别皆不能忘情者北<lb/>
<pb n="KR4e0135_WYG_002-4a"/>
山設祖相顧怛然元勲作留别詩衆和之元勲執爵而<lb/>
起指北山而言曰亨㑹匪常曷繫之懐吾儕其毋忘兹<lb/>
山又言曰純終領聞勇退急流吾儕其毋負兹山衆用覘<lb/>
元勲之款款其不涊以酣惑也引觴共流一笑而别詩<lb/>
若干俊占序其首且致予私云然<lb/>
　　　送王中丞董理鹺政序<lb/>
敵為邊陲患師徃征之先事開淮南鹽實邊商無徃者<lb/>
户部以鹽弊聞廷舉風力大臣董其事上八人琅琊王<lb/>
<pb n="KR4e0135_WYG_002-4b"/>
公廷采在焉上擢公都察院右僉都御史奉璽書以行<lb/>
盖公由進士為知縣監察御史光禄少卿直節亷問自<lb/>
結主知及是晉南京鴻臚上卿裁兩月尤隆遇云車載脂<lb/>
巡撫彭公總督葉公舉贈章授簡於俊嘗聞之鹽法興<lb/>
於管仲其後桑𢎞羊第五琦劉晏諸人毛收繭聚干時<lb/>
而取寵利源竟不可塞然沿山澤之有充軍國之需縮<lb/>
漕輓之勞致倉庾之實猶近道焉肆在國朝循以無廢<lb/>
而闔闢利柄驅駕商賈胡昔然而今異也彼誠利而趨<lb/>
<pb n="KR4e0135_WYG_002-5a"/>
之耳古之法有芻粟則有鹽引其原甚清也今則有賣窩<lb/>
之名有鹽引則乆次視支甚簡也今則有勸借公使之<lb/>
名鹽取私市以實官又甚苦也則又有出倉掣引之名<lb/>
費于私門者如此罷閑之弄舞遊俠之縱恣恃短長以<lb/>
漁己利餌巡官則張口狺狺食其肉無厭困于無賴者<lb/>
如此行鹽故有地今衡永則廣昌信則閩南陽則河東<lb/>
分于越壤者又如此近戚私人夤緣賞賚在滄則多夾<lb/>
私鹽銜尾以進在淮則攙越扺冒盡廢常格其阻于怙<lb/>
<pb n="KR4e0135_WYG_002-5b"/>
勢者則又如此無惑乎鹽商解體而深避也公奚致之<lb/>
樂趨哉私門可革也無賴可懲也越壤之分怙勢之沮<lb/>
賣窩之占抑能盡澄之乎其不然避者終不至矣國奚<lb/>
以富邊奚以實固有任其責者夫燭宿弊而舉大臣也<lb/>
剔宿弊而慎以付公者聖天子也有不得行無不得言<lb/>
有可得言則亦無不得行者矣易損下為損裕用莫如<lb/>
節理財亦自有要淮南七十二萬之課有常額焉大歴<lb/>
之末鹽利半常賦元祐有加至紹興則泰之一州已踰<lb/>
<pb n="KR4e0135_WYG_002-6a"/>
其數是非所以望君子也<lb/>
　　　送任宗海序<lb/>
江之西大省也人秀而服儒吾伊佔畢連東西家焉田<lb/>
叟村甿下逮執役之賤亦口掇書史援章條以相擠軋<lb/>
大吏至則旁聽仄睨以下上其譏評適當其意吹聲鼓<lb/>
譽恒若弗及其弗然媒糵以甚其真其亦弗少矣故官<lb/>
于其地才能之收叙恒首它藩而庸冒僨事亦徃徃而有<lb/>
温江任君宗海之為江西按察僉事翰林學士紫崖馬<lb/>
<pb n="KR4e0135_WYG_002-6b"/>
先生來速贈言先生文章家不自為告欲以公諸人示<lb/>
信重不自其鄉始也其可辭君慎密澄瑩由進士拜行<lb/>
人積有賢問遂拜南京監察御史弹劾不避批逆鱗而<lb/>
幾不脱虎口者屢之其按鳯陽監龍江商課也宿蠧梳<lb/>
爬風裁尤炳烺可諗左璫失故利私患苦之然對人必<lb/>
曰真御史真御史江西聲烈其無是豫占耶夫訊讞之<lb/>
司激揚風紀之任無所擇於中外邇疎焉爾䇿徤馬駕<lb/>
輕車以載馳乎熟路無憂其弗至矣古者赭墨其衣冠<lb/>
<pb n="KR4e0135_WYG_002-7a"/>
而禁行人肅後世法日峻犯日以多日械攣敲扑其無<lb/>
畏也獨何歟禮義不施而亷恥之風無足以勝之也夫<lb/>
冠九人髽一人則髽者視為恥三之一羣忘之矣半則<lb/>
又忘之矣髽九人冠一人則冠者顧獨視為恥故禮義<lb/>
亷恥是為四維風化大機軸在此也先之以禮義以立<lb/>
其防重之以亷恥以端其避趨之路夫然後刑以示警<lb/>
則其始也人畏之中也人愧之終也人服而習之以率<lb/>
教為當然失禮入刑為大誡夫何患貪者不亷暴者不<lb/>
<pb n="KR4e0135_WYG_002-7b"/>
良矯偽者不誠信以自將轉移感動之機有不自我者<lb/>
乎昔晦翁先生提刑淛東以嚴為治清獻公官成都以<lb/>
惠利為本至於治杭誅鋤强惡姦黨魄落寛猛翕張之<lb/>
政宜亦有可思者先正有言一家哭何如一路哭不善<lb/>
人之不去善人之賊也君必勉之吹聲鼓譽將遍之江<lb/>
之西以達之朝堂之上雄秩峻命容於君獨捨朱趙行<lb/>
業予於君深兾焉𢎞治辛酉七月上浣莆田見素子林<lb/>
俊書<lb/>
<pb n="KR4e0135_WYG_002-8a"/>
　　　送丁玉夫序<lb/>
南京禮部郎中丁君玉夫擢提刑按察副使授璽書董<lb/>
學事廣南君初以中書言天下事倅逺州上念之三以<lb/>
職事起于家及是未四月有是拜大臣之所簡聞天子<lb/>
之所超叙視凡格數等以首勵亷退崇士風固非直廣<lb/>
之得君與君之道之得行於廣也君獨味道腴力探理奥<lb/>
超見特悟趣尚甚高將門户陸吕堂室朱程藻㑹乎韓<lb/>
歐以華其文未弱冠即抗顔弟子師立行輩床下不為<lb/>
<pb n="KR4e0135_WYG_002-8b"/>
愧芥拾科第不為竒描摹媒糵搖曳而頓撼不為挫冗<lb/>
散不為卑進不為榮頽垣腐棟殘甍㫁礎而居不為危<lb/>
衣鶉竈鼃無足隠乎中而有所繫非深於道能之乎徴<lb/>
諸徃則其來可知也持衡運軸廣人士將司平致逺于<lb/>
我者矣海南之風其無翕然矣乎或疑世以文章第倫<lb/>
魁服有官序丁君道雖工其如世弗重何予曰是未然<lb/>
文道之器也不深於道而能文者希矣夫山不自輝惟<lb/>
玉之所為水不自媚惟珠之所為文不自工惟道之所<lb/>
<pb n="KR4e0135_WYG_002-9a"/>
為文而不深於道未見其能至也屈平之怨刺宋玉之<lb/>
柔婉莊周之縱放揚雄之艱深文乎哉韓昌黎歐陽六<lb/>
一因文入道至而未至者也道之至者其文雅以純簡<lb/>
以肆閎以雋永麗以則神暢心舒而剸煩理猝叢寄穹<lb/>
受綽有餘意子奚文之是而道之遺耶然又告焉古之<lb/>
道無負於今今之人未盡然於古也庸有與君争名者<lb/>
矣抑均有責也子瞻賢者也未能脫攻洛之一瘢自為<lb/>
者固將以自創矣君亦無預為程叔子一地哉濱行廣<lb/>
<pb n="KR4e0135_WYG_002-9b"/>
士夫因鄧正郎公甫之舊來速贈言附所私者如此白<lb/>
沙孤碣蒼烟草棘之間文斾所臨為我注深意焉<lb/>
　　　夀宫保劉先生詩序<lb/>
記稱武王夢九齡無怪歟夀聖人不能知亦無能増益<lb/>
以與之者即能之文王將不私所愛武王亦豈忍受父<lb/>
以自益哉桓常騫對景公益夀之數天子九諸侯七大<lb/>
夫五皆駕虚無經見之言黄眉翁反骨洗髓李少君丹<lb/>
砂黄金尤為荒誕難信天之生人氣機形冶以盈縮之<lb/>
<pb n="KR4e0135_WYG_002-10a"/>
化有所盡則夀有所終惟稟有厚薄故夀有修短斯命<lb/>
也修身養性無害其夀斯立命也夀之義乆也中庸言<lb/>
至誠無息則乆修之身施之事皆可乆獨命云乎哉程<lb/>
朱歐曾韓范之生亦乆矣後世言學者必宗程朱言文<lb/>
者必宗歐曽言事業者必宗韓范𥅆鏗之迹落落無聞<lb/>
顧得而言夀哉太子少保鐔川劉公之夀俊將得而言<lb/>
之公宣靈𦙍淑全萃之閩中而膺運賚弼則實闗之天<lb/>
下獨䇿儒區鈎𤣥理窟盖已植志古學而雄詞逸韻直<lb/>
<pb n="KR4e0135_WYG_002-10b"/>
欲啓文鑰而撤其藩亷白方重剛貞之體又足決官疑<lb/>
稽國是尤表特者名位日起寵注日有加士大夫延頸<lb/>
以賛重光興寰宇理平而公以滿盈引疾挽留不可已<lb/>
遂進宫保馳傳以歸給廩給力所以隆重之者甚至今<lb/>
年夀七十三七月朢又二日夀之辰南都諸大老賦詩<lb/>
為夀俊受知公不容無言夫修之身施之事文學政事<lb/>
信今傳後無疑也區區之嵗月胡足為公夀哉抑彼勞<lb/>
一生為世道地今始息煩解要飯有公粟無患乎罷無<lb/>
<pb n="KR4e0135_WYG_002-11a"/>
所歸役有公卒無患乎徒御之散林風川月有樂而無<lb/>
淫村叟溪翁有戯而無虐於世無求於物無競䝉莊達<lb/>
生元亮隨化吾不知山中嵗月與當官何如世人莫不<lb/>
瞻敬搢紳士倚為矜式彼落落無聞樗栲閱世者惡容<lb/>
一喙論哉吾閩人物林公莊敏陳公康懿彭公惠安及<lb/>
公稱四賢公獨巋然靈光殿我閩服固非獨受知之私<lb/>
慶也昔富鄭公以司徒李文正公以司空致政為耆英<lb/>
九老之㑹今公亦司空嘗貳司徒視二公為無愧耆年<lb/>
<pb n="KR4e0135_WYG_002-11b"/>
宿望鄉儕輩宜多矣嗣是有㑹將於鐔見之不知是日<lb/>
有温國有方外名流幸致吾詩盛傳美焉<lb/>
　　　送李君徳舉知長沙序<lb/>
唐憲宗時李逢吉請示威李絳進曰王者之政尚徳不<lb/>
尚刑上是絳羊杜守襄陽後之人思羊之深杜不及焉<lb/>
徳刑之效異也長沙古湖湘重鎮限五嶺界洞庭川岳<lb/>
孕淑忠節成風而偏村下聚豪宗甲姓相蟠結逋租稅<lb/>
武㫁强食不可爬梳以理吠聲所流則曰郡難治難治<lb/>
<pb n="KR4e0135_WYG_002-12a"/>
守者至輒臨以威予嘗過其處守以輿夫弗辦索健𨽻<lb/>
拳其耳根予疾止乃止曰是非是弗治又過守者尤嚴<lb/>
杖人動百數予假事以諷曰凡牧在拊循笞人比二十<lb/>
迺已守陽諾别去繼見言曰適教言長沙萬不可治近<lb/>
指原役某猶杖之至百死者十二三民猶視若故常誠<lb/>
公言如長沙何予曰則顧重之耶去歳月予更繁湖南<lb/>
書公移之尾曰省刑罰以重民命勞撫字以宣皇仁其<lb/>
人愧畏而刑遂就簡嗚呼刑聖人所需齊世不得已而<lb/>
<pb n="KR4e0135_WYG_002-12b"/>
用者也治民如治繩急之則棼不可理剛而獨任亦難<lb/>
矣南京刑部郎中李君徳舉之出守長沙也其同寅尚<lb/>
君美信戴君景伊属予贈言君浙之台州人浙多賢稱<lb/>
天下文章氣節台又其尤也君聞見而知亦熟矣其為<lb/>
得亦既深矣不然胡卓卓然之若此也君簡逺沖邃粉<lb/>
墨内寘而服官繩已綽有次第在刑曹踰十年權物銖<lb/>
兩而人無寃稱為司冦所委信儕輩推先長沙勞望將<lb/>
無如刑曹時乎夫旱乆則㴻甘風霜凓冽陽和益自可<lb/>
<pb n="KR4e0135_WYG_002-13a"/>
愛叅以數宜亦有君以更化其後以起長人之速蘇也<lb/>
至愚者人而至靈易感者心也誠則動仁以摩撫則易<lb/>
悅而從故蒲鞭治不撻一人亦治深文峻政救火揚沸<lb/>
者顧以長姦而破觚㫁琱禁網疏闊竟以禆俗而成化<lb/>
由是觀之在彼不在此也或曰催科無善政守先事在<lb/>
此也長沙逋賦十數年甚者至欲臨以兵子欲徳舉以<lb/>
優柔成治其或未然予曰是所謂誠之仁之之道也夫<lb/>
律吏姦則無私擾防民欲則儉而省費課農勤則無蔓<lb/>
<pb n="KR4e0135_WYG_002-13b"/>
草而庾有餘粟教則禮達而知分子惠則民父母之輸<lb/>
賦以急公上均是心也夫弗治其本治其末則曰民頑<lb/>
民頑豈惟民之故哉徳舉固有以辨此矣不然諸君子<lb/>
所以深服而委重者果誠無見予亦將蹈失賢之責矣<lb/>
　　　送范應禎按察福建序<lb/>
古者兵出於農井田制而兵寓焉要之七家一兵七征<lb/>
始一遍藏於田畆簡於暇日而調發於臨時故無召募<lb/>
之勞無養兵之費均以便也漢南北軍唐府兵亦倣于<lb/>
<pb n="KR4e0135_WYG_002-14a"/>
此我太祖逺稽近紹屯守之兵居然古意内地則屯八<lb/>
人守二人邊地則屯七人守三人衞五千人輸嵗六石<lb/>
守人食月一石以嵗輸充歳食二八則嵗贏一萬二千<lb/>
石也三七則歳贏三千石也廩官之費民賦商征有餘<lb/>
辦矣夫何歲乆弊滋今之兵額率耗其半田則故存也<lb/>
於是有贏丁之補種細民之租佃食之愈寡糧不贏以<lb/>
告乏何歟予嘗數發問而執事者不能告也釐正之方<lb/>
宜若可諗者圖籍鮮存畦畛數易故疆今鄙漫不省識<lb/>
<pb n="KR4e0135_WYG_002-14b"/>
考之甚難也吞隠者寧死不自實私市者物故冒民版<lb/>
者嵗以深一家仰賴焉以法復之則私直罔償公租無<lb/>
所豁一家之生事去矣此一怨也欲求其端必開告訐<lb/>
之門予嘗見督屯之使惟利得田希已功奸軍乗氣勢<lb/>
奪民産無控愬此一怨也豪右私屯田連頃畆無敢發<lb/>
其奸官治之則搆扇謗讟此一怨也下官承上意為出<lb/>
入亡可否彼售其私我賈其責此一怨也則是亦怨非<lb/>
亦怨我者若罔安於位况望之濟哉溧水范君應禎潔<lb/>
<pb n="KR4e0135_WYG_002-15a"/>
瑩慎縝有榦局其在南京户部有名今年以員外郎擢<lb/>
按察僉事璽書督屯吾閩是固所熟試而驗矣因熟試<lb/>
晉新銜收有來効孰禦哉春官陳洪載述君論屯之政<lb/>
曰吾惟無適莫其間耳職屯必利屯若職民復利民耶<lb/>
世豈有是亦示之以狹矣吾奚有倚哉屯是屯可也民<lb/>
是民可也屯是而詭之民則正而曲處之視故誤而軒<lb/>
輕焉除其租以上下其直毋泛清也必額以為定毋遙<lb/>
度也必簿以為憑毋偏任也必師以為聽毋疏核也必<lb/>
<pb n="KR4e0135_WYG_002-15b"/>
差以為察毋躁決也必詳以須之盡兵與民均也吾奚<lb/>
有倚哉吾仁存而義施焉額幸而足恥言功不足寧任<lb/>
其咎直之吾不知為徳繩之吾又惡辭為怨哉予驚喜<lb/>
曰名之下無虚士哉是可惠吾閩矣抑宣力之任也國<lb/>
家永無兵食之憂則有兵農故事然豈易言哉亦經世<lb/>
深念也<lb/>
　　　夀東園鄭公七十序<lb/>
山受土而高也水受之而傾求溝澮其間不可得也海<lb/>
<pb n="KR4e0135_WYG_002-16a"/>
受水而深也土受之而澄求丘陵其間亦不可得也况<lb/>
望昻具瞻匯衆流以高以深以與天地相悠乆者哉故<lb/>
受有所至而居有所宜人天地之受也其胎殰嬰札受<lb/>
之未至也其生鮮慧其境俱逆其居之未宜也則惡在<lb/>
于夀耶南京户部侍郎仙溪鄭公東園軒特峻爽在翰<lb/>
林與晦庵少傅東白學士吾鄉井庵御史翠渠布政未<lb/>
軒僉事以經濟相許與公搜奇剔恠鏗發金石而深博<lb/>
醖藉益探以有旣家食循義門家規藍田鄉約以自見<lb/>
<pb n="KR4e0135_WYG_002-16b"/>
治生養樹之術翕闢紓縮族是用裕起初官超拜浙江<lb/>
提學副使國子祭酒改南京通政有今官閎達宣朗遇<lb/>
事時出新意才高物忌連疏引歸上倚注彌渥今年夀<lb/>
七十精强難老無異昔時公子婿陳君在充丐文為夀<lb/>
俊嘗疑仙溪山水之秀毓英鍾淑世宜有人而公生百<lb/>
年希闊之㑹鄭世宦門衣纓中落而公巋然以起山川<lb/>
之氣詩禮龎厚之澤之所均萃公將無得而辭者矣而<lb/>
又樹植以隆基藻繪以傑詞居高滀深章寵而優裕者<lb/>
<pb n="KR4e0135_WYG_002-17a"/>
完至筋骨不殊子孫滿膝下人世間無一咈意山林廊<lb/>
廟若進若退公奚處而不宜如岡如川之夀公亦奚靳<lb/>
而不躋其極哉俊貧病先老百不自謀視公如在天上<lb/>
莆完福亦鮮如公者受者弗專而居者未易盡宜公獨<lb/>
不可自賀歟<lb/>
　　　贈查毖齋副東臺憲序<lb/>
國家布局待士登其成任寄之𢎞上恩以霖霈逮下之<lb/>
澤百年而收既然矣竟之不四三以副是無它工藻飾<lb/>
<pb n="KR4e0135_WYG_002-17b"/>
者落真源習權變者乏風節喜功立名則徃徃隨俗以<lb/>
化材實兼備難其人爾矣予任方泥變然頗以好賢名<lb/>
常思海内士執鞭焉晩得黄公公獻姚公英之王公道<lb/>
亨及吾查公原博毖齋皆足樹風猷殿翊名教世道幸<lb/>
賴焉毖齋潔已先物闇日章智不尚察辯難若無竒而<lb/>
績效之收如秋霜肅物有不出鈞陶之外非所謂謙謂<lb/>
恒無成有終之君子歟僉憲吾閩乆之擢副山東察使<lb/>
以去夫貞憲度臨制百司坊民欲而評事反固已試者<lb/>
<pb n="KR4e0135_WYG_002-18a"/>
况東古齊魯封地有周公之教化太公之政理孔子顔<lb/>
子孟子三數聖賢之心法具在俗易與而治固以易為<lb/>
也頃者流冦蹂躪水禍為患苦食生瘞死公死有餘累<lb/>
治未可以易言者亷濁身始也馴暴法始也坊淫約泰<lb/>
又風俗始也本之以貞治之以固終之以乆焉不變之<lb/>
節道有固然者憲驂戾止今黄公為巡撫姚公為左轄<lb/>
王公為總憲暨公四君子並臨于東身率誠感濁不足<lb/>
汰也暴不足柔也荒不足慮也淫侈之俗其不足釐以<lb/>
<pb n="KR4e0135_WYG_002-18b"/>
正也立廣大之治功以成渾厚和平之治體以無愆風<lb/>
範之素以盡還前正之舊使論治者必曰東曰東論相<lb/>
觀而治者亦必曰自東自東而推源治始無獨四君子<lb/>
自信予亦將與知賢之幸矣憲伯盧公伯居偕寅宷諸<lb/>
公屬予贈言附所私者如此<lb/>
　<lb/>
　<lb/>
　見素集巻二<lb/>
</p>
<p>
</p>
  </div>
</body>
</text>
</TEI>