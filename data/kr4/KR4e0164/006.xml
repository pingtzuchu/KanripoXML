<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>莊渠遺書巻六</head>
    <p>
<pb n="KR4e0164_WYG_006-1a"/>
欽定四庫全書<lb/>
　莊渠遺書巻六　　　　　　明　魏校　撰<lb/>
　　序<lb/>
　　　周禮沿革傳序<lb/>
夫周官何為者也聖人代天而立也為生民開太平也<lb/>
其稽古而集厥大成者乎吾由是而得聖人之心法焉<lb/>
是故其統紀安在曰在王心諸所建置孰重格王為重<lb/>
也其條貫何攝曰三百六十屬一六官也六官一太宰<lb/>
<pb n="KR4e0164_WYG_006-1b"/>
也太宰一天也行之則奚先厥亦先建六官大綱定矣<lb/>
乃萬目次第以舉三百六十屬備矣吾由是而得聖人<lb/>
心法焉聖人之心何心也醇乎天心也渾乎天地萬物<lb/>
一體罔有不仁也故其法天下為公不敢少以其私病<lb/>
民也是故由其道可使天地奠位萬物各止其所兹謂<lb/>
盡善古之極也秦暴以顛實始棄古典則惟厥私意便<lb/>
安命之曰法肆一人於民上天乎為民立君之意荒矣<lb/>
後有作者莫知其朔迺規規襲秦故常創業甫定與民<lb/>
<pb n="KR4e0164_WYG_006-2a"/>
休息哉稽古則不暇暨於守成舊章是因則莫之敢更<lb/>
雖以天挺雄才未能或之度越也故曰古一宇宙也今<lb/>
一宇宙也自秦限之聖人至公秦以其私聖人大明秦<lb/>
以其苛太平之典曷日其興邪天将有待邪古經簡奥<lb/>
儒者頗為發明校不敏因其典禮以求其會通僭為沿<lb/>
革傳推古可行於今吁迂逺而濶於事情與都乃言可<lb/>
底績與愚皆罔敢知惟曰吾皇先公厥心迺克正事敢<lb/>
獻聖學惟治亂匪自他一惟心造皇尚作聖母或自聖<lb/>
<pb n="KR4e0164_WYG_006-2b"/>
徳之下衰久矣皇卓有立曰予一念公對越上帝曰予<lb/>
一念或私帝震怒之一民弗獲其所痌瘝予身丕逺惟<lb/>
古帝王是師曰予徳弗類終身惟恥予非古訓弗以學<lb/>
别求聞昔之先民是程惟師保是隆惟耉老成人是詢<lb/>
惟法家拂士是親招我髦士於四方其彚於朝曰汝其<lb/>
師師惟聖學是明以保我祖宗黎民兹惟太平之基<lb/>
　　　六書精藴序<lb/>
嗟周之衰天王之弗考文也久矣秦以凶徳閏位强取<lb/>
<pb n="KR4e0164_WYG_006-3a"/>
文字而同之乃後世惟李斯是師先秦古文則既闕有<lb/>
間矣其别出者多列國未同之書然則文終不可考與<lb/>
曰文者非他也心之畫也所以體天地萬物之撰也古<lb/>
文先得我心之所同然耳心之所同然者何也天然而<lb/>
然也心學而明也貫若一矣古人之心學大以密倉頡<lb/>
之作六書也猶之伏羲之作八卦也若剖混沌而開之<lb/>
其道易簡愚夫愚婦可使與知不知不足以言道乃其<lb/>
精藴則有學士大夫不及盡知者是故傳久則易以譌<lb/>
<pb n="KR4e0164_WYG_006-3b"/>
有王者作議禮制度而考文心法同也昔者周宣嘗考<lb/>
文矣古文之變而為大篆也史籀所述也文字浸以備<lb/>
矣開闢而後與有功焉者也心法之微傳與否與今固<lb/>
弗能知矧秦之斯彼何人兮而其心乃敢曰古亦莫予<lb/>
若矣兹其萬惡之根矣大篆之變而為小篆也斯實紛<lb/>
更之文字則大備矣混沌之鑿也亦多矣秦以吏道易<lb/>
君道天下日擾擾焉程邈因是以隸書代篆書六書亦<lb/>
墜地矣要之二人者同於輔桀者也校嘗曰三代而上<lb/>
<pb n="KR4e0164_WYG_006-4a"/>
一宇宙也三代而下又一宇宙也自秦限之矣秦弗稽<lb/>
古師先王而厯代師秦以為故詎惟六書也哉校生千<lb/>
載之後悼斯文之久湮欲請於上因古文是正小篆之<lb/>
譌擇於小篆可者尚補古文之闕多病未遑則為之贊<lb/>
發大義以闡心法學者毋滯於書而博之天地萬物毋<lb/>
徒求之天地萬物而反求諸心天機之不器於物也古<lb/>
猶今也噫天而欲興斯文也兹其濫觴也已或曰師無<lb/>
道秦百代羞也請廢斯篆一洒空之無寧慊於志乎曰<lb/>
<pb n="KR4e0164_WYG_006-4b"/>
斯篆亦詎能盡廢古文今亦何必盡廢斯篆天王而考<lb/>
文也亦惟祖頡而參諸籀若盤盂書定而一之斯篆可<lb/>
者取之其不可者釐正之惡而知其美曠若天地之無<lb/>
容心焉邈隸亦亟修之與俗宜之翻篆而楷俾無失六<lb/>
書掃官府之繁苛灰書籍之叛經離道者復歸民於樸<lb/>
毋或琱琢其天或曰噫信斯言也古道可還也六書云<lb/>
乎哉<lb/>
　　　禮記纂言序<lb/>
<pb n="KR4e0164_WYG_006-5a"/>
六經聖人親所刪定秦人燔之禮樂二籍俄空焉世惟<lb/>
周官儀禮厪存而學官罕所傳習漢儒所補戴記列於<lb/>
五經純駁班如也註疏又頗傅以緯學經世之誼鬱而<lb/>
未彰今所宗者陳氏集説而已耳朱子嘗修正三禮未<lb/>
就惟吳氏纂言倫類明整稽合諸儒異同厥功博哉而<lb/>
世鮮有傳者豈天未興斯文與曷絶之易而續之孔艱<lb/>
也雖然後有作者稽古立制興世太平兹書雖匪盡出<lb/>
孔氏固周官儀禮之翼也文獻斯存殆将由是乎考法<lb/>
<pb n="KR4e0164_WYG_006-5b"/>
千古之闕典可舉而行也君子之於禮蓋沒身焉學者<lb/>
弗及見古全書幸而此編尚在庶有格言詎可暫而舍<lb/>
諸如用於世且将執此以往矧亡者禮之數也其不亡<lb/>
者存經禮三百曲禮三千根心所發也蔽以一言曰毋<lb/>
不敬兹書開巻全經之體要具焉其可忽諸寧國守胡<lb/>
君東皋爰刻是書嘉與四方士共之屬校題諸簡末先<lb/>
王之典墜地也久矣庸詎知天之不欲興斯文也而以<lb/>
是為之兆與君守郡適倥偬多故時乃能崇尚經術其<lb/>
<pb n="KR4e0164_WYG_006-6a"/>
為政知所先務哉<lb/>
　　　朱氏遺書序<lb/>
六經傳道之書也訓詁而已耳漢儒之所以陋也辭章<lb/>
而已耳唐儒之所以衰也迪知允蹈充之為聖學焉達<lb/>
之為王道焉宋儒之所以盛也六經至朱子而犬明世<lb/>
之學者咸知誦法朱子雖然其講明也過多其踐履也<lb/>
過少後儒之所以支離也或乃入耳出口而未嘗反求<lb/>
諸躬假途以干禄立門户以要名而朱子之志荒矣道<lb/>
<pb n="KR4e0164_WYG_006-6b"/>
喪於多岐舍旃而求捷徑逃儒而入於釋者也害則滋<lb/>
甚校始讀朱子語類文集二書歎其廣博浩繁茫無際<lb/>
涯久而見其提挈綱維闡發精藴有確乎其簡易者然<lb/>
後知夫統之有宗會之有元條列萬餘而其本惟一焉<lb/>
耳遡統而窮其源斂華而就於實斯固朱子所望於後<lb/>
學者也輒不自量爰取二書剟其統紀條貫深切而著<lb/>
明者輯為朱氏遺書雖未足以得古人之全體然於聖<lb/>
學之階梯王道之權輿亦略具矣學者惟毋以糟粕視<lb/>
<pb n="KR4e0164_WYG_006-7a"/>
之則古人之不可傳者庶乎其猶有傳也<lb/>
　　　廣東鄉試録序<hi>代考試官作</hi>
惟皇御極萬邦咸慶作曰天其将啟堯舜之治乎元年<lb/>
天下大比巡按廣東監察御史謝珊謀於左布政使王<lb/>
子言按察使汪鋐等曰貢舉大事也矧逢景運惟兹海<lb/>
濵黎獻共臣其慎擇舉者爰先期聘四方文學既而巡<lb/>
按監察御史涂敬受命來代監莅厥事曰予其輟他務<lb/>
虚中以治之維時總督右都御史張嵿總鎮太監韓慶<lb/>
<pb n="KR4e0164_WYG_006-7b"/>
總兵撫寧侯朱麟暨提督副都御史聶賢咸贊襄曰予<lb/>
其經武俾文教聿興市舶監丞解銘審録寺副汪和亦<lb/>
與贊焉及期御史敬颺於衆曰惟古賔賢暨能惟今稽<lb/>
古其毋顓文藝乃請教授應奎黄文雍曰其綜文衡汰<lb/>
厥浮華惟實彦是登教諭周天錫張琦萬楷林文炳訓<lb/>
導黄珠陳思順鄭復曰其分閲五經文必根於道毋尚<lb/>
枝葉時提調右布政使章拯左參政周用以舊服正法<lb/>
度監試副使陳祥僉事李中糾勿共者肅以常刑參議<lb/>
<pb n="KR4e0164_WYG_006-8a"/>
徐度孫懋副使胡訓王大用胡璉僉事王宗源汪克章<lb/>
沈炤臧相施儒都指揮甯漳李漳等咸協心於外以胥<lb/>
有濟遂合提學副使魏校所簡士三試之拔其尤七十<lb/>
有五人遵制額也録成獻於朝奎當序諸首簡竊嘗聞<lb/>
之古者學校教民其徳六曰智仁聖義中和其行六曰<lb/>
孝友睦婣任恤其藝六曰禮樂射御書數皆實學也貢<lb/>
舉之制始於族師閭胥月書其行而終於鄉大夫三年<lb/>
大比考其徳行道藝而興其賢者能者以禮賔之厥明<lb/>
<pb n="KR4e0164_WYG_006-8b"/>
獻賢能之書於王王再拜受之登於天府惟今鄉試有<lb/>
録殆古賢能之書也雖然奎初不知諸生誰氏所校者<lb/>
一時之文耳道徳行藝無得而稽焉其賢其能未知與<lb/>
古奚若文則燦然盛矣有稱道徳者有談仁義者有及<lb/>
性與天道者視古閭胥所書敬敏任恤族師所書孝弟<lb/>
睦婣有學若陿小焉然皆紙上語耳孔子曰始吾於人<lb/>
也聴其言而信其行今吾於人也聴其言而觀其行又<lb/>
曰有徳者必有言有言者不必有徳諸生之言其有徳<lb/>
<pb n="KR4e0164_WYG_006-9a"/>
者乎我不敢知行其可信矣乎我亦不敢知惟是踐爾<lb/>
言乃不負所舉孔子曰文莫吾猶人也躬行君子則吾<lb/>
未之有得又曰古者言之不出恥躬之不逮也敢以是<lb/>
為諸生勗昔者驩兠舉共工於堯曰方鳩僝功匪徒以<lb/>
言也帝猶吁而弗用曰静言庸違今諸生皆以言揚他<lb/>
日修身刑家平均天下慎毋違爾今日之言否且不容<lb/>
於堯舜之朝矣敢以是為諸生戒<lb/>
　　　廣東鄉試録後序<hi>代考試官作</hi>
<pb n="KR4e0164_WYG_006-9b"/>
我國家立學教民設科取士其在廣東厯五十餘科矣<lb/>
名公鉅儒先後相望科目與有光焉此我皇上龍飛第<lb/>
一科也廵按御史涂敬等以庚之朝入院昭告於天地<lb/>
神明誓公無私以進賢報國壬之朝以出天氣清明人<lb/>
事整暇僉喜為國家得人賀謂文雍盍序諸文雍不佞<lb/>
請廣其意以告多士夫道充塞宇宙何古何今何逺何<lb/>
邇然自三代而降人才治化何如也遡而求之三代之<lb/>
前人才治化又何如也宇宙之間如有大限隔議者謂<lb/>
<pb n="KR4e0164_WYG_006-10a"/>
今之不能為古譬則人老而衰不能復少壯矣异哉斯<lb/>
言道無汙隆學有明晦兹其為古今之别爾古之學也<lb/>
以實行今之學也以空言古之學也以求道今之學也<lb/>
以干禄士逐利誘靡然一趍於文心術既壊故其學術<lb/>
益以支離而人才治化閹然其弗振矣作新變化是誠<lb/>
在今不此之圖謂古不可復是未知天地之運一盛則<lb/>
一衰未有衰而不盛者也今天子英哲天縱粹然堯舜<lb/>
之資方将稽古正學上遡精一之傳萃天下賢者於朝<lb/>
<pb n="KR4e0164_WYG_006-10b"/>
交修厥徳俾分教於四方以一道徳以同風俗然後使<lb/>
民興賢出使長民使民興能入使治民則天下之民無<lb/>
一夫一婦不與被堯舜之澤矣此萬世一時也天下大<lb/>
勢西北者其原也東南者其委也天下之山皆起於西<lb/>
北而盡於東南天下之水皆發於西北而會於東南廣<lb/>
居嶺海之間乃天地之盡氣也氣已盡而復發泄之故<lb/>
山川崛奇毓為人才多發豪雋秀而能文而渾厚剛大<lb/>
之氣或有所不足故古之聖賢多起於中土而南粤迄<lb/>
<pb n="KR4e0164_WYG_006-11a"/>
今寥哉無聞豈氣之鍾於人者固有弗全邪曰否人心<lb/>
與天地相通山川詎能限隔至善莫如堯舜至惡莫如<lb/>
蹻跖係其心存亡何如耳一念天徳堯舜在兹一念人<lb/>
偽蹻跖在兹常存厥心顧諟天徳行著習察動皆以天<lb/>
毋汩以人偽是聖賢復生於今也故曰北海有聖人出<lb/>
此心此理同也南海有聖人出此心此理同也道本在<lb/>
我顧自諉曰弗能且上誣其君曰是何足與有為也則<lb/>
亦棄人也已文雍與諸生有一日之雅竊覩文獻之盛<lb/>
<pb n="KR4e0164_WYG_006-11b"/>
故於録終進之以聖賢徳業庸厚望焉若謬為大言一<lb/>
則曰堯舜二則曰堯舜而其行違禽獸不逺焉則是相<lb/>
率而為偽也已文雍惡乎敢文雍惡乎敢<lb/>
　　　自京口入汴紀行<lb/>
京口擊楫横絶大江駕長風渡淮自此南北形勢分矣<lb/>
江淮之間厥田膏腴而多遺利若農扈得人富庶可期<lb/>
月而望也兩淮鹽利甚博患亦彌深今将釐宿弊乎請<lb/>
法行自近始可以裕國而寛民必也為逺圖不可不深<lb/>
<pb n="KR4e0164_WYG_006-12a"/>
長思矣甄琛元勰之議要皆未見周禮而有言也淮小<lb/>
於江不啻倍蓰而吞大河豈特智者決其為患河北有<lb/>
鯀隄而無禹隄後世師鯀而不師禹河患何時而平也<lb/>
漕河新開暫逺河患但今大河勢已趨北決溢而復故<lb/>
道誰能禦之漕河之憂未艾也海運期期毋講上策莫<lb/>
若修舉虞集故事其次法唐宋轉般國朝設淮徐臨徳<lb/>
通五倉尚存遺址而遺意則莫之識矣妙在通融焉耳<lb/>
米乏則以次轉輸米賤則隨在廣糴貴亦時糶之以為<lb/>
<pb n="KR4e0164_WYG_006-12b"/>
糴本但使漕運得人辟召諸監倉而久其任北方復兼<lb/>
糴麥粟倍給於軍此法之至省至便者也唐陸宣公嘗<lb/>
行和糴關中嵗增百餘萬宋蔡京壊綱運東南遂不能<lb/>
支其利害昭昭可考也昔者鯀湮洪水汩陳其五行帝<lb/>
乃震怒今因漕運而逆河濟及淮三瀆之性垂及百年<lb/>
今上英才邁世赫然将大有為天意適於此時變動自<lb/>
是一機深識天人之際者莫若勸上乗此一大機會作<lb/>
一大處分漢都關中文景恭儉未嘗轉漕武帝窮奢極<lb/>
<pb n="KR4e0164_WYG_006-13a"/>
慾嵗漕關東六百萬斛海内虚耗昭帝恭儉一旦盡罷<lb/>
之上恭儉愛民如倣古制國用之法通計國課嵗入若<lb/>
干國費嵗出若干立一會計之書課入視祖宗時孰增<lb/>
孰減費出視祖宗時孰寡孰多立為定格一斷以祖宗<lb/>
舊制復進而考法於先王百年冗費一旦革之萬姓誰<lb/>
不歌舞聖徳漢昭盡罷漕運未足多也京口地固而民<lb/>
悍劉裕嘗用之矣此金陵之東户也維揚少弱近淮則<lb/>
又强矣此金陵之外捍也彭城山勢雄偉實南北之要<lb/>
<pb n="KR4e0164_WYG_006-13b"/>
衝古之立國者設險必在數百里外呼吸則四圍皆應<lb/>
觀形勢之起伏其間强弱自相為牝牡信天造而地設<lb/>
也覩淮而江之上流可想矣汴坦而無備豈帝王之都<lb/>
宋太祖謂遷洛陽未已終當都長安耳吾欲循周漢故<lb/>
事據天下之上游省冗兵以寛天下真英雄也自彭城<lb/>
入汴萬里中原固在仰稽聖神經緯之蹟邈乎不可見<lb/>
已中觀豪傑所以成敗興衰與其攻守之畧蓋有可言<lb/>
者俯察生靈困苦之狀無路達於九重深思地利不興<lb/>
<pb n="KR4e0164_WYG_006-14a"/>
萬無致太平之理斯地也夏用之以貢商用之以助周<lb/>
用之以徹今乃鹵莽耕之滅裂耘之不復有相之道海<lb/>
内所由困窮也堯舜舉農師禹盡力溝洫文王即田功<lb/>
蓋天子之職主於代天養民而守令又代君養民今也<lb/>
數易牽制又多匪人地利誰與興復必也隆重守令大<lb/>
畧如西漢時治道乃有根柢戰於中原步不如騎騎不<lb/>
如車車可以戰可以守騎便衝突可為游兵因思溝洫<lb/>
法存戎騎亦難蹂踐豈有晉宋之禍也校所至風雲相<lb/>
<pb n="KR4e0164_WYG_006-14b"/>
迎河山如待天寛地寛眼亦寛覺得收攝只在方寸深<lb/>
愧主宰不立未免衮衮隨逐大化噫此心收却根本上<lb/>
露生端倪纔與天地同體若放去自由便被軀殻私慾<lb/>
裹住違禽獸不逺矣<lb/>
　<lb/>
　<lb/>
　<lb/>
　莊渠遺書巻六<lb/>
</p>
<p>
</p>
  </div>
</body>
</text>
</TEI>