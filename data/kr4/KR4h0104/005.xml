<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>海岱㑹集巻五</head> <lb/>
    <p>
<pb n="KR4h0104_WYG_005-1a"/>
欽定四庫全書<lb/>
　海岱㑹集巻五<lb/>
　　七言古詩<lb/>
　　　觀獵　　　　　　　　　　　黄　卿<lb/>
長風吹林原野濶淺雪出草晴漠漠峱山射手紛較獵<lb/>
雙弧飛鞚攜繒繳老鷹半空躍䎘䎘健犬起立復蹲縮<lb/>
狐駭兎蹶澤雉藏四馳斜路穿叢谷兒童狂呼滿山阿<lb/>
白髪舊捋偶相過須臾瀝血積獲多文皮錦翼細馬䭾<lb/>
<pb n="KR4h0104_WYG_005-1b"/>
五陵俠少膽氣麄邯鄲騮駿騁通衢我言驍健須壯圖<lb/>
何不徃射虎與貙瑣瑣肉食焉有無<lb/>
　　　文丞相祠　　　　　　　　　馮　裕<lb/>
文公昔嘆巡逺忠今人凜凜更稱公唐家中厄宋季葉<lb/>
勁草不折悲霜風嶮巇濤浪屢傾覆楚國南冠日痛哭<lb/>
七尺甘為社稷死寸心尚冀中原復髙皇蕩㓂公魂安<lb/>
崇堂爼豆朝衣冠祠廟千秋杜宇泣階墀百尺杉松寒<lb/>
天青日白拜祠下肅如有風動屋瓦龍鯨矯矯想像難<lb/>
<pb n="KR4h0104_WYG_005-2a"/>
獨有一言建祠者宋多節義昔無儔偕公勤王皆英流<lb/>
讓生争死趙與劉何不配食此江頭<lb/>
　　　夢逰勞山<lb/>
昔聞人説勞山髙巉巉萬仭摩層霄卓午茅齋正髙卧<lb/>
彷彿仙杖随盧敖長風吹衣度海水玉樓瓊閣重雲起<lb/>
萬壑千岩朗不迷名花竒藥紛相似坐對獅石窺龍巖<lb/>
長䕨百尺垂松杉靈風蕭蕭飄玉瑟瀑布細細開珠簾<lb/>
逢萌幽棲如可覩竹觧成龍杏伏虎仙人獨坐玉虛岩<lb/>
<pb n="KR4h0104_WYG_005-2b"/>
恍若目成不相語欲語不語凌太空海東片片丹霞紅<lb/>
倐忽雷雨垂火澤頃刻日月開鴻濛覺來尚憶仙人曲<lb/>
坐教三島生茅屋人世營營無了休枕上片時逰亦足<lb/>
　　　六駿圖<lb/>
周王八馬何為者太宗六駿家天下何人揮灑入毫素<lb/>
逸氣如雲汗流赭天閑十二玉花驄西極萬里能呼風<lb/>
拳毛騧子殊可愛九良七跡七騶空的顱漫渡澶溪水<lb/>
騅乎不逝徒為耳天䇿上將善駕馭四方豪傑從龍起<lb/>
<pb n="KR4h0104_WYG_005-3a"/>
人馬相得意氣雄糢糊雲錦驚飛鴻一破黒闥再世充<lb/>
功成逈立明光宫時危草昧或賴此不吝千金就燕市<lb/>
騰黄腰䮍何代無但恐不遇九方爾天生絶足為英雄<lb/>
鹽車鼓車難為功明王有道却走馬駿骨權竒伏櫪下<lb/>
　　　穀貴嘆<lb/>
齊東野老行嘆息枵腹杖黎脚無力忽聞官糶到城中<lb/>
赤手低眉淚沾臆徃年斗米數十錢今嵗青蚨百餘翼<lb/>
穉子奔波類鵠形瘦妻伶仃如土色蓽門採摘啖蔬甲<lb/>
<pb n="KR4h0104_WYG_005-3b"/>
中産經營賣首飾大麥未黄小麥青東鄰巳竄西鄰踣<lb/>
三春無雨口嗷嗷百里絶烟心惻惻命危未免委溝壑<lb/>
病起猶來看稼穡菽粟由來價轉髙蠶絲屈指抽未得<lb/>
災疹流行可奈何蒼天胡為至此極幸賴聖明減田租<lb/>
不爾室家盡逃匿有司誰上流民圖征夫徒抱杞人識<lb/>
救荒安得富青州佇望全生活鄉國<lb/>
　　　重七夕行<lb/>
秋空無雲月正明銀河不動波無聲牽牛織女兩相望<lb/>
<pb n="KR4h0104_WYG_005-4a"/>
烏鵲仙橋一道横相逢共記争相識天上雙雙罷畊織<lb/>
自憐歡㑹能幾時且喜今年遇重夕西風桂渚生夜凉<lb/>
仙裙玉佩含秋香只恐曉漏驚殘夢莫遣金鷄催斷腸<lb/>
柔腸欲綰同心結樂極翻成怨離别怨離别一何苦不<lb/>
見姮娥棲廣寒年年空學霓裳舞<lb/>
　　　前題<lb/>
前月七夕月皎皎人家女郎都乞巧今月七夕更持針<lb/>
仙裙玉佩何嫋嫋借問女郎欲何為前夕乞巧巧還少<lb/>
<pb n="KR4h0104_WYG_005-4b"/>
徃嵗織女㑹牽牛烏鵲填河一度逰今年何幸得重㑹<lb/>
新橋突兀風悠悠安得年年閏七月束薪載詠多綢繆<lb/>
海濵老翁當此夕憂喜紛紛忽交積所憂世上巧者多<lb/>
所喜女牛聊委曲憂喜疊來無了時爛醉庭前卧松石<lb/>
　　　前題　　　　　　　　　　　劉澄甫<lb/>
此月此日重七夕銀河炯炯當牕碧牽牛玉軶幸再驤<lb/>
織女金梭喜仍擲秋風裊裊天宇清秋露盈盈桂花白<lb/>
一年一度尚風波兩夕兩情寜間隔世上萬事𣺌難期<lb/>
<pb n="KR4h0104_WYG_005-5a"/>
漢外雙星㑹豈易兒女階畔羅酒漿烏鵲橋邊修羽翮<lb/>
前月乞巧巧如何此日乞巧巧須益陳𤓰列果復綺筵<lb/>
結綵穿針競瑶席雲幄淹留軾帝車丹霞掩映支機石<lb/>
風雲得㑹或偶然魚水還同轉生隙牛女再遇非等閒<lb/>
上下重交真莫逆<lb/>
　　　夏日山中訪隠士　　　　　　馮　裕<lb/>
南山深處栖雲翁茅菴結在懸崖東侵晨攜壺聊一訪<lb/>
青松紫竹來薫風科頭箕踞坐仙石深杯共酌蒼顔紅<lb/>
<pb n="KR4h0104_WYG_005-5b"/>
小橋西邊舞雙鶴海天雨霽拖長虹流水從來厭世事<lb/>
白雲相對談參同雙眼望天發長嘯乍疑杖屨㳺崆峒<lb/>
日落遲遲欲歸去疎林月出青山空<lb/>
　　　秋夜<lb/>
金風昨夜過林麓石田黑黍新成熟穫來釀得雲安春<lb/>
中夜隣家聞清馥海天半月出東嶺却憶髙人在空谷<lb/>
折簡呼童去相邀藜杖迎將深巷曲到來草亭忘主賔<lb/>
試取葛巾聊躑躅連呼五白看飛觴耳熱髙歌自擊筑<lb/>
<pb n="KR4h0104_WYG_005-6a"/>
秋風漠漠呌鴻雁柴門寂寂留麋鹿興來拄杖上南山<lb/>
一覽周天開醉目<lb/>
　　　馬逺枯木寒鴉圖<lb/>
南宋畫師數馬逺閒作枯木寒鴉圖老幹槎牙仍上竦<lb/>
歸羽翩翩時相呼朔風飄揺棲未定寒烟倒挂半有無<lb/>
老懐對此亦冷落南鄰好酒方待沽醉來拂拭方束素<lb/>
更冩鳯凰鳴碧梧<lb/>
　　　寒夜與友人共酌賞瓶梅　　　劉澄甫<lb/>
<pb n="KR4h0104_WYG_005-6b"/>
草閣沉沉燈燼落山雲脉脉雪霰作柴門侵晚苦蕭森<lb/>
石鼎臨牕甘寂寞故人誰為憫貂裘鄰友興來同野酌<lb/>
忘機暖語不知寒折取江梅共酬酢數枝瓊蕋玉壺中<lb/>
漏屋留香光綽約且須細細共流霞但覺馡馡對幽壑<lb/>
梅花與友本無期我謂梅花足三樂雪裏憐渠花似氷<lb/>
燈前顧我髪如鶴五更五㸃罷擊柝一蕋一杯仍大嚼<lb/>
天明客去余就眠近午垂頭夢寥廓<lb/>
　　　春雪<lb/>
<pb n="KR4h0104_WYG_005-7a"/>
東風連夜彤雲起雪片霏霏數千里半消半凍花發遲<lb/>
兩洋滚滚添春水南畆沾濡老農喜履穿愁殺東郭子<lb/>
老夫憂喜總不知醉來獨隠烏皮几<lb/>
　　　前題<lb/>
春風慘惻彤雲翻洛陽清晝卧袁安閉門彷彿聞霡霂<lb/>
穴牕淅瀝窺團欒勾芒偶駕玉龍背屏翳却阻水巖端<lb/>
始疑李萼迸階砌忽訝栁絮飛䦨干紛紛委地消欲盡<lb/>
脉脉隔簾閒自看江妃索寞舞帶緩素娥憔悴歌音慳<lb/>
<pb n="KR4h0104_WYG_005-7b"/>
臺榭霏霏烟半濕鶯花寂寂愁不乾草庭語噤鳥閴絶<lb/>
玉壺影瘦梅彫殘元夕蕭疎少燈火豐年且免無饑寒<lb/>
　　　前題　　　　　　　　　　　黄　卿<lb/>
連朝㣲温雲漸宻曉時飛雪宵轉劇細數六花半缺全<lb/>
擁巷浮堦不勝屐皃童競走玩瑶華白髪田翁獨嘆嘖<lb/>
是時霡霂頗沾濡臘前况已見三白去年已日三尺强<lb/>
上戕百果下損麥𤣥㝠成功寂已退萬類正仰三陽澤<lb/>
幸爾流鶯尚不來即為早鴻念羽翮溪南好事蒼江翁<lb/>
<pb n="KR4h0104_WYG_005-8a"/>
冒寒折簡急邀客共賞新林綴莖萼莫待花殷方設席<lb/>
酒酣風起日近晡四望杲杲遙空碧<lb/>
　　　春日山中尋泉　　　　　　　馮　裕<lb/>
谷風徐來春日閒醉呼童子尋寒泉杖藜穿雲二三里<lb/>
桃花片片浮清漣沿流再行到山麓卓午遂得窮真源<lb/>
清泠一掬濯我纓更洗兩耳祛囂煩泉傍有白石可以<lb/>
當几筵山上有黄鳥可以當管絃一飲三百杯一吟數<lb/>
十篇西嶺日沉羣鳥宿酒空月出方言還<lb/>
<pb n="KR4h0104_WYG_005-8b"/>
　　　過圯上懐張子房<lb/>
彭城城外佳山水黄樓樓下日流峙濁河混混幾時清<lb/>
長橋落落尚名圯毎思漢室張子房一代風雲從此起<lb/>
秦鹿持角無定蹤楚猴簮冠何足齒泗上亭長乃真龍<lb/>
麾下將軍盡虎兕邂逅初從運籌䇿道義肯負全終始<lb/>
壯士金鎚博浪沙亞夫玉斗鴻門壘談兵早師黄石公<lb/>
辟穀晚學赤松子明哲保身信有之蕭相韓侯徒爾爾<lb/>
　　　聽阮短歌　　　　　　　　　劉淵甫<lb/>
<pb n="KR4h0104_WYG_005-9a"/>
燕歌楚舞世所羡趙瑟秦筝媚髙宴何處佳人來撥阮<lb/>
衆樂無聲皆驚嘆四絃彷彿琵琶同鳯凰一鳴驚梧桐<lb/>
素影連環抱明月清角徃復悲回風楊花飄飄落江渚<lb/>
野禽啾啾雜鶯語胡笳塞外多哀怨江州亭前泣羈旅<lb/>
争如月下聽鳴琴髙山流水逢知音竹林千載亦竒興<lb/>
草堂一夜清塵心<lb/>
　　　燕臺曲　　　　　　　　　　黄　卿<lb/>
燕王臺映雲山蒼闔閭晨啟金輝煌清揚一人何時别<lb/>
<pb n="KR4h0104_WYG_005-9b"/>
寳裝躍馬來觀光易水瀲灧西山青春風紫陌繁花明<lb/>
御栁縈烟千萬縷綠牕曉夢聞流鶯牕外睍睆去不留<lb/>
上苑笙簧調歌喉邯鄲舞隊吴娃館錦叠青樓珠帳晚<lb/>
王孫公子擲賥珍鈿案喧喝金杯淺海倭進鷹矯凌空<lb/>
大宛天馬足生風健踠驍臂相追逐名城嘖嘖誰相雄<lb/>
南有鴛鴦北翬鵗梭間宛轉嘆復喜芙蓉紅簇蓮子堅<lb/>
邊霜欲渡沙雁起千古燕臺峻且孤萬峯枕帶滄溟水<lb/>
　　　雲門山絶頂新搆小亭　　　　楊應奎<lb/>
<pb n="KR4h0104_WYG_005-10a"/>
雲門髙削金芙蓉晶熒空曠走㳺龍何處髙人在空谷<lb/>
乃向危顛結華屋亭亭獨立古石壇長風颯颯動髙寒<lb/>
星辰錯落手可攀玉女夜降錦囊翻自是孤絶可獨徃<lb/>
白榆朱草次第長軒棟虚白趂髙巔吐納沆瀣心神爽<lb/>
　　　雲門書屋　　　　　　　　　劉澄甫<lb/>
雲門壁立髙崔嵬劈峯隠隠雙掌開千巖萬壑宗泰岱<lb/>
龍飛鳯舞接蓬莱烟外樹吞大雲寺溪邊橋枕升仙臺<lb/>
一逕窈窕若盤谷馮子幽居饒松竹年少欲勒北山文<lb/>
<pb n="KR4h0104_WYG_005-10b"/>
選竒占勝終南麓不羡王君寳繪堂且營李氏藏書屋<lb/>
案頭螢火乍昏明牕下鷄聲逓晨宿白衣卿相如等閒<lb/>
碧山學士媚孤獨晴雲出岫賦歸來夜雨同心歌伐木<lb/>
疑學宫墻過數仭更兼圖史傳心印父子行藏希孔顔<lb/>
兄弟經綸致堯舜<lb/>
　　　聽雪　　　　　　　　　　　陳　經<lb/>
朔風夜度流沙黑海凍雲凝天地塞𤣥冥申令幻氷花<lb/>
滕六逥車周八極碎窮屑玉一何輕填谷堙山杳莫測<lb/>
<pb n="KR4h0104_WYG_005-11a"/>
蒼龍泣天竹亂折老鶴呌空松半踣寒聲騷屑屋隙入<lb/>
氷威烈栗重帷逼披裘推牕開凍眼糢糊似入不夜國<lb/>
金輪曉騰三尺髙倐忽送出江山色隂陽慘舒未可窮<lb/>
坐對南榮長太息<lb/>
　　　醉樵歌<lb/>
有美人兮山之曲衣食無營採薪足得錢沽酒醉且歸<lb/>
還向山中伐山木許許一聲天地空青山無人白雲宿<lb/>
　　　山泉精舍　　　　　　　　　馮　裕<lb/>
<pb n="KR4h0104_WYG_005-11b"/>
兩山重重泉曲曲髙人傍此結茅屋蓬牕引入清風來<lb/>
白雲常在簷阿宿堦前紫竹幾千竿架上牙籖三萬軸<lb/>
淵明黍熟多釀酒陶然一醉東籬菊閭山老翁日相過<lb/>
擊節酣歌振崖谷<lb/>
　　　前題　　　　　　　　　　　劉澄甫<lb/>
平生愛山復愛泉嵗晚方謀海岱田三徑旋開著茅宇<lb/>
百畆自為終天年屋上清風烟漠漠堦前流水響濺濺<lb/>
雨來樹杪嵐光出雲過溪頭秀色連衡門麋鹿忽驚犬<lb/>
<pb n="KR4h0104_WYG_005-12a"/>
草席沙鷗却避鸇把酒吟詩索島嶼觧衣延客醉花筵<lb/>
采芝萬仭冥鴻逝濯足深潭抱石眠軒牕面面翠欲堕<lb/>
池沼涓涓清可憐樵客劇談暫弛擔漁翁獨立亦忘筌<lb/>
輞川素壁見圖畫桃源側洞生風烟北山移文任譏誚<lb/>
東䝉泉石予老焉<lb/>
　　　九日來山文㑹<lb/>
來山亭子苔徑斜野翁攜杖看黄花塞鴻嗷嗷向南去<lb/>
日光淡淡浮雲遮主人清酒滿百壺羽觴來徃飛流霞<lb/>
<pb n="KR4h0104_WYG_005-12b"/>
對酒賦詩發髙興長箋矯矯横龍蛇倒著葛巾籬畔舞<lb/>
便是柴桑處士家<lb/>
　　　前題　　　　　　　　　　　劉澄甫<lb/>
指㸃青山何處來松篁迤邐雲門開髙人愛此結茅屋<lb/>
重陽攜榼相追陪黄花萬朶幽澗下白鳥一聲曲水隈<lb/>
把酒臨流成心賞西嶺日暮猶徘徊短髪緼袍風落帽<lb/>
鴻雁忽送牛山哀佳辰良㑹不可斷深杯過罰無嫌猜<lb/>
俯仰古今俱陳迹樂逰戯馬荒莓苔<lb/>
<pb n="KR4h0104_WYG_005-13a"/>
　　　九日對雨歌　　　　　　　　馮　裕<lb/>
秋來日日望重陽重陽正遇風雨狂欲登雲門川無梁<lb/>
欲登堯山隔兩洋山翁何處消愁腸蓑笠且訪山泉莊<lb/>
清風逼人轉覺凉菊花欹斜片片黄風飄滴滴来清香<lb/>
東籬共對飛霞觴昨夜堦下聞鳴螿今朝秋光遍八荒<lb/>
漉酒髙歌興初狂利名視之如粃糠餐英飲露聊徜徉<lb/>
恍如屈子逰瀟湘<lb/>
　　　馬逺孤舟秋泛圖<lb/>
<pb n="KR4h0104_WYG_005-13b"/>
渑谷堂中開玉壺髙懸馬逺秋風圖孤舟纔放楓葉落<lb/>
魚龍寂寞蒼峰孤随風放入五湖裏天水茫茫兩相似<lb/>
舉杯痛飲向青天今日纔知范蠡是<lb/>
　　　巢山行<lb/>
聞有髙人慕巢父輙向深山結茅宇西南茅茨八九間<lb/>
父子相將避風雨坐話重𤣥無古今欲説典墳非訓詁<lb/>
春來聽鳴禽橋邊倚髙樹夏日枕清流秋成多餘黍冬<lb/>
看寒雪白滿山修竹寒梅對清酤四時相代樂無涯不<lb/>
<pb n="KR4h0104_WYG_005-14a"/>
羡人間簮與組我今特作巢山行憑誰寄與勞山主<lb/>
　　　前題　　　　　　　　　　　劉澄甫<lb/>
平生喜讀山居賦未老投閒入烟霧户外新栽五粒松<lb/>
岩前舊種三株樹破屋羣峯翠復連野籬亂水青相䕶<lb/>
山人何事獨愛山環堵風雨身自閒芳草連天迷石榻<lb/>
白雲滿地封柴闗漁樵路近時逢語虎豹叢深未可攀<lb/>
升髙選勝忻卜築植栁移花看馥郁燕雀相賀繡幕安<lb/>
鷦鷯却笑卑枝足迤邐王維在輞川迴旋李愿歸盤谷<lb/>
<pb n="KR4h0104_WYG_005-14b"/>
每思富貴履危機争若巢山常掩扉酒學淵明多種秫<lb/>
菜倣夷齊自採薇百年回首眼中少是非榮辱將同歸<lb/>
　　　郊園新雨移竹行　　　　　　楊應奎<lb/>
郊園四月新雨足萬木崢嶸惟欠竹慇勤移植雨三竿<lb/>
便覺翛然逺塵俗棲鸞鳴鳯未敢希拂石掃壇還可掬<lb/>
眼看捲地飄龍鱗㑹見參天倚寒玉朱簾掩映留風聲<lb/>
綺疏參差穿月窟同與七賢結伴逰追憶二妃懐湘瀆<lb/>
植杖恐作葛陂龍釣璜難得渭水宿稍雲無葆綠隂濃<lb/>
<pb n="KR4h0104_WYG_005-15a"/>
笋穿節比在倐忽此中夷猶適真態藜藿充腸貧不蹙<lb/>
莫嘆人間有大嚼得此輕彼過食肉<lb/>
　　　夏中雨後適郊外莊　　　　　劉澄甫<lb/>
長夏炎天氣鬱蒸火雲酷烈烟光凝脱帽披襟遵茂樹<lb/>
園蔬自摘儲層氷農人望雨如望赦終日甘霖似傾㵼<lb/>
池邊幸爾廕松篁郭外忻然看禾稼攜杖閒來尋白鷗<lb/>
肩輿偶出問丹丘溪流活活添新沼杞栁藂藂生小洲<lb/>
柴門夜静眠鳬鴨甕牖朝凉動紈箑壺醑初分味頗佳<lb/>
<pb n="KR4h0104_WYG_005-15b"/>
野翁對酌情偏洽溽暑可奈暫盤桓幽棲得慣輸平安<lb/>
茅齋五月豈覺熱此身百嵗輕無官圖書挿架髙連屋<lb/>
欲賦歸田種新菊郊原日日遂逰課一枕羲皇老空谷<lb/>
　<lb/>
　<lb/>
　<lb/>
　<lb/>
　海岱㑹集巻五<lb/>
</p>
<p>
</p>
  </div>
</body>
</text>
</TEI>