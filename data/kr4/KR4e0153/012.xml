<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>華泉集巻十二</head> <lb/>
    <p>
<pb n="KR4e0153_WYG_012-1a"/>
欽定四庫全書<lb/>
　華泉集巻十二<lb/>
　　　　　　　　　　　　　明　邊貢　撰<lb/>
　文集<lb/>
　　誌銘<lb/>
　　　明奉直大夫前軍都督府經厯毛公墓誌銘<lb/>
公諱琦字季温其先姓王氏臨汾人也國初諱皋者始<lb/>
從臨汾來居禹城娶毛氏婦而生子禎毛氏婦病且死<lb/>
<pb n="KR4e0153_WYG_012-1b"/>
語禎曰爾能嗣爾外王父使勿絶吾將瞑目焉於是禎<lb/>
又隨母氏姓而遂為禹城人矣禎仕為河間衛經厯贈<lb/>
文林郎又贈奉直大夫配桂氏贈孺人又贈宜人是為<lb/>
公之父母其贈也皆以公貴也公生二十有八年而始<lb/>
舉於鄉舉於鄉者凡二十年而授後軍都督府都事階<lb/>
文林郎為郎者又八年乃陞前軍都督府經厯階奉直<lb/>
大夫為大夫者纔五年則致仕歸矣歸十有七年而卒<lb/>
卒之日為正徳癸酉三月丙戌距其生正徳戊午四月<lb/>
<pb n="KR4e0153_WYG_012-2a"/>
乙卯蓋七十有六也配同邑劉氏女封宜人先公一年<lb/>
生又先公五年卒得壽七十有二其葬也則合窆於城<lb/>
西之原其日則公之卒之年九月之乙酉也邊生曰余<lb/>
嘗竊聞之公為兒時業能畫地為字以教其傍舎兒其<lb/>
長也則又能以其經教鄉人其鄉之人之以書傳鳴者<lb/>
皆其弟子也宜有以自異也公退然若無能焉其為舉<lb/>
人則㑹試者屢也皆不售焉其抑也亦極也而公不曰<lb/>
有司者之過也曰有命焉此其賢何如耶至於其仕也<lb/>
<pb n="KR4e0153_WYG_012-2b"/>
其上官者則皆武人也公事之弗陵焉亦弗隨焉其掌<lb/>
則居庸之與山海關也有過焉者得府帖而後啓焉又<lb/>
閩也廣也雲貴之逺也襲䕃之牒於是焉證也公一切<lb/>
剗剔吏偽無遺焉有恩徳於人焉嗚呼其亦能已𢎞治<lb/>
乙卯詔選民家子弟尚公主而公之子九思君在首列<lb/>
當是時四方之豪貴之來也駢如也有中貴人者語人<lb/>
曰毛氏子誠賢俊吾能軒輊之即弗賄必弗庸也人以<lb/>
語公公曰非吾事亦非吾子志也不為動既又求一見<lb/>
<pb n="KR4e0153_WYG_012-3a"/>
焉公曰屈身以求富吾不能為也卒不見中貴人中貴<lb/>
人怒乃卒擯棄公之子如其説弗庸始公子之在選也<lb/>
有貴官者見而美之㑹既擯棄即自往許婚焉公辭曰<lb/>
吾下吏也不敢求繫援也乃又觸貴官怒竟以逐歸人<lb/>
曰甚矣哉毛公之憨也自貽戚矣公笑曰是安知余哉<lb/>
乃後甲子鄉試而九思君竟取髙第其進也蓋炎炎然<lb/>
如旭也傳曰知子莫如父非公之謂耶然余又聞劉宜<lb/>
人之歸公也數年無所出謀於姑置庶室焉公聞而亟<lb/>
<pb n="KR4e0153_WYG_012-3b"/>
止焉後生九成又生九思又生諸女子謂天道無知耶<lb/>
而九思君則又甚賢於公之生也克事之喪也克執之<lb/>
葬也克舉之行也克狀之其狀之事也核其文古也類<lb/>
太史公焉可必傳無疑也故余於志也畧焉然則公與<lb/>
宜人之永也其在子矣銘曰<lb/>
胡爾弗愜於仕弗捷雖則弗捷駿聲則煠勢弗爾劫威<lb/>
弗爾讋屢步屢跲匪爾則榮爾嗣嶪嶪繩爾世業胡爾<lb/>
弗愜<lb/>
<pb n="KR4e0153_WYG_012-4a"/>
　　　明贈文林郎藁城知縣姜公合葬墓誌銘<lb/>
公姓姜諱福聚字以諱行其先髙宻人也王父明逺始<lb/>
遷濵州王升店居焉娶觧氏生考友才友才娶杜氏生<lb/>
公晜弟凡七子而公行三公故在諸子中有威儀也又<lb/>
耿耿有介行不妄言笑里中人無不敬憚公者然公顧<lb/>
慈惠不刻害見弋鳥輙買放之耕牛死必埋之曰吾以<lb/>
報其勞也於是里中人知公長者爭要結之有事悉往<lb/>
聼處分公少日嘗視田行柳浦中見卧者就問之弗言<lb/>
<pb n="KR4e0153_WYG_012-4b"/>
苐以手指口公審其暍蹙然曰傷哉人也徒步走數十<lb/>
里取水救之卧者起再拜辭去不問其姓名其不責報<lb/>
如此乃後為賈於京師聞母病棄其貨走歸家日夜涕<lb/>
泣蓬垢請禱以身代及父病亦如之公篤孝不止此蓋<lb/>
其天性然矣乃父母殁則盡以財貨散讓諸晜弟而已<lb/>
獨亷取之晜弟殁又分業諸子姪使有成立諸子姪皆<lb/>
感恩至於今思公無不泣下也公生永樂辛丑四月二<lb/>
十五日卒於𢎞治辛亥三月四日年七十有一娶霑化<lb/>
<pb n="KR4e0153_WYG_012-5a"/>
劉氏女早卒無所出再娶王氏王氏者同郡王英女也<lb/>
有容徳能女紅又能事舅姑舅姑皆愛喜之不曰有子<lb/>
曰吾有婦焉以事姜公者又有禮焉奚不可謂克配者<lb/>
也生男子三人孟曰佐仲曰時季曰越越長而死時入<lb/>
粟為義官佐業儒乃姜公卒五年丙辰舉進士為藁城<lb/>
知縣勑贈公曰文林郎如其官贈劉氏封王氏皆曰太<lb/>
孺人矣知縣召入為御史㑹恩例公及兩孺人者將改<lb/>
封焉而御史乃又以直道忤貴人調安東矣貴人死佐<lb/>
<pb n="KR4e0153_WYG_012-5b"/>
乃起為太倉知州而王孺人卒其卒也以正徳辛未三<lb/>
月七日計宣徳己酉十二月十日至是八十有三年也<lb/>
孺人有女子二人皆適大族然又有孫男子七人孫女<lb/>
子四人而又有曽孫男子者三人也邊生曰余聞之濵<lb/>
父老言姜公有純行蓋隱君子也而王孺人則大賢方<lb/>
佐在藁城迎孺人養出有車馬奴妾甚貴顯矣當是時<lb/>
孺人二姪者綸為給事中綬為御史赫然朝著門第莫<lb/>
京焉孺人見人恒惴惴弗以耀此其賢奚止優於婦人<lb/>
<pb n="KR4e0153_WYG_012-6a"/>
而已也宜其子孫之衆多且賢而又壽也鄙諺有之曰<lb/>
孰種弗穫歸視爾穡孰善弗蕃歸視爾昆公夫婦之謂<lb/>
矣孺人卒之明年九月甲申太倉君將啓其城北之塋<lb/>
而合葬焉以狀乞邊生銘邊生之與太倉君者舉同鄉<lb/>
也又同舉進士為之銘曰<lb/>
父斯積也母斯廸也壽斯華斯曷爾戚也綿爾承斯𡨕<lb/>
𡨕者之錫也<lb/>
　　　潘副使墓誌銘<lb/>
<pb n="KR4e0153_WYG_012-6b"/>
正徳庚午冬江西按察司提學副使潘公朝覲如京師<lb/>
居京師接待寺遘寒疾七日而卒是為十二月十有一<lb/>
日矣京師人士聞之者莫不流涕也蓋發其行李囊不<lb/>
盈十金焉其後事則皆其屬邑令胡椿汪頴者之經紀<lb/>
之也踰明年二月公之喪歸自京師過江西江西之士<lb/>
哭之者莫不失聲也又踰月始達於江陵江陵公故郡<lb/>
也公故郡宜有宅以殯公以貧故未嘗有殯於村舍則<lb/>
蓬屋蕭然敝矣於是江陵之人無老幼賢不肖過其門<lb/>
<pb n="KR4e0153_WYG_012-7a"/>
者莫不徘徊嗟悼泣下沾襟也又數月其子光祖始克<lb/>
舉葬事是為辛未冬十月矣葬之前一月光祖以其客<lb/>
覃儒士之狀來請予銘予與公相仕京師相識也且相<lb/>
愛也又吏於公之土其何可辭則為之志曰憲副公者<lb/>
諱子秀字人傑潘氏其姓也生而靜淵寡言為童子學<lb/>
日記千餘言鄉長老目之曰是子秀如其名也及長性<lb/>
復沉毅治易經得易經之隱發之於文潔靜而精微自<lb/>
學宫同軰以上無弗異之者則皆稱曰是人之傑也可<lb/>
<pb n="KR4e0153_WYG_012-7b"/>
不負其字也成化丙午湖廣鄉試中式𢎞治癸丑禮部<lb/>
㑹試中式賜進士出身甲寅授職方司主事職方主事<lb/>
能其官調文選司主事文選主事又能其官進陞員外<lb/>
郎蓋未幾以母李安人之憂去又未幾而遭其大人之<lb/>
喪矣喪畢改武庫司員外郎武庫員外能其官如其在<lb/>
文選職方也進陞武選司郎中尋擢今官而中道止矣<lb/>
嗚呼公厯官終始凡十八年出入吏兵兩部今所謂兩<lb/>
部者天下之要樞而所厯之司又皆兩部者之要樞也<lb/>
<pb n="KR4e0153_WYG_012-8a"/>
而卒之日家無以為居殮無以為具然即是可以知公<lb/>
之在官矣公之仕京也雖厯華要而服食澹如予鄉周<lb/>
進士導居與公隣嘗顧謂予曰與潘子居二年不聞其<lb/>
内人聲也嗚呼是可以觀公之教於家矣狀稱公孝於<lb/>
父母其問寢之勤也視膳之周也執喪之哀而侍疾之<lb/>
憂也又稱公兄弟之友也朋友之厚也是固其章章者<lb/>
可弗著著其閒者細者而其餘者咸由是喻矣嗚呼若<lb/>
公者可不謂之彬彬君子者耶遡其生天順癸未壽纔<lb/>
<pb n="KR4e0153_WYG_012-8b"/>
四十有八而其仕又若是止矣嗚呼公之於天抑所謂<lb/>
不得其恒者耶是則莫可喻也按潘氏由公而上曰志<lb/>
澄者任江西太和主簿以公貴封承徳郎吏部文選司<lb/>
主事是為公之大人曰必文曰太忠曰伯勝者皆不仕<lb/>
是公之髙祖曽祖祖也由公而下以光祖榮祖為子以<lb/>
户部郎中劉悦女為長子婦以儒生王臣龔宦馬伯福<lb/>
萬志髙為四女子丈夫而其子若女者皆公配張安人<lb/>
出也安人江陵宦族女鄉里以為端懿淑慎克稱壺徳<lb/>
<pb n="KR4e0153_WYG_012-9a"/>
云銘曰<lb/>
秘之淵如發之川如曷任弗勝曷嫮弗瀦巍巍學宗江<lb/>
西是崇既端其政亦美其風彼𡨕者樞嗟孰秉之有斐<lb/>
人斯乃弗永之永興之原厥壤斯厚厥懿孔良萬祀弗<lb/>
朽<lb/>
　　　張勲衛妻游氏墓誌銘<lb/>
正徳戊辰春正月某日錦衣衛勲衛張崙妻游氏卒卒<lb/>
二十有六日而葬葬之前十日勲衛君來委予銘蓋君<lb/>
<pb n="KR4e0153_WYG_012-9b"/>
之繼母尹為吾鄉太保吏部尚書恭簡公之孫前翰林<lb/>
侍講舜臣之女而予仲姑實婦尹氏故勲衛君視予猶<lb/>
尹氏分行也銘豈可辭游氏諱芝世家淮陽祖傑為錦<lb/>
衣衛正千户父泰為駙馬都尉母為隆慶大長公主年<lb/>
十六歸勲衛君勲衛君故梁人皇明開國功臣河間忠<lb/>
武王之𤣥孫靖難武臣定興忠烈王之㑹孫今太師兼<lb/>
太子太師英國公之冢孫也父鋭娶錦衣衛指揮使孫<lb/>
瓚女是生勲衛君君生七年而喪母又七年而孤又八年<lb/>
<pb n="KR4e0153_WYG_012-10a"/>
而冠始卜游氏而委禽焉方是時兩家門閥赫然京師<lb/>
也游出無侈容入無怠行張氏無少長咸宜之曰吾得<lb/>
主婦矣歸二年遭繼祖姑許夫人之喪喪一日而生子<lb/>
遂以哭泣成疾宛轉牀褥間尋止尋作猶哭泣不已越<lb/>
四十日而竟卒卒之日索子置懐中摩拊煦煦者乆之<lb/>
已而不言呼之亦不應急視之死矣生𢎞治庚戌九月<lb/>
二十六日至是十有九歲也子名驥為之銘曰<lb/>
盧溝之西有連其岡土沃而臧咨淑媛兮其永藏祔於<lb/>
<pb n="KR4e0153_WYG_012-10b"/>
先姑兮亦孔之傷<lb/>
　　　孺人張氏墓誌銘<lb/>
志曰孺人張氏者諱某故家厯城人也父某仕為灤州<lb/>
判官以子某貴封户科給事中母某氏封孺人凡生子<lb/>
一女三而孺人其中女也孺人生六年而聘於劉氏聘<lb/>
十有四年而歸歸三十年而卒卒之日為正徳戊辰十<lb/>
一月晦日距其生天順己卯三月某日壽五十而已矣<lb/>
夫曰某𢎞治壬子舉人今為髙邑知縣云知縣父某故<lb/>
<pb n="KR4e0153_WYG_012-11a"/>
嘗為鞏縣丞丞禄薄也然乃故清苦而其配姚氏者慈<lb/>
惠善施以是其致仕返也則舍蕭然也方是時孺人以<lb/>
隨其大人公居灤州知縣君則往娶焉禮既成孺人長<lb/>
跪白其大人曰兒歸矣舅姑老垂白在堂實縣朝暮望<lb/>
不歸無以為子與婦也兒歸矣乃卒與知縣君歸事縣<lb/>
丞夫婦自巵酒言笑以上惟恐弗遂其懽心也則奚但<lb/>
有於己者勿自私也居有間里中人稍益聞之則相告<lb/>
以訓曰劉氏婦可謂善事其舅姑已矣癸丑知縣君有<lb/>
<pb n="KR4e0153_WYG_012-11b"/>
母之喪甲子有父之喪孺人相之治葬事豐不踰禮不<lb/>
以委妹娣不見齒者六年里中人又嘖嘖嘆曰劉氏婦<lb/>
可謂善居喪矣夫孺人之於其夫也自家食以至於有<lb/>
官也則孰非其相之之力也乃知縣君甫至縣而孺人<lb/>
病矣其來也則舁之至則起起而又病然不半歲而竟<lb/>
不起矣嗚呼是可哀已始孺人之少也灤州公目之曰<lb/>
慧而重必貴也吾又不以輕許人及其見知縣君也則<lb/>
又大竒之曰非是子莫可貴吾女者嗚呼貴矣而不竟<lb/>
<pb n="KR4e0153_WYG_012-12a"/>
其享也是其可哀也已矣孺人卒之明年己巳其子舉<lb/>
人俊民者自髙邑與其妻挈其少妹歸孺人之喪於厯<lb/>
城先事又自狀其母之行事使使如京師來請銘焉予<lb/>
少受學於孺人弟給事之門則孺人之賢聞之素矣而<lb/>
俊民之妻出陳氏實予季姑女予與俊民固兄弟也是<lb/>
惡可以辭為之銘曰<lb/>
配也於灤墜也於灤往也輿之輚以還幽幽新宫固其<lb/>
安䰟之來歸毋忘於舊山<lb/>
<pb n="KR4e0153_WYG_012-12b"/>
　　　呉處士墓誌銘<lb/>
鄹平象胥氏曰孫子景煇者客廣陵主於呉子鎧家呉<lb/>
子鎧有父之喪八閱月猶殯也因象胥氏如厯城謁野<lb/>
史公而請銘焉野史公之於象胥氏者友也不可辭也<lb/>
則問之曰主人之父也其諱云何曰瑾也曰何字曰字<lb/>
廷器又問其職曰以入粟為散官也問其壽曰七十有<lb/>
六問其先焉曰斌也其父也劉也其母也英也其大父<lb/>
禎也其曽大父也問其後焉曰鎧也紳也欽也鎮也鋭<lb/>
<pb n="KR4e0153_WYG_012-13a"/>
也其子也而相也其孫也郭子珍也陳子英也詹子盛<lb/>
也黄子璋也馬子翔也其五女子者之夫也問其匹焉<lb/>
曰王也其嫡也子三焉女子三焉楊也其庶也子女四<lb/>
焉皆少於王所生也問其鄉曰登之蓬萊人也戍於遼<lb/>
得代歸焉賈於揚其日乆其殖衍也其産膴然豐又屹<lb/>
然固也遂家焉問其衷曰翼翼然也秩秩然也無曠言<lb/>
問其行曰瞿瞿然也于于然也有長者之風焉問其忌<lb/>
曰正統戊午十一月二十六日為生而其卒也則正徳<lb/>
<pb n="KR4e0153_WYG_012-13b"/>
癸酉六月之六日也問其墓焉曰江都之西北大儀之<lb/>
鄉問其葬日則曰猶莫之敢諏也野史公曰古有言不<lb/>
知其子視其父不知其人視其友吾於鎧有徵焉處士<lb/>
之喪非其力弗能舉乃越千里而圖不朽焉而象胥氏<lb/>
又能口狀其主之父之生若見也然則鎧也者其魚鹽<lb/>
之雄乎是可銘也銘曰<lb/>
維魯之頓維陶之朱維烏氏之倮斯巧積居維登之呉<lb/>
壯也執殳老豐厥儲雄於具區度武校驅無乃爾其徒<lb/>
<pb n="KR4e0153_WYG_012-14a"/>
與<lb/>
　　　魏邦奠墓誌銘<lb/>
志曰魏邦奠者名治邦奠字也讀書邵城西黄岡之下<lb/>
人稱之曰西岡魏子癸酉之秋舉鄉試第十六名於是<lb/>
人稱之曰魏舉人云魏子為舉人者六年再試禮部毎<lb/>
試人誦其文咸曰是山東佳士也當必取上第無疑顧<lb/>
坎坷不得第卒業太學歸厯城甫四月死矣是為正徳<lb/>
戊寅九月十有七日距其生𢎞治戊申四月十有一日<lb/>
<pb n="KR4e0153_WYG_012-14b"/>
得年三十有一而已悲哉死之日貧甚無以具棺殮也<lb/>
郡大夫髙子洲助焉衛大夫毛文卿助焉邑大夫池文<lb/>
化助焉鄉之人之為學士大夫者助焉下至閭黨親戚<lb/>
有識者助焉越十有一日葬於西岡之原從先兆也魏<lb/>
子之先本燕人曰曽祖顯者樹功文皇朝官濟南衛右<lb/>
所正千户祖震繼之父安母劉生魏子兄弟五人而魏<lb/>
子居二餘四人者漢澄清浦也妻于氏生一女纔十齡<lb/>
耳野史氏曰予於魏子者之死也而信天道之難忱焉<lb/>
<pb n="KR4e0153_WYG_012-15a"/>
人言魏子事寡母以孝稱交朋友以義稱弟䧟死刑白<lb/>
其寃不可得竟奔走憤欝以死而使之無後天道果可<lb/>
忱哉銘曰<lb/>
嗟魏子竟止此生孰尸死孰使竟止此嗟魏子<lb/>
　　　義民鄭君合葬墓誌銘<lb/>
志曰此墓葬義民鄭君者也鄭君者厯城人墓在城東<lb/>
南二里所蓮渠之北與閔子墓對蓋鄭氏此園自處士<lb/>
子英始迨鄭君葬五世矣子英生處士可賢可賢生處<lb/>
<pb n="KR4e0153_WYG_012-15b"/>
士祥祥生處士鐸鐸生鄭君鄭君生正統戊午八月十<lb/>
四日卒𢎞治己未七月五日年六十二歲配于氏生正<lb/>
統庚申正月六日卒正徳戊寅十一月二十二日年七<lb/>
十九歲泰安王典膳其男郭氏王氏其婦適洛南主簿<lb/>
張希龍其女國子監生大綸黄池驛丞大綱里社學生<lb/>
大紀其孫男桂蘭蘋蘩其孫女重京添驛其㑹孫男寜<lb/>
其㑹孫女也己卯二月二十八日典膳君率婦子<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>鄭<lb/>
君之墓合以葬焉先事來乞銘邊子邊子曰嗟孝哉予<lb/>
<pb n="KR4e0153_WYG_012-16a"/>
知典膳矣忍不銘鄭君哉鄭君名璟字廷璧弱冠有長<lb/>
者風見重于翁于翁者于祥也語人曰吾求壻乆矣無<lb/>
如鄭氏子賢鄭氏子長者也故于翁女歸鄭君當是時<lb/>
鄭君業衰微矣不敵于翁于翁女顧益敬慎執婦道事<lb/>
祖姑氏劉姑氏昌咸得驩心二姑者語人曰于翁女賢<lb/>
他日生賢子孫昌鄭氏必于翁女也廼後生典膳君典<lb/>
膳君生三日而處士鐸死于號痛絶七日始甦嗚呼豈<lb/>
不賢哉豈不賢哉鄭君既得賢内佐則業日益昌而鄭<lb/>
<pb n="KR4e0153_WYG_012-16b"/>
君者故又好施與也里中人婚弗娶死弗葬者恒仰鄭<lb/>
君于又能佐鄭君使施與之使娶使葬無吝容歲凶餓<lb/>
夫羣然操瓢延頸於門日給粥不厭故里人為之謠曰<lb/>
吹我者渠東郭之風耶活我者渠東園之翁耶嗚呼即<lb/>
是可以知鄭君已矣而成化癸巳之歲凶也出粟若干<lb/>
石以食饑民𢎞治壬子歲又凶出粟若干石以食饑民<lb/>
於是監司者颺於朝而天子詔曰其以鄭璟為義民爾<lb/>
矣冠若服比貴人焉君弗悦語人曰如有復我者則吾<lb/>
<pb n="KR4e0153_WYG_012-17a"/>
必在海上矣君子曰非鄭君之志也銘曰<lb/>
東有閔祠嵣如嵭如鄭墳在西斧如堂如厥中坎如對<lb/>
峙儼如<lb/>
　　　湖廣右參議懲軒張夫子合葬墓誌銘<lb/>
正徳己卯秋九月己酉我懲軒夫子卒殯於堂踰年矣<lb/>
辛巳春正月戊寅王夫人卒子延壽以是年夏五月庚<lb/>
申為墓於城西南十里許馬家庄之祖原合以葬焉且<lb/>
葬門人邊貢北向稽首哭而言曰嗟慟哉傷乎此先師<lb/>
<pb n="KR4e0153_WYG_012-17b"/>
之墓也予小子忍銘之哉又志之哉已而曰何敢不志<lb/>
何敢不銘是先師之命也矧有天民狀乎天民者夫子<lb/>
仲姊之子吏部主事劉君也其事核其語情有足徵焉<lb/>
於是抆涕輟泣掇其梗而志曰夫子也者姓張氏名良<lb/>
弼字曰夢徵其先信都人也髙祖思義避元亂居厯城<lb/>
曽祖士謙祖禮世安於隱父進仕為直𨽻灤州判官封<lb/>
徵仕郎户科給事中母董氏封孺人以夫子也夫子生<lb/>
四歲能背誦五七言詩六歲能書大字七歲通舉子業<lb/>
<pb n="KR4e0153_WYG_012-18a"/>
十六歲入鄉試塲其入試也自持一巻詣御史梁澤請<lb/>
焉而家人未之知也御史見其文語人曰是山東英俊<lb/>
矣後必有聲未冠由灤州入京師受業太史王公<graphic n="KR0897" url="https://raw.githubusercontent.com/kanripo/KR-Gaiji/master/images/KR0897.png" mimeType="image/png"/>之<lb/>
門太宰尹公見其文以語從子壻工部主事範曰拙者<lb/>
擇第巧者擇壻是齊諺有之乎主事悟以女妻焉女即<lb/>
王夫人也夫人性婉嫕能以事父母者事其尊章廼尊<lb/>
章之視夫人亦若女然由是夫子得以肆力就學於外<lb/>
名日翹然著矣成化丙午遂舉於鄉𢎞治癸丑舉於禮<lb/>
<pb n="KR4e0153_WYG_012-18b"/>
部敬皇帝親䇿之賜進士出身觀政吏部一日太宰耿<lb/>
公問諫於進士夫子立對累數十百言其大要有三曰<lb/>
上諫補世次者濟民下者要君太宰喜言於宰曰是可<lb/>
以為諫官已矣於是詔以夫子為户科給事中云當是<lb/>
時也帝憂勤勵精於政重諫官顧見夫子在班行凝重<lb/>
不阿豎眉而鬒鬚且黒面而又素習知其名也心竒之<lb/>
恒注目焉未幾勑視光禄寺及諸内藏無容私中㳙主<lb/>
之者遙避之聲傳禁中不與他諫官伍即他諫官有章<lb/>
<pb n="KR4e0153_WYG_012-19a"/>
奏入禁中者未啓封帝輙驚以問曰是張給事䟽耶張<lb/>
給事者謂夫子也其為主上憚如此丙辰勑勘廣東獄<lb/>
事至浙江以病歸丁巳病已復起己未夫子有母之喪<lb/>
辛酉父喪哀毀骨巉巉立幾不能生王夫人實左右之<lb/>
以克襄事癸亥喪已復起甲子勑視延綏邊儲有却守<lb/>
臣餽金之事西邊之人至今韙之乙丑陞兵科右給事<lb/>
中連陞禮科左給事中而先帝上賔黨禍興矣丙寅勑<lb/>
視宣府邊儲未反命竟坐黨事免官蓋丁卯春三月之<lb/>
<pb n="KR4e0153_WYG_012-19b"/>
詔也免官者又十年而歲在丁丑以太宰陸公薦起為<lb/>
湖廣布政使司右參議提督太嶽諸山宫觀兼撫襄鄖<lb/>
諸府流民居無何坐與中㳙者不合致仕以歸歸十有<lb/>
二日耳而卒也距其生天順壬午冬十一月甲寅得年<lb/>
五十有八而已夫人得年少夫子者一歲顧皆未及於<lb/>
下壽也傷哉傷哉是時夫人一子一女女秀適王士臣<lb/>
子即延壽徳府長史司典簿以山西按察司副使徐君<lb/>
暹女為妻少一子延慶别出邊氏少女畢别出王氏則<lb/>
<pb n="KR4e0153_WYG_012-20a"/>
以聘玉田縣丞君永貴之子王宦者也邊生曰易不云<lb/>
乎王臣蹇蹇匪躬之故其張夫子之謂乎方逆瑾扇虐<lb/>
時厥勢盤盤炎炎逢者焦觸者碎矣八黨之擊夫子倡<lb/>
焉竟亦首嬰其禍而道靡以伸也嗚呼傷哉語曰直幹<lb/>
易折方輪難行夫子以之矣晩暮見徵輿病而出何為<lb/>
哉何為哉然進不愛身退有餘樂非内主者之賢其又<lb/>
奚以成兹美也夫子夫人可謂恊徳者矣敬稽首再拜<lb/>
而為之銘曰<lb/>
<pb n="KR4e0153_WYG_012-20b"/>
履也者其貞乎恒也者其成乎困也者其亨乎是為夫<lb/>
子與夫人也嗚呼<lb/>
　　　封承徳郎工部主事槐亭王公墓誌銘<lb/>
正徳丙子冬十一月十有九日槐亭王封君卒於家距<lb/>
其生正統己未九月十有六日年七十有八矣子金仕<lb/>
至福建按察司使朝覲如京師卒於丹徒蓋先封君二<lb/>
十五日而封君未之知也傷哉當是時閩石峯子陳琳<lb/>
齊華泉子邊貢之二人者之與按察友也同仕於梁聞<lb/>
<pb n="KR4e0153_WYG_012-21a"/>
訃悲焉已而按察君之子守謙將以卒之明年二月舉<lb/>
葬事扶杖如梁城泣而請銘於是陳子謂邊子曰嗟乎<lb/>
按察君之與予二人者友也予與之同仕於齊又同仕<lb/>
於浙按察君與予厚予請銘之請子銘封君若何於是<lb/>
邊子為之志曰王封君者諱相字國柱許昌臨潁人也<lb/>
三世祖忠仕元為行軍㫁事㫁事生合州知州睿睿生<lb/>
冀判官璽璽生封君封君生十五歲業舉子業即諸老<lb/>
生咸避匿矣無何母李夫人病即棄去舉子業歸事母<lb/>
<pb n="KR4e0153_WYG_012-21b"/>
夫人而與其配邢安人者治農圃焉圃故有亭封君顧<lb/>
時時登之讀經與史又於亭之四圍徧植槐樹居數年<lb/>
隂宻而葉繁人問之曰此吾家故事也問其故笑而不<lb/>
答已而曰夫亭吾亭也槐吾槐也君苐呼我曰槐亭子<lb/>
而已奚以問其故蓋自是封君以槐亭號里中矣里中<lb/>
諸富豪故好鬬也又好相欺詐故多訟封君遇訟者輙<lb/>
以佛氏善惡果報之事恐之訟者輙叩首觧去自是諸<lb/>
富豪遇封君輙相指曰息爭佛來矣故里中又號封君<lb/>
<pb n="KR4e0153_WYG_012-22a"/>
為息爭佛邑大夫聞而訪焉問之曰佛氏報也誠有之<lb/>
乎對曰無夫民愚耳知利害不知是非不如是罔有從<lb/>
已邑大夫退而嘻曰孰謂槐亭子為農圃者哉自是毎<lb/>
鄉飲必以正賔禮禮封君固非直為其子之貴也子之<lb/>
貴嘗為工部主事階承徳郎乃後封君亦受勑封主事<lb/>
階承徳郎又嘗為按察僉事服獬豸服乃後封君亦受<lb/>
詔服獬豸服至榮顯矣然封君往來親友家恒布衣野<lb/>
巾如未封時即逺出恒步行不乘輿若馬所居屋蓬茅<lb/>
<pb n="KR4e0153_WYG_012-22b"/>
蕭蕭如村舍然予試士過焉而往拜焉蓋親見之也嗚<lb/>
呼大盈若沖大成若缺若槐亭者豈非闇然君子者哉<lb/>
而其子顧若是止也往所謂故事云者信耶非耶按狀<lb/>
封君凡六子邢安人生按察君由按察而下曰玉曰迹<lb/>
曰業曰休曰言五人者為繼室潘安人出按察君之子<lb/>
由守謙而下有守誠守謨者二人曰守訓守讓守誨又<lb/>
三人則諸子子也凡六孫焉乃又有壻若髙霓若趙仲<lb/>
時若劉易而又有曽孫若耕也者翩如班如林如雲如<lb/>
<pb n="KR4e0153_WYG_012-23a"/>
夫又安知其後不有為三公者也華泉子曰予讀史記<lb/>
之文而有感焉使太史公不生遷斯後世靡有聞已乃<lb/>
予於封君也生以金之狀嘗壽之詩死又以玉之狀為<lb/>
之銘若志固為其狀朴直無虛誇可傳也銘曰<lb/>
子曰鬼伯胡爾我廹嗟嗟父垂白父曰鬼伯胡爾我廹<lb/>
嗟嗟子行役繄厚者土黄者泉此日何日年何年而相<lb/>
見焉潁城之南塚連連嗟哉此哀終彼天<lb/>
　　行狀<lb/>
<pb n="KR4e0153_WYG_012-23b"/>
　　　先代州府君行狀<lb/>
曽祖考一誠不仕妣趙氏祖考文質不仕贈奉政大夫<lb/>
應天府治中妣萬氏贈太宜人考寜仕至奉政大夫應<lb/>
天府治中妣王氏封宜人<lb/>
狀曰邊氏故淮隂人諱朝用府君者我先君髙祖也至<lb/>
正之亂徙厯城遂家厯城冒王氏姓者三世矣乃至我<lb/>
大父奉政公而始復邊氏云奉政公配宜人王氏是生<lb/>
先君先君有二弟皆夭死獨先君存又少多疾也故父<lb/>
<pb n="KR4e0153_WYG_012-24a"/>
母憐愛之然先君性靈異弗以憐愛故有跅弛乃脱乳<lb/>
學記誦即善記誦八九歲即所記誦書諸老生弗如也<lb/>
既長為學官弟子愛禮記學時文即善時文學字書即<lb/>
又善書一時為學官弟子者亡不出先君下也然數試<lb/>
乃數不第為學官弟子者凡十六年而當成化丙午是<lb/>
年舉鄉試第九人其後又數㑹試然乃又數不第顧數<lb/>
試太學四方之舉人試太學者咸推服先君矣為舉人<lb/>
又二十年而當正徳丙寅始入選試吏部吏部列置第<lb/>
<pb n="KR4e0153_WYG_012-24b"/>
一矣乃授山西代州知州為知州者三年則致仕歸歸<lb/>
二年所病乃不起是為辛未六月乙未距其生景泰庚<lb/>
午四月己卯春秋才六十二也恫乎傷哉往聞之先大<lb/>
母王宜人言奉政公為舉人時甚拮据矣嘗厯事居京<lb/>
師逆旅疾九日不知人人或傳其疾至家家中人獨先<lb/>
大母及先君以事曽大母萬太宜人耳太宜人聞之乃<lb/>
下堂而啼謼曰天禍予天禍予疾九日不知人即庸知<lb/>
生死也家貧又亡壯男子即往視是孰可使者乎乃先<lb/>
<pb n="KR4e0153_WYG_012-25a"/>
君立庭下即應聲曰兒可往請使兒行當是時兩宜人<lb/>
者易其少且以其為戲也即陽許之明旦先君雞鳴起<lb/>
長跪白太宜人請治行太宜人乃大慟啼泣曰孺子日<lb/>
嬉膝下足不造里門然吾聞京師者逺千里也孺子豈<lb/>
有能耶孺子不能孺子留先君曰夫甘羅生十二為秦<lb/>
上卿使燕趙下三十餘城兒故不佞與之同齒矣太君<lb/>
其試兒何遽謂亡能邪夫至親者母與子也子與父也<lb/>
大人客千里未知死生兒不行是弗子也太君憐念兒<lb/>
<pb n="KR4e0153_WYG_012-25b"/>
不使兒行是厚於孫而薄子也為弗母皆弗可也請使<lb/>
兒行言已伏地泣於是曽大母大母益又慟乃婦姑相<lb/>
向啼且泣不能已也卒附里人張老者相之行至京師<lb/>
則奉政公業已愈矣夫十有二可謂少也走千里以視<lb/>
父可謂孝也是非其至性然邪乃後先君當卒業太學<lb/>
則奉政公疾也則遂左右奉政公疾不卒業太學當入<lb/>
選則王宜人老矣乃又遂侍王宜人老不入選以故於<lb/>
二親者之終也咸無有遺憾焉然自是遇忌日輙哽咽<lb/>
<pb n="KR4e0153_WYG_012-26a"/>
盡一日不食飲乃在郡遇美食輙號泣曰天乎奚吾親<lb/>
之弗逮也夫五十而慕孟子曰於舜見之乃先君在郡<lb/>
時幾六十矣是非其至孝耶其始至郡也郡鄉村多豪<lb/>
家恃强横不服役也先君召父老與之言君子野人之<lb/>
分上下之義使布告諸鄉村豪家於是諸鄉村豪家咸<lb/>
來服役自後帖帖矣又視郡中獄多繫囚以問吏吏曰<lb/>
此其人皆頑慢者不以時入賦不可釋釋則亡不携父<lb/>
子入林砦以拒官府先君按其籍則皆亡餘夫者乃榜<lb/>
<pb n="KR4e0153_WYG_012-26b"/>
其吏曰夫甿以孑然之軀而務菑播即拊且循猶勿有<lb/>
以給也顧胥靡鉗<graphic n="KR0898" url="https://raw.githubusercontent.com/kanripo/KR-Gaiji/master/images/KR0898.png" mimeType="image/png"/>之則猶以朴召犬也愈不幾也乃<lb/>
釋諸繫者囚與之限列使入賦於是諸繫囚以首觸地<lb/>
曰父母父母皆踴躍以歸及限列賦纚纚來入矣是其<lb/>
為治也豈獨事聲色鞭笞者耶先君又不喜逢迎比在<lb/>
郡中謁者來廷掾曰故事中謁者來太守郊迎出百里<lb/>
蒲伏拜負弩矢前驅至則以千金壽始免辱也先君曰<lb/>
吾民窮國賦不能入奈何有千金也寜辱我亡苦我民<lb/>
<pb n="KR4e0153_WYG_012-27a"/>
卒不與中謁者金又値御史行縣邑時中官瑾肆侵牟<lb/>
矣御史者故秦人而又其肺腑也乃先君庭謁屏人語<lb/>
降色求賄金焉先君腹非之為禮不敬又不與御史金<lb/>
卒以是忤御史坐謬劾免官歸及御史以賄敗諸免官<lb/>
者咸上書復其官乃先君不欲復其官倦馳騖矣乃日<lb/>
共具召族人故舊賔客飲酒賦詠相娱樂醉則齁齁睡<lb/>
矣醒即輙又飲飲又輙醉如是者以為常不更問家事<lb/>
也此其度可與委𤨏刺促者道邪然予又聞郡大夫舉<lb/>
<pb n="KR4e0153_WYG_012-27b"/>
鄉飲將以上賔禮致先君人或誚讓之曰夫鄉飲者所<lb/>
以章賢也此其人以劾免奈何其賢之郡大夫曰嘻是<lb/>
乃邊公所以為賢者也夫逆瑾擅權厥聲猋騰山摧雷<lb/>
激火烈以恐喝宇内郡國之吏之不戰讋者或寡矣是<lb/>
孰敢嬰之也然邊公既忤中謁者又忤御史以蹈不測<lb/>
夫豈不自愛邪是乃邊公所以為賢者也於是卒以上<lb/>
賔禮致先君而先君一再往焉蓋自是病食先君脩美<lb/>
有容儀善口辯能汲人之善顧乃好面折人人面折之<lb/>
<pb n="KR4e0153_WYG_012-28a"/>
輙亦善受也故亡不憚慕焉又伉爽喜自負也不為蓄<lb/>
縮態即怨家以緩急赴輙亡避患害趨之即死不留怨<lb/>
過其門亡不臨况也故鄉人頌焉故嘗居䘮祭矣善執<lb/>
文公禮沒其身亡或渝乃鄉人皆化之亦執文公禮又<lb/>
嘗歸吾妹於王氏不論財乃鄉人又皆化之亦嫁女不<lb/>
論財即有論財者亡不愧弗執禮者咸惴惴焉恐先君<lb/>
之知也故時人為之語曰寜受縣官捶毋為老生鄙蓋<lb/>
指先君矣先君名節字時中别號介菴嘗自謂曰吾慕<lb/>
<pb n="KR4e0153_WYG_012-28b"/>
蘇子卿之為人幸他日舉進士必以漢卿易吾字於戱<lb/>
悲夫乃卒不獲信其志也然亦可以觀先君已矣先君<lb/>
配吾母董孺人白首亡媵妾乃孺人温靜篤僿亦敬事<lb/>
先君也故相待若賔焉孺人以𢎞治戊午不肖孤為博<lb/>
士封孺人故先君稱之必曰董孺人矣凡育子若女得<lb/>
三人焉女子一名劉既嫁而寡尋又死惟予二子在乃<lb/>
先君卒時不肖孤挈胡氏婦守荆州不及見見之者仲<lb/>
子賦與其妻趙氏在側也又所生孫男女皆殤折靡有<lb/>
<pb n="KR4e0153_WYG_012-29a"/>
存也此其𡨕漠者魂魄私恨寜有窮已邪不肖孤曰邊<lb/>
氏之先世有厚積焉然至我奉政公而始發之若作堂<lb/>
室奉政公其累基者也而構於予先君承之者予二子<lb/>
也荀卿有言譬之若山木枝葉必類本孤不肖敢不俛<lb/>
焉夫先君行業可誦説施於後世者豈若是已也予愳<lb/>
其近支曼故弗詳焉謹述其槩者著之於篇以附於學<lb/>
士大夫以求論譔其先君之名因不没矣夫予欲覧者<lb/>
之彷彿也故亡敢諱焉又甚荒迷也故弗脩焉伏冀裁<lb/>
<pb n="KR4e0153_WYG_012-29b"/>
擇之畧其言讀之以意則甚幸矣惟執事圖焉胡氏婦<lb/>
陜西按察司副使經女封孺人趙氏婦陜西按察司僉<lb/>
事璧女女適王氏子庭彦先君同榜舉人昌齡子為濟<lb/>
南府學生貢又先娶柴氏處士鳳女卒贈孺人<lb/>
　　　先夫人董氏行狀<lb/>
正徳丁丑後十二月壬申先夫人棄代於汴不肖孤創<lb/>
且昡不勝喪幾殆者數矣越明年春二月始獲奉夫人<lb/>
喪歸濟南祔於先代州府君之墓於是覧涕茹哀序次<lb/>
<pb n="KR4e0153_WYG_012-30a"/>
其世行匍匐太史公門以銘請曰先夫人者諱金厯城<lb/>
董家女也父曰傑仕為永濟驛驛丞以義氣豪里中里<lb/>
中人咸尊敬之不敢名號曰董公董公與先公治中交<lb/>
甚驩也又甚愛先府君故許婚焉蓋是時府君才三四<lb/>
歲即頭角嶄然露矣一日先公大置酒㑹客府君戯立<lb/>
近董公董公即自抱府君坐膝上曰呼我舅府君應聲<lb/>
連呼曰舅舅又教曰我呼爾為甥爾應之府君又連聲<lb/>
應之曰唯唯毎呼若應董公顧先公輙大笑滿坐皆笑<lb/>
<pb n="KR4e0153_WYG_012-30b"/>
如是者三於是坐客盡起舉酒賀兩公曰天定矣乃遂<lb/>
結兩公衫之襟割以佩刀矢之曰今而後有不同心者<lb/>
有如此襟於是坐客大笑舉酒復賀兩公盡醉乃罷散<lb/>
去夫人之母趙夫人聞之怒董公曰嚄而女多老不售<lb/>
耶何自妄許與人董公笑曰是非爾所知也吾言豈醉<lb/>
而可食者哉乃卒許先府君以歸夫人夫人歸府君年<lb/>
十七耳曽大母萬太君與大母王宜人無弗愛夫人者<lb/>
也始廟見先公亡數百金求之不得太君曰得新婦賢<lb/>
<pb n="KR4e0153_WYG_012-31a"/>
奚翅千金乃遂名夫人曰金當是時也太君老喪明矣<lb/>
性峻急善怒即盥沐飲啜皆湏人扶舁之即他婦扶舁<lb/>
之弗喜也必以夫人至如烹調事出夫人手者太君必<lb/>
喜且多食曰是可吾口是可吾口即他婦烹調之紿出<lb/>
夫人手太君必厲聲曰吾無舌與鼻邪不擲即大罵矣<lb/>
其得祖姑意如此乃後先公病以及王宜人病夫人猶<lb/>
洞洞焉日事烹調飲啜盥沐一如奉萬太君弗敢以他<lb/>
人代也故先府君敬重焉然所以事府君者則曷有異<lb/>
<pb n="KR4e0153_WYG_012-31b"/>
於舅姑者也獨弗跪且拜耳非其婉嬺篤慤出於天性<lb/>
者能若是耶初王宜人生府君止一子已又取其弟之<lb/>
子城自子之夫人呼城曰吾叔也又為之娶婦夫人呼<lb/>
其婦曰吾娣也同居十五年無誶言及先公卒府君未<lb/>
仕家計中衰矣城求去有私畜數百金或以嗾夫人可<lb/>
發之夫人曰金可去吾姑之心不可傷也嗚呼夫人蓋<lb/>
嫁三小姑焉不惜財人謂夫人愛小姑不惜財由城之<lb/>
事觀之可以識已然夫人性固儉也雖中帬厠牏無不<lb/>
<pb n="KR4e0153_WYG_012-32a"/>
經六七澣者雖數澣破碎不可服亦不棄至如文綺夫<lb/>
人弗尚也往受孺人封有命服矣拜恩即封閉不再服<lb/>
有吉慶事不肖孤請服之夫人笑曰孺人卑七品耳俟<lb/>
爾大封我乃服之嗚呼豈誠然哉乃後府君為知州例<lb/>
進宜人不肖孤有今官例進恭人皆不及封而夫人卒<lb/>
矣顧言猶在耳也痛乎天哉不肖孤曰夫人之卒也蓋<lb/>
傷心焉先府君屬纊時吾弟顒然壯夫也遺言曰我未<lb/>
有孫焉以為恨乃府君葬一年而吾弟死矣夫人思之<lb/>
<pb n="KR4e0153_WYG_012-32b"/>
未嘗不泣下沾襟也及來汴言及之泣忌日泣歲日壽<lb/>
觴上泣凡泣必曰昔爾父之仕也痛不令爾大父母見<lb/>
之以為恨然爾大母猶見爾舉進士又見爾弟由今觀<lb/>
之吾逺不逮吾姑矣言已即又啜啜泣數行下嗚呼豈<lb/>
不傷哉蓋未幾而夫人病矣夫人病謂不肖孤曰吾夜<lb/>
者夢後庭榴始華頃之垂巨實如盎我往將摘焉爾父<lb/>
在側亟召我兹吉乎凶耶今爾妾幸有身而吾病吾恐<lb/>
不及見爾子也是天乎是天乎蓋自是憒矣既憒氣上<lb/>
<pb n="KR4e0153_WYG_012-33a"/>
出如炊甑不絶又殷殷如百里外靁踰日始甦既甦猶<lb/>
瞪目顧不肖孤曰天乎天乎吾邊氏老寡婦也何戀於<lb/>
世顧念爾無羽翼吾無以下報爾父及爾大父母於九<lb/>
原耳已又執不肖孤手呼曰天天一子者良苦矣已又<lb/>
連呼曰苦苦遂不復言踰四日乃卒嗚呼尚忍言哉尚<lb/>
忍言哉夫人卒七十有七日不肖孤乃生子告之柩前<lb/>
命曰羽志夫人之命也然夫人巳弗省矣嗚呼可痛已<lb/>
矣夫人生景泰癸酉正月乙亥少府君三歲其卒之年<lb/>
<pb n="KR4e0153_WYG_012-33b"/>
年六十有五也傷哉<lb/>
　<lb/>
　<lb/>
　<lb/>
　<lb/>
　<lb/>
　<lb/>
　華泉集巻十二<lb/>
</p>
<p>
</p>
  </div>
</body>
</text>
</TEI>