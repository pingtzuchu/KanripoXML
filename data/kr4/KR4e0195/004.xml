<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>洞麓堂集巻四</head> <lb/>
    <p>
<pb n="KR4e0195_WYG_004-1a"/>
欽定四庫全書<lb/>
　洞麓堂集巻四<lb/>
　　　　　　　　　　　　　明　尹臺　撰<lb/>
　　衡岳二賢祠記<lb/>
往己亥之夏臺奉使楚諸藩其秋反自荆襄道長沙竣<lb/>
事武岡止舍衡山之館税息焉旦日謁岳廟遂陟上封<lb/>
徧覧祝融紫葢諸名勝乃竝天柱下南臺憩休方廣之<lb/>
寺慨想晦菴南軒二先生高風低回留之不欲去於是<lb/>
<pb n="KR4e0195_WYG_004-1b"/>
循寺後麓振衣蓮華八峰之間降觀深窈髣髴當時登<lb/>
游所載述憮然若從之徜徉其後先也旁矚寺右空址<lb/>
一方指問僧能丐我以祠二先生否乎僧忻然願相厥<lb/>
美越日還抵衡山搜笥得資金半鋌以授邑令内江章<lb/>
君宣曰其為我計創二先生祠令曰是固吾有司事也<lb/>
爰屬僧伐木陶埴鳩工庀役不訖嵗落成明年僧遣其<lb/>
徒入京索記㑹臺請告歸弗果就比歴今二十年矣前<lb/>
僧之嘗詣者復來白下申促臺始得追為之記嗟乎古<lb/>
<pb n="KR4e0195_WYG_004-2a"/>
之君子與其不可傳者徃矣乃其遺跡在穹壤間往往<lb/>
去之百千世之乆人猶思之不能忘何也夫心之精神<lb/>
通乎天地萬物之表不可以古今間者也衆人有之弗<lb/>
存宜其生死溘然名聲随軀形殞化冺冺無以復詔於<lb/>
後矣賢者養而存之以至盛大充塞故能参天地靈萬<lb/>
物烺烺垂耀古今亙乆逺而莫之敝也夫其遺迹之可<lb/>
考見者皆其心之精神之所寓託士欲尚友古之人抑<lb/>
惡得不即是求之繇二先生登游兹山所載述推其詠<lb/>
<pb n="KR4e0195_WYG_004-2b"/>
歌稱引戒懼箴儆之相及兢兢焉惟恐一理道之有失<lb/>
一倫慮之或不悉中也此其心之勤然不懈于道固將<lb/>
通天地萬物為一身施之百千世而無朝夕豈與世之<lb/>
癖耽竒隐迷溺光景假恢偉壯䴡之觀以取快鬯於即<lb/>
時者所可同日語哉是故其立之屹然不撼者山之所<lb/>
以常鎮也其行之沛然不竭者川之所以常流也動而<lb/>
為寒燠之遷易出而為雲霞之蒸散感而為蟲鳥之飛<lb/>
鳴形而為草木之華實則其變化與相周旋性情與相<lb/>
<pb n="KR4e0195_WYG_004-3a"/>
昭察亦既躍矣葢二先生平居問辨相益專力乎千聖<lb/>
相授之逺業故凡其足跡之交耳目之營無一非敬義<lb/>
精㣲之施用其心之精神所寓託者豈能一二為衆人<lb/>
告説哉讀其文誦其詩繹其師友論議切磋之指歸不<lb/>
知反思黙契上求二先生之深造以自淑勉其身心不<lb/>
足與言善學矣斯臺所以祠二先生之志也嗟乎吾黨<lb/>
之士有升斯堂者亦可惕然自興起也夫祠成之三年<lb/>
安城鄒翁守益吾邑甘翁公亮始納二先生主釋奠明<lb/>
<pb n="KR4e0195_WYG_004-3b"/>
年增城湛翁若水來署其堂曰嘉㑹其秋吉水羅君洪<lb/>
先復至則取二先生方廣諸詩大書壁而自題其後以<lb/>
示志祠自章令屬僧肇工首其規度者主寺潔空迄相<lb/>
乃成則其徒圓林圓玉真定也有助於祠皆不可無載<lb/>
故并記之<lb/>
　　思補軒記<lb/>
易稱無咎善補過者也而孔子言事君之道亦曰退思<lb/>
補過大哉斯義衆人之所以治其身君子之所以事其<lb/>
<pb n="KR4e0195_WYG_004-4a"/>
君其皆無踰之者乎夫過者人之所不能免也自非聖<lb/>
人誰能恒立於無過過矣而能知知之而能不復於有<lb/>
過兹顔氏之子所以庶幾乎无祇悔者明此以事君固<lb/>
古大臣匪懈交修之實志凡思圖免其瘝位皆不可以<lb/>
忘夙夜之咎者也昔詩人歌仲山甫之美而曰衮職有<lb/>
闕仲山甫補之夫不知所以治身不可以事其君已過<lb/>
之未能逺而欲補君闕遺使相成於無過之歸其可幾<lb/>
乎故大臣能補君之過必知盡道不累世無或尚其徳<lb/>
<pb n="KR4e0195_WYG_004-4b"/>
矣非仲山甫誰能及之故曰徳輶如毛民鮮克舉之我<lb/>
儀圖之惟仲山甫舉之愛莫助之語仲山甫之徳人既<lb/>
弗能及則亦莫可得而助之爾夫學不能明善誠身而<lb/>
苟慕徼上之知志不能矯衆厲俗而偷欲徇時之好術<lb/>
不專於尊主庇民而希巧宦以榮身事不可周於經世<lb/>
宰物而務拂常以干譽世之君子所為事君之道其究<lb/>
不槩可考推哉要之揆於仲山甫之所從事何啻千里<lb/>
兹孔子言補過之義寥寥無以復聞於後也余佐南銓<lb/>
<pb n="KR4e0195_WYG_004-5a"/>
數年幸曹政稀簡得稍致力於古賢聖指訓惮往過之<lb/>
多積傷舊學之益墜則思進勉乎易無咎之義其道無<lb/>
從入也顧謬玷卿士之末叨華秩而據髙列儳焉蔑少<lb/>
著效其位不近古所謂竊者耶廨署右空故有庖湢之<lb/>
室嵗乆而圮乃告之太宰咸寜王公易其腐枿增創軒<lb/>
三楹感治室有闕尚不可令無補也儻事君而昧斯喻<lb/>
其能無怍乎厥居因合易孔子大訓題其上方曰思補<lb/>
兾獲朝夕覽觀自朂云或笑余曰子名軒之義似矣抑<lb/>
<pb n="KR4e0195_WYG_004-5b"/>
頃嘗備官侍從未稍睹所為衮職之補者今改官舊京<lb/>
逺其身於湖江數千里之外乃欲彊效所不能不病乎<lb/>
抱出位之思哉嗟乎吾誠過矣然古之君子所求自盡<lb/>
事君之義葢不因仕處逺近殊志也惟今聖天子神明<lb/>
獨化賢公卿遵制謹法無所復致其賛翼之功左右近<lb/>
職思求補一二闕遺不可得其何有於逺臣乃沾沾在<lb/>
念時私疚而未已者誠慚報塞之未能勉竭駑力以仰<lb/>
效尺寸之補即或捐伏草野猶將寢食不遺吾思也矧<lb/>
<pb n="KR4e0195_WYG_004-6a"/>
方塵任使庸敢自病出位遂僴然不以動乎其中哉故<lb/>
舉易孔子之訓而為朝夕奮朂之規夫亦先求補過之<lb/>
道於治身俾無速官咎焉已耳他豈余所及也乎既用<lb/>
解或人之笑因記其説以諗後之君子<lb/>
　　牛田尹氏族祠祭田記<lb/>
吾牛田尹氏之族其有祠也舊矣祠報其始遷之祖承<lb/>
事公其祭用冬日之至葢取先儒程先生遺論慎遵式<lb/>
而行之者也祠故無田祭之文或不秩有之自近嵗始<lb/>
<pb n="KR4e0195_WYG_004-6b"/>
余乆仕外未知其所繇創也頃甲寅春余叨拜南大司<lb/>
成獲歸展牛田之彦曰栢來覿因間請曰栢兄弟少孤<lb/>
頼先妣楊令人訓育於㓜提之年長俾之學而柏兄弟<lb/>
迄無能顯揚其志也今二兄先後没世獨栢存焉往先<lb/>
妣寢疾垂革召栢暨諸孫語曰自吾慟汝父之捐代也<lb/>
懼將不及睹若曹之競矣今四十年間若兄弟暨諸孫<lb/>
比比稍成立雖存没殊數乃前聞幸不殄非汝先世之<lb/>
有遺播耶吾為若門婦蚤嫠僅僅不卒隕穫思無以報<lb/>
<pb n="KR4e0195_WYG_004-7a"/>
若先世徳惟祀事曰䖍庶幾其慰朝夕乎顧今已矣若<lb/>
曹盍慎修之毋匱我志又曰吾聞古卿大夫祭有田其<lb/>
授之上也後世人得自立産士庶人皆可行之夫祭不<lb/>
以田胡乆逺若曹速取吾㸑供之田稽之籍出畀諸宗<lb/>
老令永毖其祀修吾即見若先祖考地下無恨矣葢言<lb/>
之呫呫至瞑云於戲柏之無逮於顯揚也尚敬此以朂<lb/>
不怠然非先生賜一言為記將嗣是而後誰述焉未幾<lb/>
栢竟逝每憶及未嘗不戚然槩之心矣昨嵗余歴少宰<lb/>
<pb n="KR4e0195_WYG_004-7b"/>
滿再歸栢從子學忠軰爰申其前請嗟乎兹事之可記<lb/>
也豈獨顓顓於祭之田哉禮義非賢者莫能興乃自古<lb/>
記之矣是故禮壞於俗之敝則或視報祀為虛文義捐<lb/>
於利之厚則或豐貨産為私有士大夫從事於詩書問<lb/>
學者猶不能牖其俗之所難化而破其利之所不能勝<lb/>
矧在乎笄幃鉛黛之儔哉夫壼處病於寡聞故多溺俗<lb/>
而忘禮隂秉蔽於嗜藏故往往侈堞積而昧行義乆矣<lb/>
婦徳之難抗於世也乃楊令人何其獨岌焉不一蹈世<lb/>
<pb n="KR4e0195_WYG_004-8a"/>
之所病與蔽耶語有之家道正傾視婦人兹易訓女貞<lb/>
而詩之匪教匪誨閔衰世所為刺也族之將昌大余不<lb/>
於楊令人兹舉卜之哉抑或言始祖冬至之祭雖出大<lb/>
賢旨訓然考諸禮若不能無疑於僣者故文公末定四<lb/>
禮黜其儀不載乃我吉郡大家比率遵行罔懈則豈無<lb/>
所取而冒為之耶盖宗法亡而世族之渙莫收於是稱<lb/>
故姓子孫有貿焉不知其祖之所自出者忘祖棄族民<lb/>
是以益偷始祖之立祠而祭也尚可以救宗法之㣲乎<lb/>
<pb n="KR4e0195_WYG_004-8b"/>
夫廟儀覩於緜蕝不必曲臺聚訟之為固燕射施於軍<lb/>
市不必矍圃列觀之為盛故禮苟足以矯民振世則雖<lb/>
先王未之有猶可以義起之也矧大儒成議昭昭乎其<lb/>
足據持哉余懼後之挾拘説以瞀俗而使賢母推孝明<lb/>
報之志將無能表信於其嗣人也故為之附申其義以<lb/>
復學忠兄弟俾咸敬識毋怠焉耳<lb/>
　　崇正書院記<lb/>
往邑大夫江浦朱侯賢既治郊闗之氓閧淫祠而擾比<lb/>
<pb n="KR4e0195_WYG_004-9a"/>
㕓者抵法遂以其事聞之廵按御史呉公遵吳公報牒<lb/>
命邑撤祠改立崇正書院以作事意在屏邪閑正導民<lb/>
使知方也適其時邑有徙學之役已相其祠故敝陋而<lb/>
迫囂溷不稱學者居息吏因之弛役歴今二十五六年<lb/>
矣比嵗郡諸邑士並倡講㑹興正學所在重書院之建<lb/>
士争相濯磨其效彬彬著盛而吾邑獨絀焉莫之興舉<lb/>
衿佩歎以為耻余聞之緬然乆慨中矣頃自建業歸偶<lb/>
循邑北郊西歩升眺普光之麓降觀朱氏故址在鳯尾<lb/>
<pb n="KR4e0195_WYG_004-9b"/>
湖澳者後枕旛竿羣嶺之峻前揖義巽諸峯之特岡支<lb/>
委蛇宛複相環湖水渟澈瀦而後洩殆一方秀壤也乃<lb/>
捐秩金数鎰售之以為是足使學者安業樂羣邑書院<lb/>
擇建宜莫有善焉者顧謀之同志使協衆成構既難而<lb/>
自度已圖任是尤不易於是始欲撙縮嵗耕之入累黍<lb/>
而儲之意數年或可少成兹願乃上冬之季始召士工<lb/>
謀之爰度材治埴卜日之良鳩衆經紀築構之事定其<lb/>
規式前治横屋為崇正書院之門中建廣宇為知本堂<lb/>
<pb n="KR4e0195_WYG_004-10a"/>
後殿重室為欽止楼凡樹棟三總共楹十有五左右周<lb/>
以歩廊繚以翼閣使一邑士衆講㑹周旋其間雍容揖<lb/>
讓因可復見三代威儀其切磋相長之益固當有輔學<lb/>
校所不及者非直著觀美侈文具焉耳越数月告成乃<lb/>
復議斥田百石并故所貿址旁之池一畮有竒畀之書<lb/>
院嵗輪二人主其入以待士之逺近來聚者佐其供需<lb/>
而凡㑹規一視安成復真復古二書院故式將白之有<lb/>
司上聞於大吏圖可乆行勿壞俾遺之世世噫抑勤甚<lb/>
<pb n="KR4e0195_WYG_004-10b"/>
也已於是邑士友咸來欣集以為昔悼講㑹靡舍麗澤<lb/>
無所於資不期今得所稱遂將非吾黨之共幸與謂余<lb/>
不可無言開示名堂與楼之義以告學者令出入知所<lb/>
持循不忒所嚮往余不敢讓遂為之言曰崇正乃士之<lb/>
常語其義若可忽也然始學者苟善反而力求之則有<lb/>
終身不能窮其指歸者焉今士所誦法六經語孟固皆<lb/>
聖人㣲言然舉其近人而易入者莫過大學一書夫明<lb/>
徳新民止至善大學綱領既粲然矣乃其條目先始未<lb/>
<pb n="KR4e0195_WYG_004-11a"/>
有舍格物而能造其極者古今訓格必兼至也正也二<lb/>
義士童而莫不知誦之何明其義以有之身心雖白髮<lb/>
不一間見邪物理本出吾人之性有冲漠無朕萬象森<lb/>
然已具其初何嘗有不正者惟不能實致其力以至之<lb/>
則推之事為往往失其正而不自知非世之所同患乎<lb/>
古易稱正其本萬事理失之毫釐差以千里而大學示<lb/>
格物之要必先知本其曰此謂知本此謂知之至也義<lb/>
固深切著明則今之言格物以致其知者舍知本何適<lb/>
<pb n="KR4e0195_WYG_004-11b"/>
矣故欲崇吾性所有之徳使出之順應不失物理之正<lb/>
其要必自知本始斯格物之首要逹之知意心身極乎<lb/>
國家天下之大一以貫之者也故掲以知本則學之先<lb/>
始辨矣而至乎物理之正以日崇廣吾之徳業極而效<lb/>
法乎天地上下與之參合聖人之能事畢焉要其始終<lb/>
之相成一敬以持之而已故表以欽止則知本之全功<lb/>
以備自虞廷精一執中之傳以訖孔門求仁之訓莫之有<lb/>
遺焉者矣易稱知至至之知終終之則所謂知本欽止<lb/>
<pb n="KR4e0195_WYG_004-12a"/>
者固存乎學者之心悟其説非一言之可究竟也吾黨<lb/>
之士尚黙識以自朂修從事大學先要進求孔門終始<lb/>
全功不徒煩口説之外騰焉斯可庶幾聖人之徒也已<lb/>
矣<lb/>
　　山間四時堂記<lb/>
南太僕署廨故建於滁州域西南距宋歐陽公醉翁之<lb/>
亭不一里而近後先諸卿丞以是往往𢾗游集而加拓<lb/>
修焉頃亭既撤新矣二三君子爰相亭後隟址可增構<lb/>
<pb n="KR4e0195_WYG_004-12b"/>
遂以其餘材作堂三楹題曰山間四時於是游者列席<lb/>
肆几翼然足周旋布武其中而滁士大夫亦因間過從<lb/>
于于然相與緩帶觴詠極山水娯宴之樂俯仰今昔曾<lb/>
不知世代之後公遐逺矣寺卿王薇田公偕其僚盛古<lb/>
泉胡劍西諸君以為吾黨仕宦不常聚則兹樂宜不常<lb/>
有而使之寂寥無傳可乎乃共謀礱石刻圖列諸游者<lb/>
姓名示後而以書屬余為之記嗟乎滁之山川自有穹<lb/>
壤以來不知幾千億年乃迄待歐陽公始有聞孰云地<lb/>
<pb n="KR4e0195_WYG_004-13a"/>
之顯不因其人也哉公文章在滁最為人所誦稱者豐<lb/>
樂及兹亭之記諸君子名堂則獨取記中山間四時一<lb/>
語何居夫道有即近而非遺語有似概而實包者此難<lb/>
與衆人論説也是故天地一大山間也物類之相變化<lb/>
有弗出入見之者耶古今一大四時也氣序之相推行<lb/>
有弗旦夕受之者耶任其物之便故能順常以適命因<lb/>
其時之趨故能察㣲以安義兹古之逹人宏士所以夷<lb/>
險無擇於遇寵辱不入其心者也在昔公之仕宋可謂<lb/>
<pb n="KR4e0195_WYG_004-13b"/>
立乎有道之朝矣顧夷陵之謫方困於若訥觝善之愬<lb/>
滁郡之出復厄於明逸醜正之訕乃公視之忽若過塵<lb/>
浮漚之相遭一不稍動乎其中述之文詞聲之咏歌浩<lb/>
乎有以自寄而怨懟不平之氣卒秋毫無所形見也豈<lb/>
非順天地之常以適命察古今之㣲以安義寵辱不足<lb/>
為之驚者耶則其寓貞志於林泉魚鳥之樂旦夕出入<lb/>
所欣㑹悠然與山間四時相感託於不窮豈衆人所可<lb/>
識哉今去數百年之乆讀其遺文睹其陳迹猶髣髴窺<lb/>
<pb n="KR4e0195_WYG_004-14a"/>
公之襟度夫其傲睨萬物之表揮斥八極之外將神之<lb/>
往來游衍者更古今固常在也則二三君子取斯語名<lb/>
堂不庶幾有曠世尚友之思乎抑諸君子際㑹休明幸<lb/>
方内無事得以其閒暇徜徉斯亭遂山水娯宴之樂追<lb/>
公勝事於上下陟眺間既快其樂之似公又不少嬰公<lb/>
之所患兹非明天子之賜乎哉夫侈上賜以追古名賢<lb/>
之遺而皆在事為可紀余縻職守恨不能褰衣往從一<lb/>
愜平生景行之心因載姓名圖末然謬以屬言附著兹<lb/>
<pb n="KR4e0195_WYG_004-14b"/>
石亦未為無幸者也<lb/>
　　莆田林氏重修祠堂記<lb/>
莆田林氏之先逺矣肇代自晉常侍禄其子孫散處閩<lb/>
中至唐九牧始大顯盛於莆上下相及殆千年支系之<lb/>
繁譜牒至不可勝紀古今言海内巨宗必稱莆林氏其<lb/>
居邑和美市者侍御若雨之族也尤著聲當代侍御六<lb/>
世祖曰廷綱以國學生受知髙皇帝擢吏科給事中賜<lb/>
名恒忠卒官中書舍人其孫叔文甫當氏中微之際奮<lb/>
<pb n="KR4e0195_WYG_004-15a"/>
創赤立竟用恢大乃家於是建祠市東以祀其髙祖府<lb/>
曹而下四時饗獻必考法先儒遺論買田若干畮嵗收<lb/>
榖可千斛俾其後人更掌之曰庶幾祀事有常共乎祠<lb/>
建既乆累世澤承無敢怠頃嵗莆遭島夷之變祠遂燬<lb/>
於火侍御聞之大慟曰嗟我祖之志葢荒哉移書告其<lb/>
族衆亟修之願以秩金佐若值踰嵗祠成乃謁余為之<lb/>
記余觀侍御志仡仡兹祠弗置豈獨重其先世之遺構<lb/>
已耶葢將以著教家之道也夫古之君子教家必自其<lb/>
<pb n="KR4e0195_WYG_004-15b"/>
身始是故祀先以惇孝睦族以廣仁雖條貫同一揆然<lb/>
苟非本諸身以成教則何能推之家使乆行哉是故本<lb/>
吾身之所出與所分則遡祖考而上推而至於無窮循<lb/>
祖考而下推而至於無窮皆吾身之出吾身之分吾之<lb/>
心之不容已也况近而可思可聫者乎嗚呼三代而後<lb/>
仁孝之風何其日衰而莫可振也人不知本諸身以推<lb/>
之則教家之道迄無繇著之行耳故祀事廢而事先之<lb/>
孝弛於是有嗣世不食其遺者焉後之儒者憂之乃始<lb/>
<pb n="KR4e0195_WYG_004-16a"/>
酌為祠堂之制使貴賤皆得通行教家之道推之人人<lb/>
足興起非祠孰為之尸耶是故祠以祀先則報展有常<lb/>
位而孝可使之不匱矣祠以睦族則燕序有定倫而仁<lb/>
可因之無斁矣兹記所謂禮雖先王未之有協諸義而<lb/>
得起焉非為夫祀先之孝興於人心不能忘譬水之積<lb/>
其原以出者未嘗竭也睦族之仁逹於人情弗可遏譬<lb/>
水之放其流以行者未嘗止也然則因其不能忘而教<lb/>
之孝猶濬若源使無障者也即其弗可遏而教之仁猶<lb/>
<pb n="KR4e0195_WYG_004-16b"/>
導若流使勿壅者也是道也叔文公以託之祠遺之有<lb/>
後既百年乃今侍御作新表振用克成教於家林氏仁<lb/>
孝之風其浹流庸有艾耶抑侍御推明是道豈惟成教<lb/>
其家而已葢嘗移之以為臣則翦藩虐踣權逆大正邦<lb/>
國之紀天下莫不稱之曰忠逹之以為政則剔民蠧夷<lb/>
寇難茂振生人之理天下莫不誦之曰惠而不知本其<lb/>
孝之出本其仁之施也兹所謂自家以成教天下其推<lb/>
本固若是而豈但兹祠之為林氏重也哉余以典校辱<lb/>
<pb n="KR4e0195_WYG_004-17a"/>
侍御之知葢相朂於徳誼之歸有年因記茲祠并書其<lb/>
所立之大者以附著云<lb/>
　　蕪湖縣興復馬公役法記<lb/>
蕪湖縣據臨大江左側在畿輔稱小邑而當水陸舟車<lb/>
之衝集使節往來所經從官夫舁輓日或千衆弗給也<lb/>
湖蜀滇粤之名材美殖艑銜艫接作貢王國莫不於是<lb/>
乎輸委嵗有㩁筦之使柄若計檄廵卒徒寄食縣官者<lb/>
動不下数十百軰以小邑任紛劇之徵會固宜民滋病<lb/>
<pb n="KR4e0195_WYG_004-17b"/>
而莫可振息已矧巧胥猾吏從而簡料其入出弊孔漏<lb/>
射吏莫知所檢裁嵗匿月伏患蠧可勝述指哉今御史<lb/>
大夫懷安馬公頃為守於其郡也悼所部之民苦累槩<lb/>
弗省恤然未若兹邑之特甚焉後先長吏守文無害顧<lb/>
莫或為建乆逺策施何耶乃躬履視其境按弊所從積<lb/>
歎曰耗矣邑哉壤陿而民艱於賦矣厥或謂商多貿遷<lb/>
利倍使錯出代協其民則又皆四方浮寄之旅其止行<lb/>
固莫之禦禁也盖聞古有市布門征今弗獲已稍取力<lb/>
<pb n="KR4e0195_WYG_004-18a"/>
於是則無問商若民第縁居業贅虧以多寡其募召之<lb/>
數庶幾均互有常節乎皆應曰然於是稽邑市居之民<lb/>
若商别其㕓閭止聚近逺以辨市直抑昂使上下其役<lb/>
力之供即人人樂得所受不敢以懟上耳乃總縣十坊<lb/>
坊立水符若干括其門籍凡當符所逓發者儲以十匱<lb/>
俾徵遣之罔佚避比所輪之坊為懸昭示先戒令符吾<lb/>
無敢弗恪以聼其後終始相循若環無端各以其當順<lb/>
及也繇是出符走召衆罔不悦趨若流水故賓至無滯<lb/>
<pb n="KR4e0195_WYG_004-18b"/>
程而役供有恒筭視昔擾突葢十省七八矣於是輿人<lb/>
相與歌之曰野則有薺園則有葵孰符畀我而往若飴<lb/>
又歌曰符之方出役來匪棘我民胥懌符之既絿役夫<lb/>
竝休我民歌游蓋是蕪湖之患若滌祓民商竝濟不知<lb/>
役之為苦事云於是咸思馬公之政不忘則又相與立<lb/>
祠報徳共著休蹟於永乆間者邑長吏志匪在民持墨<lb/>
黷之操自盈殖巧猾因乘肆為姦馬公役法大沮壞民<lb/>
商交病獄訟繁興賔使來過至遏弗可往行撫按大吏<lb/>
<pb n="KR4e0195_WYG_004-19a"/>
爰議繹公始法復諸民而守若令更代頻迭訖莫有成<lb/>
其利者比嵗李令臣節至大諏於衆知馬公之遺存皦<lb/>
如也曰法美矣備矣余為兹邑長即弗能致民咸乂庸<lb/>
敢黜良政惠隐慝使阽疾苦罔瘳乎於是改符新匱親<lb/>
簿正其注記葢悉舉公成籍加慎詳焉民既欣誦厥政<lb/>
因之行於是礱石撰書介閩士郭遇卿謁余言鑱以詔<lb/>
後余聞古之役民也嵗不過三日止耳夫㕓之出孟氏<lb/>
猶譏其厲民况其他哉秦蕩滅先王之制衆不勝力作<lb/>
<pb n="KR4e0195_WYG_004-19b"/>
之苦乃相興於亂漢踐更唐庸調皆不移踵嗣世輒壞<lb/>
其紀宋稱仁厚繼傳亦莫循祖政元豐元祐役法各有<lb/>
偏戾大賢竟易之鮮便也今馬公即地制法乆行而民<lb/>
猶歌思弗置豈非曠昔今所大難者耶李令不任主已<lb/>
視往善為師從修其弛墜使公徳播流罔匱非逹政守<lb/>
之先要矣哉詩不云乎維今之人不尚有舊余故歴書<lb/>
公事因并及李令之美以告後之吏兹土者<lb/>
　　白鷺書院學田記<lb/>
<pb n="KR4e0195_WYG_004-20a"/>
太守嘉陵何公既興修吾吉之白鷺書院成於是大召<lb/>
九邑之士使咸業游其中以相觀道藝於有就也乃九<lb/>
邑士應牒挾䇿來者亦罔不忻忻然慕類而簮盍矣公<lb/>
曰盛哉士之聚於學也夫吾居之弗能食學將累焉聚<lb/>
庸可乆乎乃出罰籍之金若干鍰創田若干畝以餼士<lb/>
之來學者命曰學田令有嵗催掌之而屬余為之記余<lb/>
惟公之以學名田也欲使士食焉而思其學也學至乎<lb/>
道焉爾矣是故士之於道也猶農夫之於田農夫欲治<lb/>
<pb n="KR4e0195_WYG_004-20b"/>
其田則不可廢耕稼之務士欲求至其道而可忘學乎<lb/>
哉昔先王之理天下也畫地而井列之則黨庠遂序國<lb/>
學之教立矣誠以人之有道也逸居而無學幾何其能<lb/>
人乎故自天子至於庶人莫不由學建國之四民拔夫<lb/>
材之俊為士士所守業學又其專焉者也今夫農夫蚤<lb/>
作夜息閔閔然耕稼之務不敢一怠其功於田者彼誠<lb/>
業有所專矣士之於學乃或異焉謂能守士之業也得<lb/>
乎故士自㓜至長及至耄焉所治無非學之物也故學<lb/>
<pb n="KR4e0195_WYG_004-21a"/>
之於誦習而有詩書六藝之文猶農夫之播也學之於<lb/>
耳目心志手足之舉措而有弦匏干羽升降俯仰之節<lb/>
度猶播而欲其長也學之於敬孝禮讓而有朝聘䘮祭<lb/>
鄉射養老之儀猶長而欲遂之也學之於蒞官守政而<lb/>
有考藝選言受成訊囚獻馘之法猶遂而欲斂其穫也<lb/>
乃其要則使之自學其性以期至於道焉爾矣先王之<lb/>
教衰於後世士之由乎學者何其至道之寡也是故以<lb/>
所學施於天下國家之理鮮有能得其效用其故可知<lb/>
<pb n="KR4e0195_WYG_004-21b"/>
矣聞之筦子民之從事各有常少而習焉其心安焉不<lb/>
見異物而遷焉是故其父兄之教不肅而成子弟之學<lb/>
不勞而能語民之業不可使弗專也夫農弗專稼則他<lb/>
技能害之士弗專學則異道能惑之士惑於異道不可<lb/>
捄反矣昔孔子憂先王之道將裂學者無所從適也故<lb/>
退而與七十子之徒修明其説以教後世當其時異端<lb/>
權謀功利之術競起然卒不能壞孔子之道者則以其<lb/>
學固卑而論固易破也及後有楊墨氏出始以仁義近<lb/>
<pb n="KR4e0195_WYG_004-22a"/>
似之言亂天下孟氏辭而闢之韓愈稱其功不在禹下<lb/>
豈不以近似惑人之深非得賢人君子明先王之道以<lb/>
拒之不可耶漢魏而後老佛之徒接盛其言之髙虗神<lb/>
變既足以躍竦一時之賢士而其所立報應因果之説<lb/>
又能鼓天下庸愚並歸之盖吾聖人之道至是雖未亡<lb/>
滅而幾於淪化靡詔矣千三百餘年宋周程朱氏数大<lb/>
儒興吾聖人仁義中正之道頼其辨之明而説之詳葢<lb/>
始爛然光顯焉明興稽古治列聖既尊用其書以丕教<lb/>
<pb n="KR4e0195_WYG_004-22b"/>
海内百八十年間訓化倫理之昭叙幾乎三代同風矣<lb/>
吾聖人之道二氏既無所施其牴牾故學者自始誦以<lb/>
至成業其從事不流惑於異道者数大儒開示之功也<lb/>
乃今顧有疑而畔之者何與夫異道入人深而易沈溺<lb/>
者莫如禪家之論今又或援其㫖義使混吾道之精微<lb/>
甚者謂其本同也特禪用之以自私利是以有末流之<lb/>
異夫私利既蔽之於其始尚烏有所謂本之同哉葢見<lb/>
其自黨於邪詖設淫詞而助之攻矣於戲由今之説不<lb/>
<pb n="KR4e0195_WYG_004-23a"/>
痛除而力掃之徒使學者立新以自勝挈異以為髙稂<lb/>
莠盛而嘉榖蠧欲田之無穢不可得已夫田之穢農夫<lb/>
則知治之學弗至於道士乃忘其所究取焉是士之學<lb/>
道不如農夫無失業於田也得不怍公之學田矣乎詩<lb/>
云誕后稷之穡有相之道茀厥豐草種之黄茂士餼乎<lb/>
田而不由是説以進於道殆食焉不思其學者也然則<lb/>
公之創是田也豈以待夫士之食焉不思其學者乎哉<lb/>
　　洲尾祠堂義田記<lb/>
<pb n="KR4e0195_WYG_004-23b"/>
吾洲尾之族之老元茂公常訓義以率族之人推義所<lb/>
急先者為之則倡衆志建祠新譜肇祀事嚴宗法令族<lb/>
之渙者合一焉已私自念曰祠完矣祭思其永也譜成<lb/>
矣族思其周也二者焉攸託其匪田弗可耶乃割己田<lb/>
若干畝畀之祠使族之人更掌之曰世守之毋鬻其以<lb/>
備祀而恤族也於是族之人咸義公所為因指其田曰<lb/>
義田云公曰未也田雖今捐之後之人儻弗明吾得無<lb/>
有僴然稱世業奪取之為己資者乎必索文鑱之石斯<lb/>
<pb n="KR4e0195_WYG_004-24a"/>
庶幾乆逺可託耳於是礱石樹祠遣子弟造余請記余<lb/>
感其事為繹義之旨以告若族衆暨其後之人曰若知<lb/>
義之説乎凡義之稱由利起之也是故不知所為利者<lb/>
不可與言義而人之言義者顧以利為義之反也曰天<lb/>
下皆没於利而我獨義則我乃以義貴噫其弗知義之<lb/>
甚者耶老子曰天下皆知美之為美斯惡已皆知善之<lb/>
為善斯不善己夫知義之為義而不知義之始出於利<lb/>
豐已以自廣削物而忘親乃獨取一二近似於義者為<lb/>
<pb n="KR4e0195_WYG_004-24b"/>
之傲然遂侈於衆以為義之道如是止焉是以不義之<lb/>
物益形而義之㫖溺矣易曰利者義之和也葢言義出<lb/>
於利利乖則義無所成其和也夫利者因於天制於人<lb/>
是故用天之道遵地之宜使物無歉材人無匱施小大<lb/>
官而上下序義之成也孰大乎導之而禮教興由之而<lb/>
事分逹和利以布之故天下咸入於義無難焉今吾借<lb/>
公之田告爾知義於利之道夫稼於田者寜不欲有數<lb/>
倍之穫然或閔而揠焉或惰而弗耘焉田弗穢者幾希<lb/>
<pb n="KR4e0195_WYG_004-25a"/>
矣利因於天而制於人不知所以和而布之是故有過<lb/>
而失之者矣旦求夜計思攘人之有以取盈則閔而揠<lb/>
者之類也有不及而失之者矣棄天地自然之用怠事<lb/>
忘功以弗獲自食其能圖則惰而弗耘者之類也由是<lb/>
豐已削物盡義所弗可為者胥行之無少忌甚者勝相<lb/>
争而得相奪使父子兄弟夫婦之倫斁至身隳而家随<lb/>
以䘮斯利乖而義弗能和之卒致也嘻可畏哉凡爾族<lb/>
衆暨公後之人其務思公之義觀治田以治其身式和<lb/>
<pb n="KR4e0195_WYG_004-25b"/>
乃義無徇利以隳乃家斯能嗣公之志於無窮矣吾不<lb/>
欲深明義㫖特假大易之訓為近喻亦推所急先者告<lb/>
之云耳若夫備祀恤族之意則爾族衆既知公之意余<lb/>
可弗及也<lb/>
　　竹軒記<lb/>
族老本佺公植竹於堂之後自號竹軒叟於是公没乆<lb/>
矣子元益氏慨然思章其父之志而來謁言於予予曰<lb/>
何哉爾父所為託於竹者元益對曰益私觀父之為人<lb/>
<pb n="KR4e0195_WYG_004-26a"/>
也不務俶儻以矜名而其微行隐事則惟其子知之其<lb/>
鄉之與常游處者或鮮詳焉無所於託託之竹以見其<lb/>
志之所尚爾是故嵁巖大谷遯身以自全不慁利徼名<lb/>
上闗有司曰吾有取於竹之清裕財不私於家捐己以<lb/>
赴乎公苟力可為無懾其難曰吾有取於竹之勁外無<lb/>
賊物之邪内無隐己之曲循其率易罔自匿飾曰吾有<lb/>
取於竹之直不為利詘不為禍疚䝉險寇而出死難其<lb/>
心夷如也曰吾有取於竹之固作之弗撓於其始成之<lb/>
<pb n="KR4e0195_WYG_004-26b"/>
弗壞於其終止乎一常孑守而無少變曰吾有取於竹<lb/>
之乆夫五者父之行也而志之迄尚以之夫是以託焉<lb/>
惟益嗣弗肖願公之卒惠教予曰嘻有是哉雖然其成<lb/>
乎身者用是則期其後之必若是非固其心哉繄爾宜<lb/>
勉焉是故思其清則無以紛囂奪吾情思其勁則無以<lb/>
巽愞敗吾志思其直則無以回側枉吾性思其固則立<lb/>
必有定而不揺思其乆則行必有成而不毁五者具而<lb/>
肖父之道幾矣是故由之則稱賢修之則名孝是竹也<lb/>
<pb n="KR4e0195_WYG_004-27a"/>
爾父託之以自寄其訓勵爾後於今也甚大詩不云乎<lb/>
教誨爾子式榖似之葢爾父之心矣夙興夜寐無忝爾<lb/>
所生非爾之宜究勉者耶於是元益起謝曰備矣願記<lb/>
之以示勿忘乃記<lb/>
　　龍峰記<lb/>
循義山而西南下上複巖層谷之間邐迤出平麓有村<lb/>
曠然数十里者上平鄉也鄉之中族姓棊列望之髙閌<lb/>
大<graphic n="KR0146" url="https://raw.githubusercontent.com/kanripo/KR-Gaiji/master/images/KR0146.png" mimeType="image/png"/>屋鱗次櫛比烟墟廬井相亙聚者張氏居也踰張<lb/>
<pb n="KR4e0195_WYG_004-27b"/>
氏之居之西有山蜿蜒翔伏驤首而盤尾嵐光霞彩旦<lb/>
夕隐幻蒸勃於其中者龍峰也於是張氏之後曰鐶以<lb/>
挾策修藝之暇登降游息俛仰是峰之勝毎低回留之<lb/>
不欲去乆之因託號寓志而請余言以記余與鐶父敬<lb/>
軒君婣交垂二十年間一再過升張氏之庭覷其山川<lb/>
氣勢之鬱盤歴其堂室居處之靚邃接其少長儀序之<lb/>
飭雅聼其辨對㩁説之詳美未嘗不悚然敬異而私歎<lb/>
髙門世家之昌大有繇也矧若鐶者嶷然端且厚不抑<lb/>
<pb n="KR4e0195_WYG_004-28a"/>
靡於世俗之流變則余欲無應其請也得乎葢吾聞龍<lb/>
物之至靈也然人可擾而馴之則龍之靈固不靈於人<lb/>
也惟人失其靈與物相泯化於是物得以勝之夫非徳<lb/>
之不能自成失其為人之理故靈不及於物也歟易稱<lb/>
龍徳也者言人能自成其徳類龍之不失其靈者也今<lb/>
鐶取號於是無亦知慕龍之為靈反之身欲自成其徳<lb/>
耶則其尚惡可以弗予也且山體定而有常龍之用變<lb/>
而不居是峰之以龍名吾不知其義攸居豈非象其夭<lb/>
<pb n="KR4e0195_WYG_004-28b"/>
矯騰踔拔勢穹漢之表有龍之儀矣乎吐雲雨澤萬物<lb/>
厚積而時施有龍之功矣乎止厜㕒之下而非卑也出<lb/>
膠葛之上而非髙也感忽遹怪乘四氣以周游有龍之<lb/>
神矣乎是数者鐶欲何擇焉夫儀徳之表也徳不備不<lb/>
足以著儀功徳之載也徳不建不足以著功神徳之致<lb/>
也徳不盛不足以語神故君子動容中禮四體黙喻振<lb/>
其儀矣道濟當時利遺萬世載其功矣清明在躬順應<lb/>
無方妙其神矣斯易所謂龍徳者非歟鐶志乎學而嘗<lb/>
<pb n="KR4e0195_WYG_004-29a"/>
有聞於是則亦惟勉之而已夫庸言之信庸行之謹葢<lb/>
學者所以至乎聖人之域易稱之以訓龍徳之由成者<lb/>
也鐶斯勉之則其為龍也孰禦焉荀卿有言學始乎為<lb/>
士終乎為聖人鐶而有志於是吾不知其所至止矣<lb/>
　　慕亷公義事記<lb/>
慕亷公者今洪雅令萬君望之父也少業儒不稱志乃<lb/>
繇藩曹掾仕為鹽課大使雖居冗秩能皭然不涴其潔<lb/>
尚故又自號慕亷云乆之意鞅鞅如有所不遂竟白長<lb/>
<pb n="KR4e0195_WYG_004-29b"/>
吏投牒去兹老其鄉二十有五年且過八十矣猶力行<lb/>
義事不少懈前後所施散惠利於人者甚衆其大者若<lb/>
建塾里中以訓䝉士梁廣塗坑要津以濟行道之不通<lb/>
者貿隟地而封樹焉使胔骼得有所揜埋也而皆捐田<lb/>
立守俾不隳永乆於是鄉之人咸懷而誦之以聞郡縣<lb/>
吏言之廵撫中丞傅公加旌典焉南昌令皇甫渙特撮<lb/>
其事記之今年春望之失第留銓司以余同年友知其<lb/>
世復請一言詔後公之義事既昭掲人耳目奚藉余言<lb/>
<pb n="KR4e0195_WYG_004-30a"/>
以重耶雖然嘗讀老氏失仁而後義之説私有所槩於<lb/>
中矣夫上失其仁然後下得以行其義比於大道忘徳<lb/>
之世則固已相違逺乃或并所為義亡之徒飾文相欺<lb/>
眩至不得已持之以法焉斯不為忠信之薄而亂之首<lb/>
耶固知老氏激世之論非誠槌提仁義裂先王之道以<lb/>
駕其説者也公好義成於天性雖非有所要慕然察其<lb/>
事豈無所自致之者夫義者利之對也利不專於己然<lb/>
後義可及於物公力行義事以自慊老而忘其年数之<lb/>
<pb n="KR4e0195_WYG_004-30b"/>
不足也得非本其慕亷自好者之所成與葢古者仁政<lb/>
行於上而教養事備故民生死無憾利用出入莫不咸<lb/>
為之所故無有顛越於渉行者使古政至今行即公義<lb/>
事何所施措之夫鄉塾者禮黨庠術序之制也舟梁之<lb/>
修塚域之治周官合方氏蜡氏之政也而皆職存於有<lb/>
司後世居民上者徒責效簿書旦夕期㑹之間視政理<lb/>
大者曾漠然無動於中夫是以仁政不行而匹夫獲倡<lb/>
其義於有濟苟舍是弗修即民棼然以貨力相私智勇<lb/>
<pb n="KR4e0195_WYG_004-31a"/>
相苦至寇攘刦脇無已也於是禮持而法乃随之夫禮<lb/>
禁法前法施禮後其於風人之道感世之具得失短長<lb/>
之校逺矣於戲今之世孰有若慕亷公之為者哉使其<lb/>
義行而天下知嚮方庶幾可救仁政之失先王之志猶<lb/>
或能因之少推行則所惠利豈啻一邑一方之頼爾耶<lb/>
故余於公之事樂稱道而老氏之説卒不敢深詆之者<lb/>
也<lb/>
　　順天廵按察院題名記<lb/>
<pb n="KR4e0195_WYG_004-31b"/>
今年御史南城鄭君修安被詔廵按順天既数月特疏<lb/>
請建專廨幸得如廵按應天例立察院都城中以肅奸<lb/>
宄貞紀度甚便制可遂徴罰鍰於所部州縣中計材程<lb/>
力不病民而事興舉無幾工僝遂伐石樹壁間列前後<lb/>
御史姓名鑱之令來者得考觀焉乃京縣二令長以君<lb/>
意來謁記余惟御史肇建古始秦漢間其職寖隆隆光<lb/>
顯矣引綱維執䋲糾以風裁百司彈禁其不法則姦慝<lb/>
屏而訓化行生人之理道易致也歴世尊重其任擇人<lb/>
<pb n="KR4e0195_WYG_004-32a"/>
以充非哲材不使濫授所從來乆逺明興稽古定官内<lb/>
自朝公卿大夫士外暨嶽牧郡縣大小之吏凡受職各<lb/>
有專事惟御史兼持并攝得用耳目所及以法柄督察<lb/>
焉是以業務修隳政物臧訛上下無有或蔽匿者百八<lb/>
十餘年國統昭飭庶績熈明軌道尊而咸繇禁罔疏而<lb/>
姦亡所絓豈不斤斤著成效哉夫鉅若官聨秩叙兵農<lb/>
戍賦庠校禮儀之興改細及筦庫出内質訟有治有不<lb/>
治兼持并攝即所治無掣曳者必廵按而後周也蠻貊<lb/>
<pb n="KR4e0195_WYG_004-32b"/>
獞猺荒僻曠逺際乎邊裔之絶墟内總九州幅員廣長<lb/>
壤異而性殊廵按握憲布令推施好惡無敢反側戾趨<lb/>
尚焉其人一其法故易行也惟京師貿雜五方謠俗舛<lb/>
詭探丸狙擊之豪剟寢剽游之猾寄糈奔營竄籍援託<lb/>
其幻憰不可殚狀莫非倚法為市者矣侯宗戚黨貂閹<lb/>
㦸校之櫛比黨環輩錯蝟毛縮集於衢衖間犯科指若<lb/>
啖葅蓏甘茹苦噦無有恒慕皆欲恣睢以撓吾所拘揵<lb/>
外域諜間近旬逋黠變名易貌隐詐不可譏訊棼然闌<lb/>
<pb n="KR4e0195_WYG_004-33a"/>
出其情術皆有所揣伺然則一御史治辨其中即操法<lb/>
果可迄行已乎故為順天廵按之難視它所治或倍百<lb/>
其勢則然也在易演爻二多譽四多懼繇近君之難遂<lb/>
也夫法罔必行惟近哉使近不阻於法逺何患有弗制<lb/>
者斯葢存乎其人爾鄭君亷公有威博易而能任大行<lb/>
法止姦好謀善察揣知閭㕓隂瑣然米鹽凌屑弗校也<lb/>
其近而無懼逺而有譽章華俊之績於甸輔非無所自<lb/>
致已建署列石使前後氏名著傳不泯豈將侈文具而<lb/>
<pb n="KR4e0195_WYG_004-33b"/>
標虗美哉夫取人立鑒則覿徃可以推來前乎此者勿<lb/>
論自上履阼及今廵按兹蒞幾何計所行事孰得孰失<lb/>
有不班班可考見耶撫石而指第之是非名實殆校然<lb/>
黙定矣昔太史公摭述漢臣為表自公卿而下嵗月各<lb/>
著其遷次令後之人稽名迹隐顯之所以不磨滅當年<lb/>
非存乎其位也後之觀今猶今之觀昔以是知人不以<lb/>
是自知非理所近也是故知御史要重則必求所自立<lb/>
以副焉知廵按順天之難則必圖所易毋敢忽焉知近<lb/>
<pb n="KR4e0195_WYG_004-34a"/>
君多懼則必敬慎夙夜期永譽以善終焉知名實存没<lb/>
不可誣也則必勵修其職庶幾稱聲不泯滅焉余信鄭<lb/>
君斯舉足遺曠鍳而引嗣美凢於相成乆逺之道甚至<lb/>
非鞅鞅獨賢其身私嘉名以自好者也故備記之用諗<lb/>
後之君子<lb/>
　　深澤縣西闗王廟記<lb/>
深澤縣西有村曰劉家莊今内官監太監樊公英始建<lb/>
闗王廟其中以祀漢夀亭侯闗將軍雲長焉侯本河東<lb/>
<pb n="KR4e0195_WYG_004-34b"/>
解人其佐漢先主圖興復帝業實起事於涿郡深澤故<lb/>
涿境地侯馳驅出入義旗所数指向者死而其神不亡<lb/>
得無睠懷徜徉留之而不忍他去者乎漢天下割分鼎<lb/>
據羣雄角競而未已當其時炎燼既淪化於熄火棄灰<lb/>
中矣先主寄命﨑嶇曳艱難百挫之身墟其焰而再熾<lb/>
之耿光幾灼乎方内何烈烈壯偉哉侯神勇冠三軍義<lb/>
風揚四海雖以曹公絶出之智百謀屈誘曾不能乆致<lb/>
厥用卒之還封所賜拜書而奔歸先主此其忠義之氣<lb/>
<pb n="KR4e0195_WYG_004-35a"/>
貫金石而塞宇宙豈不昭昭然掲日月與同行哉故今<lb/>
窮荒陋壤徼外萬里殊俗之國莫不誦傳其風采小夫<lb/>
孺子聞其名而猶想慕之是以其祀無間於遐邇矧茲<lb/>
興業舊邦謀猷心思所首及義旗指向四方之託以開<lb/>
先者宜其神靈赫然於此土更千數百年而上下承祀<lb/>
之不敢一日忽焉者也樊公身侍近宻受明聖寵異之<lb/>
数加於衆常幾等此必其事上之忠與下之義能髣髴<lb/>
侯之所推行崇廟首建昭事有恪夫豈顓顓求福田利<lb/>
<pb n="KR4e0195_WYG_004-35b"/>
益之為者哉然福利之至宜自有不期然而然者矣廟<lb/>
既成樊公屬太監郝公宗介余内館人御書趙公憲索<lb/>
余文記之乃畧述侯事為作記焉<lb/>
　　寜國府學重建文昌閣記<lb/>
寜國府學舊有文昌閣特祠文昌之神於中其閣之建<lb/>
不知所自始文昌之神之祠之也亦不詳所取何義然<lb/>
郡初志載之其人士咸曰昔學之聳斯閣閣之崇斯祠<lb/>
也神歆人敬之專則降祥隤祉而名材輩出故學之教<lb/>
<pb n="KR4e0195_WYG_004-36a"/>
丕振人襲神貺之流則躡榮趾美而常報嵗修故閣之<lb/>
祠益不廢乃今代更而閣圮閣圮而祠莫復事荒人怠<lb/>
神弗賁靈賢材蔑競於往代斯效之較然可睹已長民<lb/>
者孰能興念使閣祠並新人士作紹於曩哲乎於是前<lb/>
守郡数公耳其言莫不慨然思興建而或以時詘或以<lb/>
事尼迄無有能竟其功者乃感諸生数以為請也曰嗟<lb/>
乎國家治安託重於人材自昔宛陵士俊民秀哲賢著<lb/>
迹相炳烺今人士彬彬在學官乃聲實故不能無逺焉<lb/>
<pb n="KR4e0195_WYG_004-36b"/>
苟可振起之使不懈而及於昔則吾敢愛一閣之建一<lb/>
祠之復乎哉然恐動衆而滋民之厲也謀所以周善其<lb/>
役者㑹有言廢寺遺閣僧去而莫為守其材髙壯可易<lb/>
建焉相學東南隅宜閣遂度其址築徙其棟杗榱桷甓<lb/>
瓴之殖更其腐枿而悉新之又因閣旁地增建學舍数<lb/>
十楹集諸生講肄絃誦其間財取於寺隟壤售其直得<lb/>
百金足用力簡於民之占募為兵者日役十百不為病<lb/>
民未知有工而閣翔如跂如學舍旁翼完且秩如凡爲<lb/>
<pb n="KR4e0195_WYG_004-37a"/>
旬僅十有二諸經始落成之績竝竣矣於是郡學生陸律<lb/>
吳仲禮走数百里至白下介其同學友户部主事許君<lb/>
汝驥書執幣詣余索閣記余考星書斗魁上戴六星曰<lb/>
文昌宫其四六二星曰司命司禄世多言其神主人禄<lb/>
命貴賤上下之定品道家者流因附㑹其辭謂梓潼真<lb/>
人實掌録是宫之政究其説既荒惑無據儒者所不道<lb/>
然爾雅稱星祭曰布而古有禜星以祓祅祥者斯閣之<lb/>
祠所取義余不敢深論也獨善朱侯能興學作人不怠<lb/>
<pb n="KR4e0195_WYG_004-37b"/>
其過今之為吏者逺矣夫順士之所悦趨以致吾之所<lb/>
欲成古之人有行是以著功者不必泥小而遺大也昔<lb/>
晉人喜田獵文公因大蒐而教之禮呉士慕野鬭闔閭<lb/>
乃合車徒而授以陣法二國之霸卒頼之彼其英果專<lb/>
決之氣方抑而欲有所奮迅吾順其悦趨以致之則吾<lb/>
所以欲成之效豈不入易而獲速焉朱侯斯役固教士<lb/>
之微權爾諸生日游眺斯閣仰天之髙而觀星辰之逺<lb/>
退而考業學舍之中求聖人之道之大有以實見夫天<lb/>
<pb n="KR4e0195_WYG_004-38a"/>
人之一致將反諸吾身自足則上企往哲不徒羡其名<lb/>
位之盛下服賢邦侯之教斯可無負所作成之厚兹閣<lb/>
祠之建其於興學作人之效相俾助誠多抑何必拘義<lb/>
之有出然後為事之善也哉余既以告二生因遂書之<lb/>
俾刻為斯閣記<lb/>
　　永新縣改學工成記<lb/>
三代之盛自天子至於庶人莫不以學為本務故學校<lb/>
之建繇國都逹乎閭巷其制彬彬備矣然其時吳楚之<lb/>
<pb n="KR4e0195_WYG_004-38b"/>
邦介在要綏之外先王聲教固鮮及况其偏壤接江嶺<lb/>
之僻絶者乎學校之政惡能槩然竝施之則其民之安<lb/>
於簡陋不可程督者宜先王所莫得遽變矣天地生人<lb/>
風習乆而漸開今呉楚人文蔚然宣炳於四方即詩所<lb/>
稱王國多士之盛未能或之先焉聖人在上徳教涵漬<lb/>
之積致其效豈人力也哉吾永新昔列吳楚之壤為偏<lb/>
邑所謂接乎江嶺之僻絶先王聲教所鮮及者也廟學<lb/>
之建肇自宋慶厯間則前此葢未聞有興舉之者矣夫<lb/>
<pb n="KR4e0195_WYG_004-39a"/>
學校士之肆也士居之以成業其建治胡可無慎擇也<lb/>
往學舊宫據邑西南諸水之㑹風氣閟盤士業於是材<lb/>
賢號稱不乏今代逺地易水渠壅廢學宫左後民㕓雜<lb/>
并圃池刳築無禁門塗闢塞不皆應法形家每以為病<lb/>
士藝絀修科第相承屢間衿佩咨歎癸丑之春廟忽燬<lb/>
於雨電僉懼灾變嘿符不可無議改卜也於是廵按侍<lb/>
御呉公遵聞而重言之檄縣俾計其可令長朱侯賢爰<lb/>
諏衆志以臺嘗相邑西南隅地舊為監司行廨者中敝<lb/>
<pb n="KR4e0195_WYG_004-39b"/>
外宻岡支委伏山川儲靈人文宜茂報上吳公是之乃<lb/>
筮日庀材合工捄築坌集鏹助聿來不数月而文廟成<lb/>
未幾明倫之堂作并底法乙卯春祀先聖於新宫其秋<lb/>
二士竝薦明年登進士第者一人厥兆示昌士類胥悦<lb/>
已而吳公代去朱侯尋亦召入工弗迄竣廵按侍御徐<lb/>
公紳繼至乃屬今令長馮侯符俾鳩度乃成馮侯受令<lb/>
遂降觀周揆考勢正方廟更其向轍其址加崇二尺有<lb/>
羡堂視廟升三之一亷辨級施左右廡序以嚴以翼已<lb/>
<pb n="KR4e0195_WYG_004-40a"/>
而櫺星之門敬一之亭啟聖及名宦鄉賢之祠靡不煥<lb/>
然飭新齋寢庖湢門廬牖奥靚邃穹豁咸登其制官師<lb/>
獻奠陟降有次諸生講肄游息有舍前承禊綽後引庋<lb/>
閣周垣外繚砥道中貫恢然通邑之偉觀矣役始甲寅<lb/>
秋繼成乃事則自丁巳夏迄戊午春創構時乃大備葢<lb/>
廵按二侍御公倡作善成於上邑長二侯毖始勤終於<lb/>
下賢績紀流世世其庸可忘於是徐公乃撰書屬臺以<lb/>
記將推前作者之休美而自遜以弗與也臺惟事因人<lb/>
<pb n="KR4e0195_WYG_004-40b"/>
立功以時究非知政之先重者不足與成於教化之務<lb/>
也吾永新之邑在三代時載籍未有所稱考然上下二<lb/>
千年間計其民之朴茂秀頴可振古賢士之業者不知<lb/>
凡幾乃其材不一顯用於先王之世豈非學校之政偏<lb/>
而或未之興耶夫三代建學欲專成士之材使咸適於<lb/>
治已治人之道達諸家國天下無弗理焉耳是故道莫<lb/>
大於人倫教莫先於禮樂人倫明則百姓親禮樂用則<lb/>
庶事順是先王教化之大端也我聖祖立國首法三代<lb/>
<pb n="KR4e0195_WYG_004-41a"/>
建學重師之義羣天下士而教之廟祀夫子掲堂以明<lb/>
倫之名俎豆工祝之儀陶匏絲筦之器無一不肄於學<lb/>
宫粲然葢悉具矣皇上惇倫紹極列敷言以示彛訓其<lb/>
以成士之材使咸隮三代之道化何其盛與惟士能自<lb/>
立於人倫禮教之間然後不負上之所作成其要在擇<lb/>
術知慎而已孟氏矢函之喻所為深切而痛至也頃舊<lb/>
學弗稱後先大吏暨邑長令旰夕矻矻不懈幸擇地之<lb/>
善以居夫士矣乃士自居其身不知擇術之慎焉可哉<lb/>
<pb n="KR4e0195_WYG_004-41b"/>
夫本其知能之良廓之於人倫禮樂之行以成其材而<lb/>
自進乎治已治人之道是擇術之善皆非由外得者自<lb/>
今吾邑士講道論業歌游出入於此學必俛焉孳孳慎<lb/>
求而弗止怠則出而履衆職之任列百官之中頎然不<lb/>
失其材之成庶幾家國天下可理乎斯固二三君子改<lb/>
學興教之盛心抑士所以自成其學不愧其居身之道<lb/>
者也故記學成而并舉是為吾邑士告云是役也廵按<lb/>
二侍御公以罰金助者幾百幾十有竒分廵僉憲馮公<lb/>
<pb n="KR4e0195_WYG_004-42a"/>
臯謨以罰金助者幾百幾十有竒邑搢紳大夫及<lb/>
士民之慕義者積助私金至千幾百幾十有竒督<lb/>
其成最勞不懈者縣簿陳璞矢役在公無慢乃事<lb/>
者義民張萬濬汪廷斐劉文叙龍世藻顔賢標朱<lb/>
坦金臺尹元蘭陳慥朱克著金滌也具宜附列故<lb/>
并書之<lb/>
　　歐陽文莊公祠堂記<lb/>
上下四方之逺古今千百世之乆其變不可勝窮也而<lb/>
<pb n="KR4e0195_WYG_004-42b"/>
道之綱維其中者未嘗廢明而行之豈不因乎其人哉<lb/>
自三代衰而治法壊道之不行於天下久矣仲尼修述<lb/>
六經振微言以標世準衆賢咸附數傳又得鄒孟氏一<lb/>
大紹明之可謂至光顯乃後晦蝕相尋異端百家並起<lb/>
而榛塞之寖淫千數百餘嵗迨宋諸大儒出始相與闡<lb/>
繹其墜緒庶幾不牴牾於聖人肆我明興列聖以道相<lb/>
承政由先王之軌士誦法孔孟非六經之訓及宋諸大<lb/>
儒之説無以自進於有司道之行乎上而明乎下粲然<lb/>
<pb n="KR4e0195_WYG_004-43a"/>
與三代同風矣乃近百年中河東臨川江門諸君子復<lb/>
各以其自至表述當時雖所入殊轍然要之皆聖人之<lb/>
徒也陽明先生最後起東南間超然獨悟其本心得往<lb/>
聖易簡切近之㫖推明大學格致要訓學於孟氏良知<lb/>
之説使學者自求明悟以究聖人之指歸其學既盛行<lb/>
海内之士莫不聞其風而慕之然能真知力踐之者鮮<lb/>
矣我歐陽南野先生文莊公㓜負竒質自結髪受學即<lb/>
以聖人為期弱冠薦之鄉聞陽明倡道䖍中遂辭計吏<lb/>
<pb n="KR4e0195_WYG_004-43b"/>
躡屫往從之游葢出入其門六七年乃始春官試其渙<lb/>
然自融於指授之外以黙識妙義之宻微雖陽明不能<lb/>
或益之也故陽明既没學者争景嚮相附游其門者半<lb/>
天下莫不競幸得陽明之宗綂云公始仕為六安守繼<lb/>
擢刑部員外郎尋召入翰林為編修歴南京國子司業<lb/>
尚寳卿遷太僕少卿改南京鴻臚卿遷太常管國子祭<lb/>
酒事陟禮部左侍郎尋改吏部左侍郎兼翰林學士掌<lb/>
詹事府事充㑹典副總裁兼教庶吉士㑹遭母夫人䘮<lb/>
<pb n="KR4e0195_WYG_004-44a"/>
去歸其鄉踰再嵗上思公不置特召拜禮部尚書仍兼<lb/>
學士入直無逸殿又再嵗竟得疾卒於位天下學士大<lb/>
夫聞知莫不涕泣傷歎云公之死殆生民之無禄也初<lb/>
公守六安治患興利振荒蘇疲民頌其徳施甚至政既<lb/>
通和乃表賢祠以敦俗闢講院以延士之來學者境内<lb/>
薫然咸變人士并相漸以道在史局則正詞却黨禍之<lb/>
嬰危言破郊祀之議正氣岳岳不少徇比為南少司成<lb/>
益慨然以古師道自任日集諸生立館下導掖詳懇反<lb/>
<pb n="KR4e0195_WYG_004-44b"/>
覆陽明致良知之説本之性靈推之經訓參之事變人<lb/>
情令各自求諸心以相悦解故學者聞其言無賢愚咸<lb/>
充然知所勉循其於化成之道幾矣迨再起秩宗寵任<lb/>
寖殷天下莫不延望其大用謂治平可企致也故以教<lb/>
吉士則先行後文豫儲養之基以睦宗藩則展親昭度<lb/>
遏僭佚之萌暨二王出閣衆議紛聚孰敢為之開先者<lb/>
公毅然堅持無所避間因選婚而疏婚子婚弟之宜即<lb/>
醮戒而申承宗承家之辨皆勇犯時諱内忘私家之顧<lb/>
<pb n="KR4e0195_WYG_004-45a"/>
葢公嘗自言吾求諸心而是即害所不敢違知其非雖<lb/>
利固不敢就又言君子必有先天下之心然後能成天<lb/>
下之事此其素所蓄積豈以一時變患自動惑乎哉夫<lb/>
是以忠誠結主知而不疑論列合羣志而莫眩其於聖<lb/>
人之道真能明之一心以見諸行事視世之談理性而<lb/>
絀實際侈辨説而鮮成功惡可同日語耶於是公没踰<lb/>
年門人學子爰思魯士築塲之義相與度地建祠以掲<lb/>
䖍妥靈抒報祀無斁郡邑之長聞而竝嘉賛之以告臺<lb/>
<pb n="KR4e0195_WYG_004-45b"/>
省大使於是諸司争出罰鍰佐厥成定其品式春秋饗<lb/>
獻悉以有司蒞事衆志大悦於是公髙第弟子僉都御<lb/>
史張君雨太僕卿曾君子拱暨諸搢紳衿佩咸以臺嘗<lb/>
私淑公門宜有言識麗牲之碑臺惟昔魯人欲尊夫子<lb/>
於既没求其類夫子者嚴事之曾子以江漢秋陽喻夫<lb/>
子之皜皜不可尚者語聖人之道不可形似求也今諸<lb/>
君子祠公於是其為尊公之道得矣抑亦有進於是而<lb/>
不可形似求者不思所以自致之可乎夫公之道不逺<lb/>
<pb n="KR4e0195_WYG_004-46a"/>
於夫人之心而夫人之所以進於聖人者即不過反求<lb/>
諸心之固有明而行之已耳公之神往矣所欲與諸君<lb/>
子同其良知之致則雖後百世而猶存也故以公之孝<lb/>
友信神明者施之家則可使九族格化矣以公之謀議<lb/>
信龜筮者著之朝則可使四海承風矣夫誠能動衆故<lb/>
感無不應而有以通天下之志識能推微故施無不效<lb/>
而有以成天下之務兹公致良知之學所以無間乎上<lb/>
下四方之逺古今千百世之乆不獨游公之門者所當<lb/>
<pb n="KR4e0195_WYG_004-46b"/>
自得於心以期無負公教凡有志聖人之道者聞公之<lb/>
風皆宜惕然自勉修不怠也故謹掇書之石俾後之岀<lb/>
入公祠陟降公神左右者尚覧是知所以從事無徒以<lb/>
奔走籩豆致恭為尊公於既没之虛文已爾<lb/>
　　泰和楊氏祠堂記<lb/>
吾郡巨宗稱楊氏其播徙列邑所在咸成著族然獨泰<lb/>
和之楊為極盛諸族莫或與倫焉偉哉煌煌乎固文貞<lb/>
之為烈已文貞之先遡自南唐虞部侍郎輅六傳至諱<lb/>
<pb n="KR4e0195_WYG_004-47a"/>
允素始遷家泰和距文貞葢十有六世拓鴻啟美上下<lb/>
五百餘嵗子孫之衆踰再千名人顯士後先文貞而起<lb/>
者葢不下数十輩抑何乆盛而弗稍懈也非厥先開緒<lb/>
本徳厚為積遺施之嗣守足引長慶祉於不匱其胡能<lb/>
致是夫繇一人之身蔓衍至数千百衆延流昌休於累<lb/>
世之逺蒸蒸其猶未艾為之後者庸忍食勤忘報不推<lb/>
功徳所始則圖效追崇於毖祀固事之不可已乎於是<lb/>
文貞來孫通政君載鳴請諸其從叔蒲暨族某本上世<lb/>
<pb n="KR4e0195_WYG_004-47b"/>
遺思倡協有衆擇縣東城學後二大第間揆日度址鳩<lb/>
工程材搆合祠以掲報焉其制堂敞七楹中祀始祖旁<lb/>
稽歴世穹徳膴仕蔚然表樹一時者以左右祔配後為<lb/>
寢室楹如其堂之数前闢中外二門神厨器庫臚置咸<lb/>
秩危棟傑甍耀觀四壤楊氏之宗之巨兹祠葢其稱哉<lb/>
嵗以仲冬日南至合諸族裔肅展事䋲䋲下上周旋駿<lb/>
奔因肸蠁以感孝思罔不慶斯祠聿興而誦倡義者之<lb/>
功㑹既成而通政君卒京師礱石在序未有為之撰述<lb/>
<pb n="KR4e0195_WYG_004-48a"/>
者其後八年蒲始介通政之子余館甥寅弼來謁記余<lb/>
惟禮之行於三代揆義陳数先王嘗著其辨矣祀先之<lb/>
禮雖著追逺報始之情無貴賤同之然自天子官師廟<lb/>
有常数則祭之時不能不因以降故始祖之祭及諸侯<lb/>
止其下不得僭非以辨之不可踰耶迨宋諸儒始間議<lb/>
冬至始祖之祭而纂家禮者又以時制士大夫不得立<lb/>
廟其家則祀先無所於託孝志將為之湮也故肇立祠<lb/>
堂之制使無貴賤皆得通祀其四世之親殆酌古今禮<lb/>
<pb n="KR4e0195_WYG_004-48b"/>
制之中者乃其義則曲備矣惟今故家右族雖竝有祠<lb/>
堂之建然夷考所祀往往特重始遷之祖而於四世之<lb/>
之親或忽之若可槩也視宋諸儒所論載不無少相戾<lb/>
然士大夫之講是則乆矣豈無義而卒行之其必施之<lb/>
典禮可㑹通推於世教足為維持輔翼之具不獨祭之<lb/>
義行焉耳聞之先王宗法廢而天下無世家葢自封建<lb/>
一壞宗法欲復行難已是故無諸侯大夫支庶之繼禰<lb/>
者則無五世一遷之小宗無小宗故分之不能類其異<lb/>
<pb n="KR4e0195_WYG_004-49a"/>
繇是世逺而人莫知所從出服窮親盡至相視若塗之<lb/>
人抑勢之宜不免云故始祖之祀雖於三代禮制不皆<lb/>
協然本其追逺報始之思合崇一祖以為百世不遷之<lb/>
祖而四世之親或各從其服屬祀之於私寢所謂大宗<lb/>
一而小宗四庶幾古法亦因以行乎其中非記所謂禮<lb/>
雖先王未之有可以義起者與繇是極祭之誠則孝思<lb/>
可感乎百世而百世之祖百世之子孫訢然合萃一堂<lb/>
忘其逺邇戚疎之睽間則始祖之祠建謂猶行古之道<lb/>
<pb n="KR4e0195_WYG_004-49b"/>
而足為世教之維持輔翼也非耶楊氏兹祠本出厥先<lb/>
文貞之哲謀顧其後非有通政及蒲諸君之賢為之趾<lb/>
承休美於不怠其何能成奕世善務使宗法猶能一推<lb/>
行乎抑所善微啻此爾合祀以辨昭穆則倫義正而孝<lb/>
可朂矣餕以叙長㓜則恩義篤而仁讓可興矣稽世論<lb/>
配故尚貴尚賢之教明尊祖收族故同敬同愛之義章<lb/>
乃其要歸於揆義成禮不失先王報始追逺之深意即<lb/>
後賢有作其孰能易之為楊氏子孫升斯祠也思始之<lb/>
<pb n="KR4e0195_WYG_004-50a"/>
不可無報則期所以致其終念逺之不可無追則圖所<lb/>
以舉其近是道也於己取之而已矣夫文貞哲謀之貽<lb/>
與今通政諸君子繼承先美不怠之志將必有軼於流<lb/>
俗所慕而可深長思者繇吾説而推繹之庶幾其或近<lb/>
乎傳稱惟賢者為能盡祭之義謂取諸身所獨至不失<lb/>
祭之本者也楊氏世多賢𦙍其尚思不怠乎是則祭當<lb/>
受福茲祠將不為徒構也夫<lb/>
　　上猶縣均田碑記<lb/>
<pb n="KR4e0195_WYG_004-50b"/>
南安為江西徼郡上猶之𨽻南安又郡之最徼邑也其<lb/>
地前阻雄韶右綰郴桂左浮章貢之水後枕䖍衡諸峻<lb/>
山亙延極於無際故其土田經緯乎丘陵川澤之衍非<lb/>
水之澨則山之原阜陂陀也頃正徳中盗起郴䖍之交<lb/>
禍構連数省上猶扼盗出入吭背故環数百里間竝極<lb/>
蹂躪之受乆因據結成巢田荒萊不耕治者数嵗及厎<lb/>
平而縣已墟莽相望塍隴曠莫可稽辨矣已又割邑之<lb/>
半為崇義疆理互錯賦籍彌失所推考嵗當改造則姦<lb/>
<pb n="KR4e0195_WYG_004-51a"/>
吏猾胥視賄糈下上操輕重於賦科中譬稱物不以衡<lb/>
錘低昂惟其捫揣民斷斷相閧争訟牒棼積箧若蝟毛<lb/>
吏於其邑者恒病之往時主計之臣議括天下民田上<lb/>
猶蔽於險逺卒莫得以情聞乆之民始聚議控奏於朝<lb/>
乃部勘下所司多嵗吏更以難集弗為任部司理江都<lb/>
楼君奉檄往攝邑事檢牒矍然歎曰是安得後民以所<lb/>
急泄泄玩上委漫不一為之所耶夫田畝弗正則賦税<lb/>
無均賦税失覈則訟獄繁作政之不獲所平其此之繇<lb/>
<pb n="KR4e0195_WYG_004-51b"/>
乎乃舍茇於郊躬程督諸役就事視沃推瘠則耆甿差<lb/>
其壤度袤絜廣則量人執其凖揆畫形圖則史書記其<lb/>
曲分積勾股則㩁筭陳其数不再月事訖功竣四距咸<lb/>
周三壤併則計田成畝而審較之分明即畮制賦而虗<lb/>
詭之弊絶葢自是田以户歸故賦無漏稽之籍戸以丁<lb/>
實故役靡濫追之擾士興學而民赴業市野歡歌不知<lb/>
惠之從出者於是士諗於民曰昔之患苦其謂何今之<lb/>
樂順其謂何非司理君孰為之也乎夫思其徳不尸祝<lb/>
<pb n="KR4e0195_WYG_004-52a"/>
之奚以抒稱報之專䝉其利不鐫述之奚以致列示之<lb/>
乆乃相與建祠祝君而因樹石祠中蘄詔揚績美於不<lb/>
匱無何新令丹徒呂君至感君善政遺流謂非文莫與<lb/>
傳也乃遺諸生胡祥鸞張思説輩以狀徴余言鑱之石<lb/>
余惟政之大經無先於田賦之理者三代以井田授民<lb/>
其制既莫可尚矣秦任商鞅為亂首後之君子思古法<lb/>
猝難興復欲少易後世之舛戾以庶幾先王遺意若漢<lb/>
之董仲舒師丹唐之李翺元積其限民名田之数平賦<lb/>
<pb n="KR4e0195_WYG_004-52b"/>
均田之書至今班班足揆論然迄未睹一二稍著之行<lb/>
事何哉時左勢乖往往不趨事效之便故議之者僅一<lb/>
而壞之者不啻其九也欲民無重困得乎善為政者推<lb/>
古之制議今之法本先王仁民之心通之以時措之宜<lb/>
則事行而民受其利矣孟子稱仁政必自經界始今欲<lb/>
治民之田舍經界奚為之具者夫量田而定之賦使貧<lb/>
富無不均之患雖三代取民之制何以易此正其經界<lb/>
令民世守為業以竝輸公上供即田不井授而先王之<lb/>
<pb n="KR4e0195_WYG_004-53a"/>
法意固存矣乃若阡陌之不可為井田猶郡縣之不可<lb/>
為封建也郡縣而治不悖古何以異於三代封建之善<lb/>
乎兹上猶均田所以為政之上務而非楼君才識抑焉<lb/>
能效之實施也哉余信楼君學足推行於政即兹舉殆<lb/>
騐之焉楼君名懋中余南都所校士世以科第顯江都<lb/>
其善政在南安非一事而上猶人誦思其治績尤衆余<lb/>
所記特重均田故不及附書<lb/>
　　廬陵縣遷學記<lb/>
<pb n="KR4e0195_WYG_004-53b"/>
廬陵縣之有學也自宋慶厯間肇始是時天下方識興<lb/>
學我吉州獨先奉詔語具郡前哲歐陽文忠公記中廬<lb/>
陵吉首邑也學兹創建固人文之繇以開先與今上下<lb/>
五百餘年材賢接盛蔚然彪著而未已其符應不大可<lb/>
考見哉按志宋學在邑治北二里入我明稍徙而東形<lb/>
家以其壤後下非利矧前壓市甍風氣弗宣士出入誦<lb/>
肄其中踵迹或負販駔儈相混并語稱百工居肆以成<lb/>
事學非士之肆耶則興士必擇學之美勝抑任治教者<lb/>
<pb n="KR4e0195_WYG_004-54a"/>
所有事也先是正徳中提學副使李公夣陽嘗相邑南<lb/>
仁壽山特秀塏乃其上故為浮屠氏之宮謀毁遷之弗<lb/>
果繼是圖議者相尋訖莫克就事嘉靖壬寅郡守何侯<lb/>
其髙以宋江文忠公所建郡白鷺書院圮乆遂撤仁夀<lb/>
梵宇改新為書院既成召九邑之士弗至於是門寢齋<lb/>
舍䑕雀穿啅武帥賔使税館相仍縣士傷嗟於是謀改<lb/>
書院為學之議興焉乃隆慶辛未御史任公春元按郡<lb/>
前縣令龔懋賢爰以上聞公曰是故我政人有事矣龔<lb/>
<pb n="KR4e0195_WYG_004-54b"/>
令遂亟白之御史中丞徐公栻報可於是藩臬監司咸<lb/>
賛厥美提學副使邵公夣麟驛報嘉悦遂並下其牒郡<lb/>
守雷侯以仁侯乃諏日相位鳩工庀材即書院舊址恢<lb/>
治之外之門屏坊池内之明倫堂先師廟并其翼齋夾<lb/>
廡之室莫不以序考作學故有魁字楼尊經閣皆循往<lb/>
制增偉壯又闢其後為啟聖名宦鄉賢諸祠與凡師生<lb/>
講業之居觀射之圃噲如跂如靡不秩備葢僅嵗而工<lb/>
欲就竣適徐公行部至郡諦閱忻喜命斥旁土仍構齋<lb/>
<pb n="KR4e0195_WYG_004-55a"/>
舍以待九邑來學之士用引教思於無窮其冬報成郡<lb/>
守乃介二院書幣遣學官張楷謁臺俾為之記臺惟二<lb/>
公重學興工其舉政不懈古載牒所稱矣士亦知上所<lb/>
以興重之意乎在昔聖人憂天下無教將人道不逺於<lb/>
物類也故拔民之秀敏者升之學命司徒設五品之倫<lb/>
以教之使之因父子君臣長㓜夫婦朋友之相屬與以<lb/>
求親義序别信之不可解於心者修之為常行不易之<lb/>
道猶慮詖説險行之足以震俗驚衆大為倫教拂戾也<lb/>
<pb n="KR4e0195_WYG_004-55b"/>
於是著之侯以辨其端示之撻以致其儆識之書以需<lb/>
其悔而或弗儆且悔無以若協於颺言並生之化然後<lb/>
威刑乃加禁絶之使不為世教終患葢聖人於士憂之<lb/>
深而防之嚴若是故其時五常之性九徳之材莫不宣<lb/>
明於世用士遵履其常行不易之道以同一天下之政<lb/>
俗故施之民生日用足以周瀰萬變而無遺逹之政猷<lb/>
物紀足以熈凝庶績而不匱兹唐虞之所以為尤盛非<lb/>
後世所可及也三代建學以養士修之各有其政至周<lb/>
<pb n="KR4e0195_WYG_004-56a"/>
而制愈隆是故其業始於呻誦辨説弦歌蹈舞之節其<lb/>
事著於養老敬祀訊囚獻馘之務以因四時之順則詩<lb/>
書禮樂之述崇以通三極之微則裁成輔相之理備是<lb/>
先王重士興學之極則也故其時士明於道徳之奥而<lb/>
推之應務者有其本深於理化之源而逹之從政者有其<lb/>
要三代得士之效匹休唐虞治問亦因之臻美不以是<lb/>
與去古寖逺學弗知重於世乆矣春秋諸侯各侈其能<lb/>
相矜尚列國卿大夫聘問論説至博廣不聞一渉庠序<lb/>
<pb n="KR4e0195_WYG_004-56b"/>
事鄭之鄉校幾以議執政毁而原氏卿士不悦學至讙<lb/>
然語諸其朝不諱彼近先王之世猶若此抑何怪後之<lb/>
阬燔弗捄也漢近百年始興學郡國得置博士弟子士<lb/>
率以明經獲顯用其後賢良文學遂與公卿議政於朝<lb/>
堂建武而後天子数親視學尊行飬老之政其盛過西<lb/>
京矣乃其教不原本唐虞三代之治一切徒飾彌文故<lb/>
其士靡然徇時之所趨鮮或周於理道之故尚通則秉<lb/>
節易渝好激則鼔論多悖學逮斯際欲其效庶幾先王<lb/>
<pb n="KR4e0195_WYG_004-57a"/>
之世難已今廬陵士幸遘休明當海内需材求治之日<lb/>
賢觀風大吏祇上徳意篤其振舉風厲之方不憚興作<lb/>
煩棘業為士擇美更學將不望之以唐虞三代所成效<lb/>
乎夫詖説險行之足以害政甚於尚通好激之為世弊<lb/>
葢聖人特疾之以為頑者士即常行不易之道致其精<lb/>
研以上逹淵微深宻之極求之心性有成能矣尚何異<lb/>
學之足以亂吾教彼溺焉或不知反其為斯民之大患<lb/>
可推已茲邦自慶厯開學迄今士以節義文章顯天下<lb/>
<pb n="KR4e0195_WYG_004-57b"/>
衆矣議者猶病其未與於道乃學有擢制科第一卒能<lb/>
舉孔孟成仁取義之訓著宋三百年養士之功彼非學<lb/>
於聖人而有獲耶抑固廬陵之産可以論其世者也夫<lb/>
建五常之性以惇五品之教著九徳之材以效九官之<lb/>
用是上世士之所競邦家興學以養之葢欲得若人與<lb/>
共天下之治其加意則有在焉賢觀風大吏暨諸監司<lb/>
守長咸趯然以是重望於今士故殫其心志勞力從事<lb/>
擇選之役不為怠士講業兹學不知所以重待其身可<lb/>
<pb n="KR4e0195_WYG_004-58a"/>
乎夫修其常行不易之道自家而國無所施不得其宜<lb/>
此士之繇教易進者也乃或飾詖言以炫文詞之麗矜<lb/>
險行以詭節名之實推之五常之性九徳之材矘乎未<lb/>
之有概焉如是欲紹美邦之前哲以無怍所稱成仁取<lb/>
義云者人知其弗幾已於戲士乎其尚永念之也哉余<lb/>
謬從邦人後感二公作育盛心期邦士咸知其所朂勉<lb/>
故特詳為之告焉其抑二公欲余記斯學之始意也夫<lb/>
　　留鶴亭記<lb/>
<pb n="KR4e0195_WYG_004-58b"/>
君子不留情於物一有所留則其害道也甚大惟能留<lb/>
而無留乃可游於物爾往余之有以留鶴名兹亭也病<lb/>
未申著其義故今齋暇因追為之記云葢鶴天下之美<lb/>
禽也潔清迅舉翛然羽儀天漢之表而引吭中夜曾不<lb/>
暫忘其儆露之心可謂物類之有徳操者故鳴臯在隂<lb/>
經以警訓象而我國家制品服加寵中外文僚時取是<lb/>
禽為髙貴之首凡二京大省廨靡不珍畜之玩對比髙<lb/>
潔非虗列為觀狎具也則古之常以一自隨者其留情<lb/>
<pb n="KR4e0195_WYG_004-59a"/>
亦必有在何名害道噫是可不深思其故與夫人心物<lb/>
理本不因形有間惟憎好先作於中則廓然順應之幾<lb/>
鮮不為所牿化已若斯鶴又留省中與衆同忻好則奚<lb/>
害道之有一或稍攖情顧念間即小物皆足為道深累<lb/>
而獨斯鶴也乎昔文王築靈臺鶴嘗游聚其囿民樂誦<lb/>
至今衛懿公挾偏好鶴至有乘軒者狄入而民曰使鶴<lb/>
國因是敗亡則聖愚相逺之效何如也故君子情慎所<lb/>
留天下無遺善矣余始佐南銓日宅嘗畜二鶴既陟柄<lb/>
<pb n="KR4e0195_WYG_004-59b"/>
今曹睹省庭獨無鶴遂捐之為公畜也省後故有他亭<lb/>
乆圮思前聞人遺迹不忍廢命工少葺治適成乃扁寓<lb/>
斯名識不忘後余考績北上友人有為海州守者復餽<lb/>
二鶴余不欲重行載令省中人并畜之㑹余去而四鶴<lb/>
損一矣魯郡望湖呉公來為禮書憫其單無匹舉以畀<lb/>
他省署今秋余再至則二鶴翩翩時翔舞余側眄盼若<lb/>
故識然葢追計其時十年矣亭亦漸就枿敝余仍令葺<lb/>
之而感今懷故聊記厥始末刻石焉於戲後之君子覽<lb/>
<pb n="KR4e0195_WYG_004-60a"/>
是將無嗤余言之近陋也夫<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4e0195_WYG_004-60b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　洞麓堂集巻四<lb/>
</p>
<p>
</p>
  </div>
</body>
</text>
</TEI>