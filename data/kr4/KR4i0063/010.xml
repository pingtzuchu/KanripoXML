<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>全閩詩話巻十</head> <lb/>
    <p>
<pb n="KR4i0063_WYG_010-1a"/>
欽定四庫全書<lb/>
　全閩詩話巻十<lb/>
　　　　　　　　　　兗州府知府鄭方坤撰<lb/>
　無名氏　宫閨<lb/>
　　官家子弟<lb/>
先君舊說嘗隨侍祖父官閩有一官人家子弟秀穎美<lb/>
風表善作詩詩格似李長吉有一聨云細草行藤路垂<lb/>
楊席帽風然夭卒又嘗見張去華說一道人能詩一聨<lb/>
<pb n="KR4i0063_WYG_010-1b"/>
云窓風枯硯滴山雨慢琴絃亦頗幽奇<hi>續明道雜志</hi>
　　滑稽子<lb/>
閩滑稽子有好作十七字詩者時久旱太守多方祈禳<lb/>
而烈景如故作詩曰太守祈雨澤萬民皆喜悅夜半登<lb/>
髙樓好月守聞之怒捕而笞之至十八而止繫之獄又<lb/>
作詩曰作詩字十七捉來打十八若上萬言書打殺其<lb/>
妻眇一目送食獄中又作詩云夫壻禁東廂山妻送飰<lb/>
忙兩人齊下淚三行<hi>小草齋詩話</hi>
<pb n="KR4i0063_WYG_010-2a"/>
　　無名子<lb/>
𢎞治末泉州府學某教授南海人頗立崖岸一日設宴於<lb/>
明倫堂搬演西廂雜劇翌日有無名子書一聯於學門云<lb/>
斯文不幸明倫堂上除來南海先生學校無光教授館<lb/>
中搬出西廂雜劇某出見之赧然自媿故態頓去<hi>堅瓠集</hi>
　　閩士<lb/>
閩士有好詩者不用陳語常談寫投梅聖俞答書曰子<lb/>
詩誠工但未能以故為新以俗為雅爾<hi>後山詩話</hi>
<pb n="KR4i0063_WYG_010-2b"/>
　　閩清野人<lb/>
僧惠了行閩清山谷中到一空舍稍憇有一人荷耡來便<lb/>
向壁卧僧既尋路還他日再往已焚其舎惟砍樹書云<lb/>
偶與雲水㑹不與雲水同雲散水流去杳然天地空<hi>谷音</hi>
　　梅妃<lb/>
梅妃姓江氏莆田人年九嵗能誦二南語父曰我雖女<lb/>
子期以此為志父奇之名曰采蘋髙力士使閩粤選歸<lb/>
侍明皇大見寵幸妃善屬文淡粧雅服而姿態明秀筆<lb/>
<pb n="KR4i0063_WYG_010-3a"/>
不可描畫性喜梅所居䦨檻悉植數株上榜曰梅亭梅<lb/>
開賦賞至夜分尚顧戀花下不能去上以其所好戲名<lb/>
曰梅妃妃有簫蘭梨園梅花鳯笛玻杯剪刀綺窓八賦<lb/>
㑹太真楊氏入侍寵愛日奪上無疎意而二人相疾避<lb/>
路而行上嘗方之英皇議者謂廣狹不類竊笑之太真<lb/>
忌而智妃性柔緩亡以勝竟為楊氏遷於上陽東宫後<lb/>
上憶妃夜遣小黄門滅燭密以戲馬召妃至翠華西閣<lb/>
敘舊愛悲不自勝繼而上失寤侍御驚報曰妃子已届<lb/>
<pb n="KR4i0063_WYG_010-3b"/>
閣前當奈何上披衣抱妃藏夾幙間太真既至問梅精<lb/>
安在上曰在東宫太真曰乞宣至今日同浴温泉上曰<lb/>
此女已放屏無並往也太真語益堅上顧左右不答太<lb/>
真大怒曰肴核狼籍御榻下有婦人遺舄夜來何人侍<lb/>
陛下寢歡醉至於日出不視朝陛下可出見羣臣妾止<lb/>
此閣以俟駕回上媿甚曳衾向屏復寢曰今日有疾不<lb/>
可臨朝太真怒甚逕歸私第上頃覓妃所在巳為小黄<lb/>
門送令步歸東宫上怒斬之遺舄並翠鈿命封賜妃妃<lb/>
<pb n="KR4i0063_WYG_010-4a"/>
謂使者曰上棄我之深乎使者曰上非棄妃誠恐太真<lb/>
無情耳妃笑曰恐憐我則動肥婢情豈非棄也妃以千<lb/>
金壽髙力士求詞人擬司馬相如為長門賦欲邀上意<lb/>
力士方奉太真且畏其勢報曰無人解賦妃乃自作樓<lb/>
東賦畧曰玉鑑塵生鳯奩香殄懶蟬鬢之巧梳閒縷衣<lb/>
之輕練苦寂寞于蕙宫但凝思乎蘭殿信摽落之梅花<lb/>
隔長門而不見太真聞之訴明皇曰江妃庸賤以庾詞<lb/>
宣言怨望願賜死上黙然㑹嶺表使歸妃問左右何處<lb/>
<pb n="KR4i0063_WYG_010-4b"/>
驛使來非梅使耶對曰庶邦貢楊妃果實使來妃悲咽<lb/>
泣下上在花蕚樓㑹貢使至命封珍珠一斛密賜妃妃<lb/>
不受以詩付使者曰為我進御前也曰栁葉雙眉久不<lb/>
描殘粧和淚汚紅綃長門自是無梳洗何必珍珠慰寂<lb/>
寥上覽詩悵然不樂令樂府以新聲度之號一斛珠曲<lb/>
名始此也<hi>梅妃傳</hi>
　　太原王氏<lb/>
永福創自唐代宗時割福泉建三州之地因年號曰永<lb/>
<pb n="KR4i0063_WYG_010-5a"/>
泰後避哲宗陵寢諱改名永福在唐新創縣後有邑宰<lb/>
潘君滿解遺愛在民攀臥祖餞留連累日其夫人王氏<lb/>
先巳解舟泊五里汰王灘下俟久不至月夜登岸書一<lb/>
絶於石壁云何事潘郎戀别筵懽情未㫁妾心懸汰王<lb/>
灘下相思處猿呌山山月滿船末署太原王氏書詩蹟<lb/>
巳漫滅獨太原二字入石至今尚存字方五六寸許邑<lb/>
人因以名其灘政和陳武祐慮歳久詩亡大書繫以記<lb/>
文鐫之於石自唐及今流潦巨浸之所漂齧震風凌雨<lb/>
<pb n="KR4i0063_WYG_010-5b"/>
之所滌蕩不知其幾而墨色爛然如新一婦人望夫之<lb/>
切精神入石終古不變如此則知至誠之道感鬼神而<lb/>
裂金石者詎不信然<hi>游宦紀聞</hi>
　　陳金鳯<lb/>
端陽日造綵舫數十於西湖每船載宫女二十餘人衣<lb/>
短衣鼔楫爭先延鈞御大龍舟以觀金鳯作樂遊曲使<lb/>
宫女同聲歌之曲曰龍舟揺曳東復東采蓮湖上紅更<lb/>
紅波澹澹水溶溶奴隔荷花路不通又曰西湖南湖鬭<lb/>
<pb n="KR4i0063_WYG_010-6a"/>
綵舟青蒲紫蓼滿中洲波渺渺水悠悠長奉君王萬歳<lb/>
遊遊人士女綺繡夾岸雜沓如市<hi>十國春秋</hi>
小吏歸守明弱冠白晳如玉延鈞嬖之日侍禁中夤緣<lb/>
與金鳯通百工院使李可殷因歸郎以通於金鳯造縷<lb/>
金五彩九龍帳於長春宫織八龍於帳外而以延鈞為<lb/>
一龍極其華靡延鈞歡甚益昵歸郎日留宿於内不出<lb/>
國人歌之曰誰謂九龍帳惟貯一歸郎後李倣盛飾其<lb/>
妺春燕以進册為賢妃不復御九龍帳矣元夕御大酺<lb/>
<pb n="KR4i0063_WYG_010-6b"/>
殿觀燈賜宴各賦大酺樂前翰林學士承旨韓偓感長<lb/>
春宫失寵賦詩曰淚滴珠難盡容殘玉易銷倘隨明月<lb/>
去莫道夢魂遥延鈞為動念因返駕長春宫<hi>五代詩話</hi>
　　謝希孟<lb/>
天聖七年予始遊京師得吾友謝景山景山少以進士<lb/>
中甲科以善歌詩知名其後又得今舎人宋公所為景<lb/>
山母夫人之墓銘言夫人好學通經自教其子乃知景<lb/>
山出於甌閩數千里之外負其藝於大衆之中一賈而<lb/>
<pb n="KR4i0063_WYG_010-7a"/>
售遂以名知於人者繄其母之賢也今年予自夷陵歸<lb/>
許昌景山出其女弟希孟所為詩百餘篇然後又知景<lb/>
山之母不獨成其子之名而又以其餘遺其女也景山<lb/>
學杜甫杜牧之文以雄健髙逸自喜希孟之言尤隠約<lb/>
深厚守禮而不自放有古幽閒淑女之風非特婦人之<lb/>
能言者也然景山嘗從今世賢豪者遊故得聞於當時<lb/>
而希孟不幸為女子莫自章顯於世昔衞莊姜許穆夫<lb/>
人錄於仲尼而列之國風今有傑然巨人能輕重時人<lb/>
<pb n="KR4i0063_WYG_010-7b"/>
而取信後世者一為希孟重之其不冺没矣予固力不<lb/>
足者復何為哉復何為哉希孟嫁進士陳安國卒時年<lb/>
二十四<hi>六一居士集</hi>
　　陳述古女<lb/>
陳述古女適李氏從夫仕晉寧軍判官部使者以小鴈<lb/>
屏求詩自作黄魯直小楷題其上云紅蓼淡蘆攲曲水<lb/>
幾雙容與對西風扁舟阻向江鄉去却喜相逢一枕中<lb/>
曲屏誰畫小瀟湘鴈落秋風蓼半黄雲淡雨疎孤嶼逺<lb/>
<pb n="KR4i0063_WYG_010-8a"/>
泠泠清夢到髙唐<hi>耆舊續聞</hi>
　　申屠氏<lb/>
申屠氏宋時長樂人美而艷申屠䖍之女也既長慕孟<lb/>
光之為人名希光十歳屬文讀書一過輒成誦其兄漁<lb/>
釣海上作詩送之曰生計持竿二十年茫茫此去水連<lb/>
天往來酒灑臨江廟晝夜燈明過海船霧裏鳴螺分港<lb/>
釣浪中抛䌫枕霜眠莫辭一棹風波險平地風波更可<lb/>
憐其父常奇此女不妄許人年二十侯官有董昌以秀<lb/>
<pb n="KR4i0063_WYG_010-8b"/>
才異等為學官弟子䖍既見之學宫遂以希光妻昌希<lb/>
光臨行作留别詩曰女伴門前望風帆不可留岸鳴蕉<lb/>
葉雨江醉蓼花秋百歳身為累孤雲世共浮淚隨流水<lb/>
去一夜到閩州入門絶不復吟食貧作苦晏如也居久<lb/>
之當靖康二年郡中大豪方六一者虎而冠者也聞希<lb/>
光美心悅而好之乃使人誣昌隂重罪罪至族六一復<lb/>
陽為居間得輕比獨昌報殺妻子幸無死因使侍者通<lb/>
殷勤强委禽焉希光具知其謀謬許之密寄其孤于昌<lb/>
<pb n="KR4i0063_WYG_010-9a"/>
之友人乃求利匕首懐之以往謂六一曰妾自分身首<lb/>
異處矣賴君髙誼生死而骨肉之妾之餘君之身也敢<lb/>
不奉承君命但亡人未歸淺土心竊傷之惟君哀憐既<lb/>
克葬乃成禮六一大喜立使人以禮葬之於是希光偽<lb/>
為色喜易服入室六一既至即以匕首刺之帳中立死<lb/>
因復殺其侍者二人至夜中詐謂六一卒病危篤以次<lb/>
呼其家人家人皆愕卒起不意先後奔入希光皆殺之<lb/>
盡滅其宗因斬六一頭置囊中馳至董昌墓所以其頭<lb/>
<pb n="KR4i0063_WYG_010-9b"/>
祭之明旦悉召山下人告之曰吾以此下報董君吾死<lb/>
不媿魂魄矣遂以衣帶自縊而死<hi>稗史彚編</hi>
　　孫道絢<lb/>
孫夫人名道絢號沖虚居士富沙浦城人黄銖之母宫<lb/>
詞如夢令云翠劈紅蕉影亂日上朱欄一半風自碧空<lb/>
來吹落歌珠一串不見不見人被簾繡遮㫁又咏雪云<lb/>
悠悠颺颺做盡輕模樣半夜瀟瀟窓外響多在梅邊竹<lb/>
上朱樓向曉簾開六花片片飛來無奈薫爐烟霧騰騰<lb/>
<pb n="KR4i0063_WYG_010-10a"/>
扶上金釵二詞堪與李清照頡頏<hi>詞苑叢談</hi>
黄公銖字子厚富沙浦城人與朱文公為交友長於詩<lb/>
劉濳夫宰建陽刻其穀城集於縣齋黄之母筆力甚髙<lb/>
世南嘗見黄親錄詞稿今載於此云先妣沖虚居士少<lb/>
聰明穎異絶人于書史無所不讀一過輒成誦年三十<lb/>
先君捐棄即抱貞節以終平生作為文章詩詞甚富晚<lb/>
遭回祿煆爇無餘此詞數篇皆膾炙在人口者因訪求<lb/>
得之適予與景紹主簿兄有好且屢見索敬書以贈紹<lb/>
<pb n="KR4i0063_WYG_010-10b"/>
興三年中春二十有四日黄銖識景紹則大參鄭公昭<lb/>
先也其一滴滴金云月光飛入林前屋風䇿䇿度庭竹<lb/>
夜半江城擊柝動寒梢栖宿等閒老去年華促祗有江<lb/>
梅伴幽獨夢繞夷門舊家山恨驚回難續其二序云力<lb/>
修寳學賢表宴胡明仲侍郎遣歌姬來乞詞作醉蓬萊<lb/>
令歌之看鷗翻波濺蘋末風輕水軒消暑雲叠奇峰破<lb/>
桐隂亭午列岫連環溜泉鳴玉對幅巾芒屨況有清時<lb/>
風流故人劇談揮麈才冠一時論髙兩漢書扇豪蹤吐<lb/>
<pb n="KR4i0063_WYG_010-11a"/>
鳯辭語晝錦歸來慶長年老母且盡綠尊莫懐歸興聴<lb/>
扇歌髙舉㑹見登庸泥封詔下促朝天去其三菩薩蠻<lb/>
䦨干六曲天圍碧松風亭下梅初白臘盡見春回寒梢<lb/>
花又開曲瓊閒不巻沈燎看星轉凝竚小徘徊雲間征<lb/>
鴈來其四序云葛氏姪女子告歸作少年游送之雨晴<lb/>
雲歛烟花淡蕩遥山凝碧驅車問征路賞春風南陌正<lb/>
雨後梨花幽艷白梅匆匆過了寒食歸家漸春暮探酴<lb/>
醿消息其五序云季温老友歸樵陽人來因以為寄人<lb/>
<pb n="KR4i0063_WYG_010-11b"/>
寂寞春風夜雨傷離索傷離索老懐無奈涙珠零落故<lb/>
人一去無期約尺書忽寄西飛鶴西飛鶴故人何在水<lb/>
村山郭其六醉思仙晚霞紅看山迷暮靄烟暗孤松動<lb/>
翩翩風袂輕若驚鴻心似鏡鬢如蓬弄清影月明中謾<lb/>
悲凉嵗冉冉蕣華潛改衰容前事銷凝久十年光景匆<lb/>
匆念雲軒一夢回首春空綵鳯逺玉簫歇寒夜悄悄無<lb/>
窮嘆黄塵久埋玉斷腸揮淚東風<hi>㳺宦紀聞</hi>
　　韓玉父<lb/>
<pb n="KR4i0063_WYG_010-12a"/>
韓玉父宋南渡時女子也其題漠口舖詩云南行踰萬<lb/>
山復入武陽路黎明與雞興理髪漠口舖旴江在何所<lb/>
極目烟水暮生平良自珍羞為浪子婦知君非秋胡强<lb/>
顏且西去其序云妾本秦人先大父嘗仕於朝因亂遂<lb/>
家錢塘幼時易安居士教以學詩及筓父母以妻閩上<lb/>
舎林子建去年林得官歸閩妾傾囊以助其行林許秋<lb/>
冬間遣騎迎妾久之杳然何其食言耶爰攜女奴自錢<lb/>
塘而之三山比至林已官旴江矣因而復回延平經由<lb/>
<pb n="KR4i0063_WYG_010-12b"/>
順昌假道昭武而去嘆客旅之可厭笑人事之多乖因<lb/>
理髪漠口舖漫題數語於壁云<hi>情史</hi>
　　李樗妻<lb/>
忠宣守信陽簽判李樗大夫之室有才藻魏國夫人嘗<lb/>
與往來有謝魏國詩云朝來瑞靄遍祥虚果見麻姑降<lb/>
陋居陶令滿籬惟有菊相如四壁但藏書蕭條庭館門<lb/>
羅雀冷落林盤食欠魚逸後二句<hi>過庭錄</hi>
　　暨氏女<lb/>
<pb n="KR4i0063_WYG_010-13a"/>
建安暨氏女子十歳能詩人令賦野花詩云多情樵牧<lb/>
頻簪髻無主蜂鶯任宿房觀者雖加驚賞而知其後不<lb/>
保真素竟更數夫流落而終<hi>春渚紀聞</hi>
　　古田妓<lb/>
夷堅志云陳筑字夢和莆田人崇寧初登第為福州古<lb/>
田尉既至官惑一妓周氏周能詩嘗有詩贈筑曰夢和<lb/>
殘月過樓西月過樓西夢已迷喚起一聲腸㫁處落花<lb/>
枝上鷓鴣啼首句葢寓筑字也又有春情詩曰瞥然飛<lb/>
<pb n="KR4i0063_WYG_010-13b"/>
過誰家燕驀地香來甚處花深院日來無個事一瓶春<lb/>
水自煎茶<hi>漁隠叢話</hi>
　　建寧妓<lb/>
姚文公燧為翰林學士承旨日玉堂設宴歌妓羅列中<lb/>
有一人秀麗閒雅微操閩音公使來前問其履歴初不<lb/>
以實對叩之再泣而訴曰妾乃建寧人氏真西山之後<lb/>
也父官朔方時祿薄不足以給侵貸公帑無償遂賣入<lb/>
娼家流落至此公命之坐仍遣使詣丞相三寳奴請為<lb/>
<pb n="KR4i0063_WYG_010-14a"/>
落籍丞相素敬公意公欲以侍巾櫛即令教坊除籍公<lb/>
得報語一小史曰我以此女為汝妻女即以我為父也<lb/>
史忻然從命京師之人相傳以為盛事云嘉興貝闕嘗<lb/>
有詩曰㫁絲棄道邊何日緣長松墜羽别炎洲不復巢<lb/>
梧桐昔在至元日六合車書同玉堂盛文士燕集來雍<lb/>
雍金刀手割鮮酒給葡萄濃坐有一枝春秀色不可雙<lb/>
娉婷劉碧玉綽約商玲瓏寳釧金雀釵巳覺燕趙空或<lb/>
聞操南音未解歌北風上客驚且疑姓字初未通問之<lb/>
<pb n="KR4i0063_WYG_010-14b"/>
慚復泣乃起陳始終妾本建寧女逺出西山翁父母生<lb/>
妾時謂是金母童梨花鎖院落燕子窺簾櫳迢迢官朔<lb/>
方位卑食不充侵貸國有刑桎梏加父躬鬻女以自贖<lb/>
白璧淪泥中秋娘教歌舞屢入明光宫永為娼家婦遂<lb/>
屬梨園工京華多少年門外嘶青驄不如孟光醜猶得<lb/>
嫁梁鴻自傷妾薄命失落似秋蓬客聞為三嘆天道何<lb/>
懵懵遣使白宰相削籍歸舊宗小史十八九勿恨相如<lb/>
窮配爾執箕帚今夕看乗龍鴛鴦並玉樹鸚鵡開金籠<lb/>
<pb n="KR4i0063_WYG_010-15a"/>
棄汝桃花扇紅牙不復從提瓮自汲水絺綌自禦冬時<lb/>
多困轗軻事或忻遭逢安知百尺井忽登羣玉峯借問<lb/>
為者誰内相姚文公<hi>輟耕錄</hi>
雲谿友議載李翺在潭州席上有妓舞柘枝者顏色憂<lb/>
悴問知為蘇州韋中丞女殷堯藩當筵贈詩姑蘇太守<lb/>
青娥女流落長沙舞柘枝云云李乃於賓榻中選士嫁<lb/>
之輟耕錄載姚燧官翰林學士日玉堂設宴歌妓中一<lb/>
人秀麗閒雅微操閩音叩之泣而訴曰妾建寧人真西<lb/>
<pb n="KR4i0063_WYG_010-15b"/>
山之後也遂白丞相三寳奴為落籍嫁小史黄埭嘉興<lb/>
貝闕有詩記事妾本建寧女逺出西山翁云云此皆好<lb/>
事者為之媢嫉君子汚衊大賢亦猶南渡小人傾朱晦<lb/>
翁至有帷薄不修之謗可謂無忌憚之尤者矣友議出<lb/>
范攄手鄙俚不足道陶宗儀元末名士乃亦爾可怪也<lb/>
<hi>居易錄</hi>
　　玉帶<lb/>
龍麟州先生過福建憲府設宴命官妓小玉帶佐觴酒<lb/>
<pb n="KR4i0063_WYG_010-16a"/>
半憲使舉杯請曰今日之歡皆玉帶為也願先生酬之<lb/>
以詩先生其毋辭時先生負海内重名雅畏清議又不<lb/>
能違憲使之請遂書一絶句云菡萏池邊風滿衣朩樨<lb/>
亭下雨霏霏老夫記得坡仙語病體難禁玉帶圍於是<lb/>
舉席稱嘆極歡而散葢前輩既不肯拂人意又不欲失<lb/>
所守而且用事清切一時風致可想見信非野儒俗士<lb/>
所能及<hi>輟耕錄</hi>
　　賈蓬萊<lb/>
<pb n="KR4i0063_WYG_010-16b"/>
上官守愚者揚州人為奎章閣授經郎時居順天館東<lb/>
與國史檢討賈虚中為隣賈閩人柯敬仲友也工詩善<lb/>
畫家藏古琴三張曰瓊瑶音環珮音蓬萊音皆敬仲所<lb/>
鑒定守愚亦雅好吟咏兼嗜綠綺與賈交遊特厚毎休<lb/>
暇過從詩酒琴棋從容竟日賈無嗣只三女嘗曰吾三<lb/>
女可比三琴遂取琴名名女焉守愚子粹甚清俊聰敏<lb/>
生時人送唐文粹一部故小字粹奴年十歳因遣就賈<lb/>
學賈夫婦愛之如子三女亦兄弟視之呼為粹舎嘗與<lb/>
<pb n="KR4i0063_WYG_010-17a"/>
其幼女蓬萊同讀書學畫深相愛重賈妻戲之曰使蓬<lb/>
萊他日得壻如粹舎足矣歸以告守愚曰吾意正然遣<lb/>
媒往議各已許諾粹二人亦私喜不勝不意賈忽罷歸<lb/>
姻事竟弗諧後三年守愚出為福州治中始至僦居民<lb/>
舎得樓三楹而對街一樓尤清雅問之乃賈氏宅也守<lb/>
愚即日往訪則瓊瑶環珮巳適人惟蓬萊在室亦許婚<lb/>
林氏矣粹聞之悒怏殊甚蓬萊雖為父母許他姓然亦<lb/>
非其意知粹至欲一㑹而無由彼此凝立樓欄相視不<lb/>
<pb n="KR4i0063_WYG_010-17b"/>
能發語蓬萊一日以白練帕裹象棋子擲粹粹接視上<lb/>
畫緋桃題一詩曰朱砂顏色瓣重臺曽是劉晨舊看來<lb/>
只好天臺雲裡種莫教移近俗人栽粹雖美其意然莫<lb/>
如之何亦畫梅花一枝復以詩曰玉蕋含春揾素羅歳<lb/>
寒心事諒無他縱令肯作仙郎伴其奈孤山處士何用<lb/>
綵繩繫琴軫三枚墜之投還蓬萊蓬萊展看悶悶而巳<lb/>
未踰時適上元節閩俗放燈甚盛男女縱觀粹察賈氏<lb/>
宅眷必往乃潛伺于其門更深後果有女夫舁轎數乗<lb/>
<pb n="KR4i0063_WYG_010-18a"/>
而前蓬萊與母三四輩上轎婢妾追隨相續不絶粹尾<lb/>
其後過十餘街度不得見乃行吟簥旁曰天遣香街静<lb/>
處逢銀燈影裏見驚鴻綵輿亦似蓬山隔鸞自西飛鶴<lb/>
自東蓬萊知為粹也欲呼與語而礙於從者亦於轎微<lb/>
吟曰莫向梅花怨薄情梅花肯負嵗寒盟調羮欲問真<lb/>
消息巳許風流宋廣平粹知是答已梅花之作不覺感<lb/>
嘆歸念蓬萊之意雖堅而林氏之聘終不可改乃賦鳳<lb/>
分飛曲詩成無便寄去忽賈遣婢送荔子一盤來粹詭<lb/>
<pb n="KR4i0063_WYG_010-18b"/>
曰往在都下與蓬萊同學有書數册未取乞以此帖呈<lb/>
之望早送還婢不疑有他持送蓬萊蓬萊讀之泣乃作<lb/>
龍劍合曲答之示終身相從之意寫以魚箋宻置古文<lb/>
中付婢綠荷曰粹舍取舊所讀書此是也汝可持還粹<lb/>
讀之服其才而感其意俄而閩中大疫蓬萊所議林生<lb/>
竟死賈家婦知粹未婚乃遣人求終好守愚欣然從之<lb/>
花燭之夕各賦詩志喜時至正十九年已亥二月八日<lb/>
也粹詩曰海棠開處燕來時折得東風第一枝鴛枕且<lb/>
<pb n="KR4i0063_WYG_010-19a"/>
酬交頸願魚箋莫賦㫁腸詩桃花染帕春先透栁葉舒<lb/>
眉畫未成不用同心雙結帯新人原是舊相知蓬萊詩<lb/>
曰與君相見即相憐有分終須到底圓舊女壻為新女<lb/>
壻惡姻緣化好姻緣秋波淺淺羅幃畔春筍纎纎玉鏡前<lb/>
天遣赤繩先繫足從今喚作並頭蓮蓬萊有詩集粹序<lb/>
之名曰絮雪至正壬寅閩城為盜所據城中大姓多避<lb/>
匿山谷粹亦攜家遁盜蹤跡得之盡戕其一門留蓬萊<lb/>
一人不殺將以為妻蓬萊知不免紿盜曰我無歸矣願<lb/>
<pb n="KR4i0063_WYG_010-19b"/>
事將軍雖然俟埋其故夫未晩也盜喜從之同至屍所<lb/>
拔佩刀為掘一坑掘訖擲刀于地坐于傍曰吾倦矣目<lb/>
蓬萊使取刀抄土掩之蓬萊即舉刀自刎曰死作一處<lb/>
無恨盜遽起奪刀巳絶咽矣盜怒曰汝望同穴乎遂埋<lb/>
蓬萊二十步外使兩塜相望後兩墓之上各生一樹相<lb/>
向枝連柯抱糾結不可解<hi>剪燈餘話</hi>
　　徐嗣元女<lb/>
浦城徐嗣元女至正間青田冦侵縣女為兵所掠作詩<lb/>
<pb n="KR4i0063_WYG_010-20a"/>
寫懷詩云萬水千山去路賖青鞵踏破㡬層沙登山絶<lb/>
頂重逢嶺渡水尤深又復涯鴈字只傳夫與子魚書難<lb/>
寄母和爺回頭遥望鄉闗處雲下峯前是我家<hi>閩書</hi>
　　徐彩鸞<lb/>
徐彩鸞字叔和浦城人適邑士李文景每誦文天祥六<lb/>
歌為感泣也元末賊冦浦彩鸞從父嗣源逃山谷間賊<lb/>
欲害之彩鸞曰寧殺我遂得釋語嗣源曰兒死之父必<lb/>
速去賊拘彩鸞至桂林橋拾炭題壁曰惟有橋下水照<lb/>
<pb n="KR4i0063_WYG_010-20b"/>
見妾心清遂罵賊投橋下賊出之乗間復投水沒<hi>閩書</hi>
　　張紅橋<lb/>
張紅橋閩縣良家女常曰欲得才如李青蓮者事之福<lb/>
清林鴻投詩稱意遂侍巾櫛鴻有金陵之遊作詞留别<lb/>
云鍾情太甚人笑我到老也無休歇月露烟雲都是恨<lb/>
况與玉人離别軟語丁寧柔情婉戀鎔盡肝腸鐵岐亭<lb/>
把酒水流花謝時節應念翠袖籠香玉壺温酒夜夜銀<lb/>
屏月蓄喜含嗔多少態海岳誓盟都設此去何之碧雲<lb/>
<pb n="KR4i0063_WYG_010-21a"/>
春樹晚翠千千叠圖作羇思歸來細與伊說紅橋次韵<lb/>
答云鳯凰山下恨聲聲玉漏今宵易歇三叠陽闗歌未<lb/>
竟啞啞棲烏催别含怨吞聲兩行清淚漬透千重鐵柔<lb/>
情一縷不知多少根節還憶浴罷描眉夢回攜手踏碎<lb/>
花間月漫道胸前懐荳蔻今日總成虚設桃葉津頭莫<lb/>
愁湖畔逺樹雲烟叠寒燈旅邸熒熒與誰閒說後紅橋<lb/>
竟以念鴻而死遺稿中有蝶戀花半闋云記得紅橋西<lb/>
畔路郎馬來時繫在垂楊樹漠漠梨雲和夢度錦屏翠<lb/>
<pb n="KR4i0063_WYG_010-21b"/>
幕留春住<hi>詞苑叢談</hi>
　　朱氏<lb/>
林子羽妻朱氏長於詩詞其勉外詩云玉食叨陪近上<lb/>
方五雲深處列鵷行經綸樹績從人仰竹帛流芳與世<lb/>
長待漏衣沾仙掌露趨朝身惹御爐香功成身退歸寧<lb/>
日一榻清風綠野堂朱氏年十九卒子羽終身不娶按<lb/>
鴻為員外郎年近四十此詩即為郎時作而朱氏年方<lb/>
十九豈其繼室耶<hi>閩小紀</hi>
<pb n="KR4i0063_WYG_010-22a"/>
　　陳若瑛<lb/>
陳若瑛義門人聘舒郎未嫁舒没陳不食死其日題詩<lb/>
云有女名若瑛義門陳氏子女紅中饋餘頗亦嫺書史<lb/>
十九聘舒郎雙璧燦盈貯百年偕老期竟為天所阻妾<lb/>
身雖未明妾心良巳許豈無展轉匹志奪妾所恥名既<lb/>
為君婦能不為君死我生尚氣節賦終毛髪竪<hi>閩書</hi>
　　楊玉英<lb/>
楊玉英涉獵書史善吟詠年十八父母許適儒流官時<lb/>
<pb n="KR4i0063_WYG_010-22b"/>
中既聘時中家有事父母遂悔前盟改受黄廬山聘幣<lb/>
玉英聞之囑其婢曰吾篋有荷包布鞋諸物異日以遺<lb/>
官官人婢弗悟諾之而巳於是竊入寢室自經死目不<lb/>
瞑時中聞訃具禮往祭以手掩之遂瞑婢出所欲遺時<lb/>
中物付父母啓之有詩云崑山一片玉既售與卞和和<lb/>
足苦被刖玉堅不可磨若再付他人其如平生何<hi>閩書</hi>
　　潘英奴<lb/>
永春潘英奴美如仙姝父母擇配未諧同安苗徳純販<lb/>
<pb n="KR4i0063_WYG_010-23a"/>
苧主潘家生美姿容巳娶二年嫌妻貌醜詐言未配英<lb/>
奴窺之時露半面或全身一日摺紙方寸外包油紙置<lb/>
飯中苗得之開視有詩曰天生一對兩嫣然司馬文君<lb/>
宿世緣欲遣中書傳好信幾回未易到君邊是夜潛至<lb/>
臥邸告以宜遂琴瑟苗魂飛神蕩以求歡合英奴堅拒<lb/>
曰聘幣未將不可茍就以金指環與生囑曰幸勿爽約<lb/>
慿此為信禮拜而退苗還出妻欲聘英奴無媒未果遷<lb/>
延半載父發布鳯陽時沙縣鄧茂七擾亂苗四載不得<lb/>
<pb n="KR4i0063_WYG_010-23b"/>
歸景泰三年道路始通苗歸抵潘家英奴已嫁林氏矣<lb/>
苗以貨絲為由訪宿林家英奴潛書鷓鴣天貽生云欲<lb/>
侍鴛幃奉枕衾誰知薄倖苦相侵移花却向他人主狂<lb/>
蝶無情莫再尋君負信妾傷心魚沈鴈杳悄無音如今<lb/>
追憶前時話剰得潸然淚滿襟苗見之鬱鬱而歸及再<lb/>
娶姚氏容貌更不如前妻想念益深友人為作指環篇<lb/>
以譏之曰金指環金指環看汝徒辛酸猶記相攜處羅<lb/>
帶結同歡態濃語巧美無極未行雲雨情先密好懐豁<lb/>
<pb n="KR4i0063_WYG_010-24a"/>
然開驀地迢親覓撩人嬌思撥不平一團和氣逈春晴<lb/>
廣寒嫦娥初㑹遇又如君瑞見鶯鶯自别佳人氷雪面<lb/>
寤思寐想深相戀千山萬水阻塵紛歸鴻難托張生怨<lb/>
指環本黄金解贈注意深安知物理多遷變似此堅圓<lb/>
能倍心因敘指環事勸人夫與婦赤繩繫足親何必輕<lb/>
抛負苗生本期得芳妍豈知再娶不如前我聞在徳不<lb/>
在色請君讀此指環篇<hi>堅瓠集</hi>
　　楚雲<lb/>
<pb n="KR4i0063_WYG_010-24b"/>
楚雲者秦川名妓也自恃才色擇配而偶與武陵申生<lb/>
歡有伉儷之約無何生以省試還家姬亦逼于父母願<lb/>
弗克諧追送至鹽田渡牽袂隕涕哀動路人姬為詩贈<lb/>
生曰仙斾雲裝不忍看一聲去也下床難春歸忽憶花<lb/>
無主鶯語應憐栁易殘枕上淚痕湘竹冷鏡中人影楚<lb/>
雲寒因風掩泣還藏笑歌扇何時製合歡生亦答以詩<lb/>
云茫茫春海渡不及兩情深紅燭相逢淚青衫欲别心<lb/>
山留愁黛色鶯學子歌音枕上鴛鴦約重來未可尋從<lb/>
<pb n="KR4i0063_WYG_010-25a"/>
此遂别時人多傳誦之<hi>長溪瑣語</hi>
　　李氏<lb/>
李氏雲霄人以詩名其姊大李亦能詩與相唱和也有<lb/>
汲水書懐二詩汲水詩云汲水佳人立曉風青絲輾盡<lb/>
轆轤空銀瓶觸破殘粧影零亂桃花滿井紅書懐詩云<lb/>
門對雲霄碧玉流數聲漁笛一江秋衡陽鴈㫁楚天濶<lb/>
幾度潮來問過舟<hi>閩書</hi>
　　鄧氏<lb/>
<pb n="KR4i0063_WYG_010-25b"/>
鄧氏女閩邑竹嶼人萬厯中嫁瓊河鄒氏夫不類女鬱<lb/>
鬱不自得發為詩詞多幽憤凄怨語居二年竟以怨死<lb/>
臨終以遺草付其甥人爭傳錄有東園踏青云芍藥叢<lb/>
邊露氣沈步隨芳草共幽尋桃花薫日紅濃淡栁葉迷<lb/>
烟翠淺深何處香泥忙社燕誰家晴檻噪時禽悄寒羅<lb/>
襪渾無力斜倚東風碧樹隂又啼鳥落花春巳暮孤燈殘<lb/>
漏夜偏長又垂簾阻歸燕開戸入飛花皆有情思<hi>筆精</hi>
　　林氏<lb/>
<pb n="KR4i0063_WYG_010-26a"/>
林氏福建人有晚春詩云抛却銀針到小庭遣情無奈<lb/>
獨傷情髙低别院鞦韆影逺近人家笑語聲黄鳥曉寒<lb/>
藏翠栁綠苔春盡㸃紅英一年好景仍辜負堪嘆嫦娥<lb/>
老此生<hi>閩小紀</hi>
　　徐氏黄氏<lb/>
宋珏比玉作莆陽二婦傳云徐氏居莆之北闗父龎鄉<lb/>
薦為新安郡丞字澄渚俞氏紈袴兒也合卺之夕傅姆<lb/>
基之曰郎君當屬對句而就寢徐指二硯屬句曰㸃㸃<lb/>
<pb n="KR4i0063_WYG_010-26b"/>
楊花入硯池近朱者赤近墨者黒俞縮瑟不能成句徐<lb/>
笑曰何不云雙雙燕子飛簾幙同聲相應同氣相求自<lb/>
後抱賈大夫之恨時形筆墨其嬸林氏貽書勸勉徐與<lb/>
之往復纒綿惻愴為人所傳徐卒俞氏子取其著作焚<lb/>
弃之僅存批㸃二十一史又悼志賦一首梁鴻王凝妻<lb/>
諸贊及讀離騷六朝隋唐史論數十篇友人鄭邦衡梓<lb/>
之以傳黄氏名幼藻字漢宫莆陽塘下人蘇州别駕黄<lb/>
議之女林儀部啓昌子恭卿婦也姿韵髙秀少受業于<lb/>
<pb n="KR4i0063_WYG_010-27a"/>
宿儒方泰年十三四工聲律通經史所著有栁絮編沈<lb/>
靜知大節儀部没傾家以事其姑所居不蔽風雨近戚<lb/>
罕見其面年三十九患心痛誦殘燈無焰影幢幢之句<lb/>
而瞑生一子名鐘愛東粤山水祝髪名海印亦能詩<hi>静志</hi>
<hi>居詩話</hi>
莆田黄氏名幼藻家蘇州倅公議愛女也幼躭風雅韵<lb/>
言駢語皆臻妙境世父給諫公謙深加器賞以方謝道<lb/>
韞名其集曰栁絮編孀居無子佚不傳存者十二首其<lb/>
<pb n="KR4i0063_WYG_010-27b"/>
詠雨中紅芍藥云晨粧乍㸃自傾城冉冉風生繡閣清<lb/>
厭說廣陵春欲暮胭脂和淚雨中傾恨白芍藥不開云<lb/>
灼灼花開鬭曉紅玉顏寂寞怨東風素粧不理因誰倦<lb/>
一段春藏粉黛中<hi>筆精續訂</hi>
　　潘仲徽室<lb/>
季蘭易安之後明未有其匹者今人最所膾炙則淮安<lb/>
妓淮草青青一絶耳然亦淺弱閩進士潘仲徽室人寄<lb/>
夫詩暮雨沈沈不肯休知君今夜宿誰樓遥知楚水吳<lb/>
<pb n="KR4i0063_WYG_010-28a"/>
山外旅況閨情一樣愁足以伯仲水國蒹葭之什趙仁<lb/>
甫有二女皆能詩而才情不甚合作<hi>小草齋詩話</hi>
　　王虞鳯<lb/>
女郎王虞鳯字儀卿侯官人許嫁林氏萬厯中年十七<lb/>
卒有罷繡吟一巻春日閒居詩濃隂栁色罩窓紗風送<lb/>
爐烟一縷斜庭草黄昏隨意綠子規啼上朩蘭花春閨<lb/>
詞融和天氣喜初晴為愛簪花却放針玉枕夢回人寂<lb/>
寂瑶琴揮罷院沈沈黄鶯戲水穿荷影紫燕銜泥織綠<lb/>
<pb n="KR4i0063_WYG_010-28b"/>
隂畫靜金爐香欲燼推窓滿地落紅深<hi>榕海詩話</hi>
　　吳慧鏡<lb/>
方氏孟式字如耀桐城人山東布政張秉文含之之妻<lb/>
也志篤詩書備有婦徳含之舉萬厯庚戌進士同年生<lb/>
閩人孫昌裔翁為樞攜家長安邸中孫之婦鄭翁之婦<lb/>
吳皆諳文墨承平多燕女子從夫宦游者歳時伏臘以<lb/>
粔籹花勝相貽而三家婦獨以篇詠相往復如耀繪大<lb/>
士像得慈悲三昧兩家皆藏弃焉崇禎初含之官於閩<lb/>
<pb n="KR4i0063_WYG_010-29a"/>
兩家婦為如耀刻集皆為其序而翁婦吳序其次集劇<lb/>
談佛理以為文章現世之佛法能文之人即現世之佛<lb/>
人善文之心亦現世之佛心金剛離一切相況以無色<lb/>
界諸天空定所持猶作男子女人相乎其文縱横辨博<lb/>
殊為閨房吐氣吳名慧鏡翁之女佩玖婦曰蔣玉君皆<lb/>
與校讐蔣有長歌題其後此吾庚戌榜下一美談也<hi>明詩</hi>
<hi>綜</hi>
　　陳氏<lb/>
<pb n="KR4i0063_WYG_010-29b"/>
張利民母陳氏雅躭書史能為五七言歌詩年二十四<lb/>
夫卒撫孤守節作詩自朂且以誡子曰不亞和熊母能<lb/>
為㫁鼻人又聞雷詩曰空中霹靂聞天語夫在山頭知<lb/>
不知幼子未能傳故事王裒抱塚亦人兒年三十三以<lb/>
哀毁卒後利民既成進士自疏其節於朝懐宗詔旌焉<lb/>
母葬在田中人呼為田中墓<hi>景物攷</hi>
　　鄧鈴<lb/>
鄧氏名鈴字徳和閩縣人儒士鄭坦妻坦卒刲雙耳自<lb/>
<pb n="KR4i0063_WYG_010-30a"/>
誓詔旌表其門年八十二萬厯中以嗣子雲鎬貴贈宜<lb/>
人有風教錄其讀岳鄂王傳詩云英雄誓復舊山河曽<lb/>
奈奸邪誤國何鐵馬長驅河洛水金牌亟返郾城戈中<lb/>
原父老空遮訴南渡君臣不恥和五國城頭烟月慘千<lb/>
年墳樹盡南柯<hi>明詩綜</hi>
　　林娙<lb/>
林娙字美君福清人姓王氏父雪窓為番禺尉生美君<lb/>
於官舎愛而教之以孝經六歳即能通曉年及筓父攜<lb/>
<pb n="KR4i0063_WYG_010-30b"/>
入覲於長安字林初文以為得壻初文讀書鼔山毎有<lb/>
寄將必佐以詩初文舉於鄉攜上春官下第遂居南京<lb/>
初文十年不歸先後下吏值萬厯間歳凶美君以女紅<lb/>
為活教其二子君遷古度備嘗荼苦無怨尤焉詩作後<lb/>
即焚其稿存者其百一也白門感述二首白門連歳值<lb/>
饑荒十載良人旅朔方顧影自嗟還自笑妾身贏得是<lb/>
糟糠生平淡飯與黄虀不道饑荒乏五齊嫁得文人非<lb/>
薄命人間多少富兒妻咏鳯仙花鳯鳥久不至花枝空<lb/>
<pb n="KR4i0063_WYG_010-31a"/>
復名何如學葵蕋開即向陽傾<hi>榕海詩話</hi>
　　林玉衡<lb/>
林玉衡字似荆福清人林初文孝亷之女倪方伯之孫<lb/>
廷相妻也幼聰敏喜讀書初文愛而課之七歳時初文<lb/>
建小樓落成值雪後月命之吟應口即成一絶云梅花<lb/>
雪月本三清雪白梅香月更明夜半忽登樓上望不知<lb/>
何處是瑶京長老傳誦皆為驚嘆他詩多不存<hi>静志居詩話</hi>
　　周玉簫<lb/>
<pb n="KR4i0063_WYG_010-31b"/>
周玉簫者閩中女子武人方輿之妾也輿建議撫紅夷<lb/>
忤大帥指繫獄七年遣玉簫玉簫誓死不去輿事解感<lb/>
憤時事詣闕上書遇國變又數年不得歸玉簫感慕病<lb/>
殁有詩一百三十篇授其女蕙女蕙刻而傳之玉簫自<lb/>
言在孩提日好啼哭父母以書帙遥示之即止輿讀書<lb/>
任俠妻妾皆諳曉書史玉簫一弱女子好談古今節義<lb/>
事常采古列女懿可法佚可戒者各為詩一篇比于彤<lb/>
管其于名姬才女瑕疵嗤㸃者往往嚴酷擊排比于狗<lb/>
<pb n="KR4i0063_WYG_010-32a"/>
彘詞雖不文君子旌其志焉<hi>静志居詩話</hi>
　　鄔氏<lb/>
崇禎戊辰十月予兒起宗奉使入閩宿崇安别司見壁<lb/>
上題詩云五月天氣佳山行不厭逺他年抱子還彩輿<lb/>
入何館傍註云丙寅仲夏攜侍兒四五輩赴任嶺南宿<lb/>
此館中漫題鄙句四明鄔氏書嗚呼婦人嫺於詞翰而<lb/>
能不妬為夫求子真人情之所最難者天眷有徳豈有<lb/>
不憐而賜之子者哉<hi>冒汝九<graphic n="KR2989" url="https://raw.githubusercontent.com/kanripo/KR-Gaiji/master/images/KR2989.png" mimeType="image/png"/>語</hi>
<pb n="KR4i0063_WYG_010-32b"/>
　　邵飛飛<lb/>
邵飛飛福州府人色藝俱絶康熙中耿精忠反有旗下<lb/>
羅御史者以從軍入閩見而悅之賄媒氏佯為欲娶繼<lb/>
室其父母得千金許之既嫁隨羅北歸其大婦妒悍以<lb/>
飛飛配一奴飛飛作薄命詞三十首流傳京師有謀欲<lb/>
娶之者飛飛旋死附詩曰韋韝仍是紫臺宫馬上琵琶<lb/>
曲未終嫁得傖夫雙足健報人佳壻好乗龍烟樹闗山<lb/>
幾萬重殘粧零落為誰容如何的的親生女只愛金錢<lb/>
<pb n="KR4i0063_WYG_010-33a"/>
不愛儂疎風冷雨對銀釭心自酸辛淚自雙髙壘愁城<lb/>
堅似鐵酒兵十萬總難降荻簾日影上遲遲亂綰烏雲<lb/>
不畫眉羨殺隔隣誰氏女金錢閒擲買胭脂鶼鶼比翼<lb/>
兩相依文彩蹁躚世所稀不料風濤生洛浦鎩翎又逐<lb/>
野雞飛自傷薄命更誰如蘭蕙當年竟被耡回首五年<lb/>
成底事風流好似夢華胥無端遴壻慕金味堪慟雙親<lb/>
一樣愚寄語故園諸姊妹荆釵裙布好歡娛白雲飄渺<lb/>
望中迷獨倚南窓掩面啼萬里飄零親念否碧梧不是<lb/>
<pb n="KR4i0063_WYG_010-33b"/>
鳯凰棲積雨汚泥巳没階行行濕透小弓鞋遥思多少<lb/>
侯門女指㸃青鬟對對排騾車陣陣響如雷門外風吹<lb/>
百尺灰可惜春葱纎似玉自生爐火簇烟煤土屋茅簷<lb/>
撲面塵可憐觸目也傷神看他赫赫司晨牝端坐華軒<lb/>
常帶嗔炎天斗室穢難聞蒜蒜葱葱盡日薫記得故園<lb/>
風景好白羅衫襯石榴裙獅子容他吼獨尊却將奴去<lb/>
嫁司閽兒郎薄倖真堪恨不記添香枕畔温憶昔雙雙<lb/>
倚畫欄名花曽對並頭看何期棄置如秋葉忍把琵琶<lb/>
<pb n="KR4i0063_WYG_010-34a"/>
别調彈哮言狺語侉多般翻道奴儂鴃舌蠻悵望夕陽<lb/>
芳樹外嬌聲嘹嚦語家山挑燈含淚叠雲箋萬里函封<lb/>
報可憐為問生身親父母賣兒還剰幾多錢淡淡春山<lb/>
楚楚腰菱花自對亦魂銷如何願食鶬鶊婦相見誰憐<lb/>
竟不饒奈爾鳴鳩居鵲巢啄將紅蕋出枝梢堪嗟薄命<lb/>
愁如織却與詩人作解嘲自悔當初望太髙今成明月<lb/>
水中撈風箏本是無情物莫怪絲絲綫不牢鮫綃染血<lb/>
蹙雙蛾搔首呼天怎奈何俗子不知人意懶燈前只管<lb/>
<pb n="KR4i0063_WYG_010-34b"/>
唱秧歌想後思前恨轉加悞人多是浣溪紗既然負却<lb/>
當年意何必尋春到若耶良宵無奈酒人狂雨怨雲愁<lb/>
總㫁腸一枕難成鄉國夢凄其殘月照空梁丰韵全消<lb/>
病巳生人人猶道妾傾城郎心何似秋江水一任桃花<lb/>
逐浪萍蜀魄啼殘不忍聴㫁腸最是雨淋鈴紅顏千古<lb/>
同悽惻我又如斯慟小青豕圏雞棲暑氣蒸嗡嗡滿屋<lb/>
閙蒼蠅有人水閣珠簾裡猶說今朝熱不勝十里湖西<lb/>
憶舊遊而今無復汎蘭舟孤山曽弔真娘墓此日相思<lb/>
<pb n="KR4i0063_WYG_010-35a"/>
泣素秋不須重賦白頭吟入骨憂煎死巳尋贏得芳魂<lb/>
歸去好一丘黄土百年心栁色依依逐漢南樹猶如此<lb/>
我何堪輸他隣婦無思慮碗大葵花滿鬢簪北地𤣥溟<lb/>
風太嚴滿天飛絮壓茅簷炕頭不是金爐火馬糞如香<lb/>
細細添褲腿郎襠短短衫金箍頭髻更巉巖教奴依樣<lb/>
更粧束䰀墮雲鬟道不凡<hi>寄園寄所寄</hi>
　　延平女子<lb/>
郵亭旅舎好事者往往贋為巾幗之語書以媚筆以資<lb/>
<pb n="KR4i0063_WYG_010-35b"/>
過客傳誦多不足信沈公子二聞夜宿垜莊所見延平<lb/>
女子題壁詩驛亭未逺墨痕猶新小記短章悽惋可誦<lb/>
惜其依違寡㫁閱者不無夫人少商量之嘆也序云妾<lb/>
閩嶠名家延平著姓十三織素左家賦嬌女之詩二八<lb/>
結褵新婦獲參軍之配何異莫愁南國早嫁盧家庶幾<lb/>
弄玉秦樓相逢蕭史方調琴瑟頓起干戈夫死於兵妾<lb/>
乃被掠含羞辭故里魂銷劍浦之津掩面强登輿腸㫁<lb/>
西陵之路兹當北上永隔南天爰題驛舎數言聊破愁<lb/>
<pb n="KR4i0063_WYG_010-36a"/>
城百叠嗟夫昔年薫香染翰枌印青編今日滴血濡毫<lb/>
綃封紅淚秋墳鬼唱哀似峽猿三兩聲青塚魂歸恨擬<lb/>
胡笳十八拍詩云野燒獵獵北風哀細馬氊車去不回<lb/>
紫玉青陵悵已矣泉臺當有望鄉臺那堪驛舎又黄昏<lb/>
樺燭三條照淚痕想像延津沈故劍相期青塚一歸魂<lb/>
昨夜嚴親入夢來教兒忍死暫徘徊曹瞞死後交情薄<lb/>
誰把文姬贖得回不道臨時死亦難强為歡笑淚偷彈<lb/>
同行女伴新梳裹皂帕䝉頭壓繡鞍後書庚申季春延<lb/>
<pb n="KR4i0063_WYG_010-36b"/>
平張氏題於沂水縣垜莊驛舎<hi>觚賸</hi>
　　黄淑窕　淑畹<lb/>
莘田二女皆擅詩名長曰淑窕字姒洲次曰淑畹字紉<lb/>
佩紉佩有題杏花雙燕圖云艷陽天氣試輕衫媚紫嬌<lb/>
紅正鬭酣記得春明池館靜落花風裡話呢喃夕陽亭<lb/>
院曲闌東語燕時飛扇底風不管春來與春去雙雙長<lb/>
在杏花中時人皆稱之<hi>榕隂詩話</hi>
　　先妣黄太恭人<lb/>
<pb n="KR4i0063_WYG_010-37a"/>
黄夫人名曇生字䕶花蕉溪鄭先生妻也父處安公閩<lb/>
縣諸生沈酣六籍有志當世明末李自成破郡屠縣當<lb/>
事庸懦無能感激上書言平冦方畧召授中書舎人遷<lb/>
工部營繕司主事憤不得施行棄去遊吳越間時歸鬱<lb/>
鬱無所試寄情書史時夫人幼日侍几案聴說忠孝事<lb/>
受經學作詩文温純大雅不為閨閣香豔之句處安公<lb/>
喜曰是伏生女曹大家流蘇若蘭豈足方哉嘗曰必擇<lb/>
快壻既見鄭先生遂受聘年二十于歸<hi>九畹古文</hi>
<pb n="KR4i0063_WYG_010-37b"/>
鄭先生令固安期年政平招戚友滯畿下者至署作竟<lb/>
歳歡拈韻賦詩觥政具舉夫人在梱内亦與羣從子壻<lb/>
通家子倡和除日夫人剪絹成梅花揷胆瓶奉客偶作<lb/>
小詩諸子競次其韻為夫人壽夫人喜謂鄭先生曰邇<lb/>
來落拓一官獨此耳<hi>九畹古文</hi>
好施而有次第幼小見兄鐫私印文曰得意金多日贈<lb/>
人易人為貧識者歎為仁者立達與墨氏兼愛之分也<lb/>
著作甚富秘不示人惟吳興臧夫人皆綠軒詩西陵林<lb/>
<pb n="KR4i0063_WYG_010-38a"/>
大家集奉處安公命為序兩家壽梨棗今得膾炙人口<lb/>
他有存者皆女孫翰蓴所錄櫝而藏之<hi>九畹古文</hi>
先生諱方城字則望石幢其號也有母曰黄太恭人湛<lb/>
深六籍有伏生女曹大家之目佐蕉溪公勞逸教子琴<lb/>
堂賦詩帷中答之故先生兄弟績學半由母訓女子子<lb/>
皆知詩九畹為立傳<hi>省齋自存草</hi>
　<lb/>
　<lb/>
<pb n="KR4i0063_WYG_010-38b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　全閩詩話巻十<lb/>
</p>
<p>
</p>
  </div>
</body>
</text>
</TEI>