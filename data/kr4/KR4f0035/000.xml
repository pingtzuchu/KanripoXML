<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>西陂類稿</head>
    <p>
<pb n="KR4f0035_WYG_000-1a"/>
欽定四庫全書　　　　　集部七<lb/>
　西陂類稿　　　　　　　别集類六　<hi>國朝</hi>
　　提要<lb/>
　　　　臣等謹案西陂類稿三十九巻<lb/>
　　　國朝宋犖撰犖有滄浪小志已著録是編凡詩<lb/>
　　　　二十二巻詞一巻雜文八巻奏疏六巻其詩<lb/>
　　　　之目曰古竹圃稿曰嘉禾堂稿曰栁湖草曰<lb/>
　　　　將母樓稿曰古竹圃續稿曰都官草曰雙江<lb/>
<pb n="KR4f0035_WYG_000-1b"/>
　　　　倡和集曰囘中集曰西山倡和詩曰續都官<lb/>
　　　　草曰海上雜詩曰漫堂草曰漫堂倡和草曰<lb/>
　　　　嘯雪集曰廬山詩曰述鹿軒詩曰滄浪亭詩<lb/>
　　　　曰迎<lb/>
　鑾集曰紅橋集曰迎<lb/>
　鑾二集曰清徳堂詩曰迎<lb/>
　鑾三集曰藤隂倡和集曰樂春閣詩曰聫句集凡二<lb/>
　　　　十有五其初本各自為集晩年致仕居西陂<lb/>
<pb n="KR4f0035_WYG_000-2a"/>
　　　　乃手自訂定彚為兹帙惟初刻綿津山人詩<lb/>
　　　　集刪除不載盖以早年所作格調稍殊故别<lb/>
　　　　為一編不欲使之相混也犖雖以任子入官<lb/>
　　　　不由科目而淹通典籍練習掌故詩文亦為<lb/>
　　　　當代所推名亞於新城王士禎其官蘇州巡<lb/>
　　　　撫時長洲邵長蘅選士禎及犖詩為王宋二<lb/>
　　　　家集一時頗以獻媚大吏為疑趙執信尤持<lb/>
　　　　異論併士禎而掎軋之平心而論犖詩大抵<lb/>
<pb n="KR4f0035_WYG_000-2b"/>
　　　　縱横奔放刻意生新其淵源出於蘇軾王士<lb/>
　　　　禎池北偶談記其嘗繪軾像而已侍立其側<lb/>
　　　　後謁選果得黄州通判為軾舊㳺地又施元<lb/>
　　　　之蘇詩註久無傳本犖在蘇州重價得殘缺<lb/>
　　　　為校讐補綴刋板以行其宗法可以概見故<lb/>
　　　　其詩雖不及士禎之超逸而清剛雋上亦拔<lb/>
　　　　㦸自成一隊其序記奏議等作亦皆疏暢條<lb/>
　　　　達有眉山軌度士禎寄犖詩有曰尚書北闕<lb/>
<pb n="KR4f0035_WYG_000-3a"/>
　　　　霜侵鬢開府江南雪滿頭當日朱顏兩年少<lb/>
　　　　王揚州與宋黄州言二人少為卑官即已齊<lb/>
　　　　名不自長蘅合刻始所以釋趙執信之疑也<lb/>
　　　　然則士禎亦未嘗不引為同調矣乾隆四十<lb/>
　　　　六年十二月恭校上<lb/>
　　　　　　　總纂官<hi>臣</hi>紀昀<hi>臣/</hi>陸錫熊<hi>臣</hi>孫士毅<lb/>
　　　　　　　　總　校　官　<hi>臣</hi>　陸　費　墀<lb/>
<pb n="KR4f0035_WYG_000-4a"/>
西陂類稿序<lb/>
吾友商丘先生所為詠歌風雅之文曰某稿某集者數<lb/>
之凡三十有四而書奏序記辭令之文稱是焉於是綜<lb/>
其條貫列其叙位次其時月别其游處臚其嚮所名者<lb/>
匯為全編名西陂類稿西陂者舊廬也是時先生居西<lb/>
陂以書來謂余曰吾愛子之為文幸序而述之予發書<lb/>
慚汗厯旬涉月坐卧誦之行道則戒僮御持載以從蓋<lb/>
予之能卒業於先生之文大抵在車馬馳遂徒侣雜沓<lb/>
<pb n="KR4f0035_WYG_000-4b"/>
之時而習復呻吟忘其罷憊廢亂而有息焉㳺焉之樂<lb/>
者此心則在西陂煙水之間也山水之樂亦恒人之常<lb/>
情而予之息焉游焉以西陂烟水之間者凢以先生之<lb/>
文之美矣夫世之彯華纓曳髙裾駕輕䇿肥以㳺於名<lb/>
利失得之塲飄忽震蕩而不知止者蓋其所樂在彼而<lb/>
不在此也先生有道而能文得之於心行之於已澤加<lb/>
於天下其達於製述徴於比興者西陂之樂蓋無時而<lb/>
忘之故能興感於人心學者隨其所見皆有以自得於<lb/>
<pb n="KR4f0035_WYG_000-5a"/>
塵壒之表忘其所憂而樂其所樂也歟先生恬澹寡欲<lb/>
有超然逺覽之志自其服膺文獻紹美前光學成而仕<lb/>
游厯中外常以書巻自隨晩而彌篤故其文閎深雋永<lb/>
尤長於諷諭之言以予之思雜風塵樂而不倦則亦豈<lb/>
徒耽文辭翫耳目而已哉其得於先生者亦已多矣雖<lb/>
然今歸老故山白首學道而茫然如故吾也先生有道<lb/>
而能文其何以教我哉客有言者曰先生之文先生之<lb/>
道之所存也子既樂之道在是已予嗒然移時曰敢不<lb/>
<pb n="KR4f0035_WYG_000-5b"/>
勉乎公教我矣併書之以為西陂類稿序康熈五十年<lb/>
辛卯三月澤州陳廷敬撰<lb/>
</p>
<p>
</p>
  </div>
</body>
</text>
</TEI>