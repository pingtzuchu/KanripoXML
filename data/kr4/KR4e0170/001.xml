<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>東洲初稿巻一</head> <lb/>
    <p>
<pb n="KR4e0170_WYG_001-1a"/>
欽定四庫全書<lb/>
　東洲初稿巻一<lb/>
　　　　　　　　　　　　明　夏良勝　撰<lb/>
　　雜著<lb/>
　　　砥柱賦<lb/>
稽古先生方與中州君論砥柱為天下竒勝東觀子西<lb/>
遊子挾所見而造焉稽古先生謂中州君曰夫二子以<lb/>
遊觀名何大觀乎何逺遊乎試叩其素於砥柱何如東<lb/>
<pb n="KR4e0170_WYG_001-1b"/>
觀子曰予嘗慕渤海之勝也而往觀之刳桂為舟剡蘭<lb/>
為楫放乎中流與風疾徐隨波上下惟適所如四顧無<lb/>
垠萬象入目水蒸釀魄天光倒浸蛟妖蜃怪鰲側鯨駭<lb/>
為洞為崖為樓為臺若鈞天王都宛然在眉睫而不可<lb/>
以階雖膽掉神瘅瞑目尸坐中望隠隠蟻浮盃停梗泛<lb/>
槎休一楫可到是曰三島方丈瀛洲蓬萊未掃曰井曰<lb/>
竈丹汞未老琪樹交花䠞爾瑶草有鹿斯迎有猿斯導<lb/>
玉簫寳瑟惟鳴所好童服清爽鵠侍有道鬚髮如畫顔<lb/>
<pb n="KR4e0170_WYG_001-2a"/>
渥如赭羽衣霓裳燕越黛冶鳬舄鳳騎雲車鶴駕安期<lb/>
羡門王喬赤松不約而來錯雜廡下於是知神仙果出<lb/>
於塵想而秦皇漢武所以慕而求之也西遊子曰子之<lb/>
觀其盡是也蹈危犯險以究荒忽茫昧吾弗為者而敢<lb/>
望於砥柱也耶吾嘗以山自西來天地有判恣一蹇之<lb/>
力一僕之幹是陟大華而俯視於長安終南為表牛首<lb/>
在冠控桃林扼藍田漆經于東沮纒于西千里沃野陸<lb/>
海奚疑周卜恊吉鎬都曰宜歴秦與漢自唐及隋相禪<lb/>
<pb n="KR4e0170_WYG_001-2b"/>
于兹獸壙鳥棲惟智攸塈狂或舍之廟曰既黍社曰既<lb/>
屋揺揺逺思動罔不觸而遺構故築遺風餘俗紛華競<lb/>
奢猶有存者有蘭其臯有椒其丘披香蕙草噴氣芷洲<lb/>
明庭深宫别殿離寢翼亭崇堦楩柟其材丹堊其顔紋<lb/>
縠䟽綺金玉其班曲閣迴廊飛甍雕闌周遭其間絶壁<lb/>
粉光殘流膩香荷屋葯房繚以芬芳朝可遏日夕可延<lb/>
明冬毳爾温夏浴其氷因人之勝而奪天之靈彼甘泉<lb/>
建章長樂未央翠㣲大明阿房華清與夫石渠金馬天<lb/>
<pb n="KR4e0170_WYG_001-3a"/>
祿麒麟之名入煙光而麗繁星每怪夫班生未辯張子<lb/>
短才相如杜牧不足以盡上林之竒哉吾思得周遊其<lb/>
間將置海島於度外矣中州君曰神仙有無愚者惑焉<lb/>
富貴餘粕知者不道二子將不能上下矣顧予不翺遊<lb/>
不騁觀舉目而望真意在䫙是砥柱之壯將吞二子所<lb/>
見於胷中而不妄二子曰有是哉中州君曰藐躬之降<lb/>
在洛之陽天地所㑹隂陽所藏嵩丘隆居伊纒中貫百<lb/>
爾鳩孕莫之具狀試舉巨麗之殊絶者而與子講夫柱<lb/>
<pb n="KR4e0170_WYG_001-3b"/>
之在中流也廣非逾渤高不逮華以為金耶火不可冶<lb/>
以為石耶溜不可瀉惟孤撑於寰穹而混碧於長空想<lb/>
像其巔摩天之連繽錯其趾奠河之底岍岐犄之太行<lb/>
比之雷首壺口析城王屋以輔以翼以引以縮若振業<lb/>
驅馳御主於僕逺應近瞻頥氣使虜可怒可訾而莫違<lb/>
其所至若揮雲遯雨擥霧㭕霞宿月落星風飈號下晴<lb/>
空濛濛帷幕可架朝隮未㫁削出嵯岈欺雪山𦕈氷谷<lb/>
下視巫峽之非險而鐵崖之在陸其所足多尤據黄河<lb/>
<pb n="KR4e0170_WYG_001-4a"/>
駕山轟豗翻海蕩波躍躍金璧澄澄綺羅擊射撼震齦<lb/>
嚙伊那欲究其源之出也亦不知其幾何吐蕃有泉殆<lb/>
百餘泓火敦腦兒水母乃生是星宿海自天而受隴西<lb/>
出塞弱不負芥悶磨黎屺崑崙突起中高四下東北潰<lb/>
邐而與積石相比葱嶺于闐菖蒲海徙潛行地中濁流<lb/>
伊始龍門湮淪流沙孟津華隂洛汭涇渭並濟九河分<lb/>
合綿亘萬億而柱之屹然適要其㑹亦有巖崖傾欹磵<lb/>
硲逶迤崚<graphic n="KR1828" url="https://raw.githubusercontent.com/kanripo/KR-Gaiji/master/images/KR1828.png" mimeType="image/png"/>呀欱隨所附麗然而望之不可登濟之不<lb/>
<pb n="KR4e0170_WYG_001-4b"/>
可繫故禽獸是厇萬翼千蹄射彈奚驚而畢羅不至又<lb/>
安得供三豆而獮薙以至浮鷗浴鷸濯鵁吐鸕落鴈漂<lb/>
鳬輸芒有蠏孕珠有蠃文身跛足毒螭靈鼉鱮鰥<graphic n="KR2087" url="https://raw.githubusercontent.com/kanripo/KR-Gaiji/master/images/KR2087.png" mimeType="image/png"/>魴<lb/>
鮪鱧鱔蝦之類一有負固則若水府所畜天呉所妬大<lb/>
罟絶網麗罣鈎鉺亦何所措釣徒榜人垂涎朶頥安能<lb/>
致之膏舄鹵就臠切而厭飫於口脂若夫夏木蔽光殆<lb/>
不可章茍命以延若倚若眠若犇若騫根絞枝壓若龍<lb/>
虎之鬬風霆之顛帝王屈力匠氏黜巧終不得以斧斤<lb/>
<pb n="KR4e0170_WYG_001-5a"/>
而尋焉是所託也猶然固宜厯古今窮造化無尺寸之<lb/>
推遷是故大人君子忠臣義士振爾頽波奮激陳義不<lb/>
知刀鋸鼎鑊之在前而任天下之重足以扶危而持顛<lb/>
將舉是而名旃爾二子之所見者視此為何如焉稽古<lb/>
先生喟然嘆曰予東西南北人也固知中州君探禹宂<lb/>
者言大而非夸夫二子真不逮也耶嗚呼噫嘻流俗滔<lb/>
滔莫知所裁擬斯柱者幾何人哉中州君無較也無較<lb/>
也益以傷予之懷<lb/>
<pb n="KR4e0170_WYG_001-5b"/>
　　　求放心論<lb/>
或曰心之放也欲誘之於外也放而求之也理存於内<lb/>
也其然乎曰皆内也盖其放也未見其出也而求之也<lb/>
未見其入也非無出也馳千里以彌六合皆其外也非<lb/>
無入也斂一掬以至毫髮之不可破皆其内也出而無<lb/>
外非可見之外也入而無内非可見之内也凡可見者<lb/>
内亦外也而不可見者外亦内也欲也理也皆不得而<lb/>
見之也故心之放也與求之也皆内也如視也聴也言<lb/>
<pb n="KR4e0170_WYG_001-6a"/>
也動也外也而所以視所以聴所以言所以動者内也<lb/>
視聴言動一於欲焉心之放也非視聴言動之有欲也<lb/>
以心之欲加之於彼也因其欲而易以理焉求吾心也<lb/>
則固非視聴言動之理加於我也是理也欲也出入之<lb/>
無時内外之無迹也如其迹焉一器也槌鑿之失不缺<lb/>
則裂心之放也猶缺裂也反而求之則固若初為完器<lb/>
矣故是心也亘古今而獨存者也放為剥剥之極而碩<lb/>
果之生未息也求之而復復其見天地之心乎天地之<lb/>
<pb n="KR4e0170_WYG_001-6b"/>
心人心也聖賢之心也學之道為聖賢以配天地而已<lb/>
皆人心也然而心之求也自敬始敬豈在外也哉<lb/>
　　　講官論<lb/>
粹夫何先生以講官出倅開州良勝過而唁之相語懽<lb/>
如也粹夫曰子知吾有樂於去乎吾無樂乎講官樂講<lb/>
之有道也吾今而後知講道也失官以得道得既多矣<lb/>
樂烏可已乎良勝曰講之道何如曰講之儀也恭其辭<lb/>
也融顧吾貌之癯吾鬢之芃吾面之垢吾目之若朦吾<lb/>
<pb n="KR4e0170_WYG_001-7a"/>
冠之若岸吾衣之若敝吾聲之若咭又吾於詞也質而<lb/>
弗遂直而有縁故習以深文隠義中含諷切志於示後<lb/>
而未必宜於今皆非講之道也吾今而後知也曰儀之<lb/>
無飭履其素也何害於道曰無飭以為已而盡飭以事<lb/>
君曽參子貢固嘗脩容以動魯君也過位而色勃足躩<lb/>
豈必以素為道乎此吾所以非也然則詞以納忠伊川<lb/>
之講賢哉回也亦不可歟曰伊川之可迺吾之不可也<lb/>
且如與友居知其有未盡處正言以相責猶或受也若<lb/>
<pb n="KR4e0170_WYG_001-7b"/>
以譏議動之則此心已不相孚自非上知不以為訕則<lb/>
以為辱見之日且疏矣欲相益以成得乎在友不可而<lb/>
况於君乎竊意伊川之講博矣而聞者止此其詞曰顔<lb/>
回王佐之才而簞食瓢飲季氏魯國之蠧也而富於周<lb/>
公魯君用舎如此非後世之鑒乎斯言也初若於神宗<lb/>
無預而入之深聴之不厭矣若吾則必云陛下用舎如<lb/>
何此吾所以非也又况講官之職輔養君徳而已輔若<lb/>
有所依也養則無所拂也使吾儀之恭知有可觀敬之<lb/>
<pb n="KR4e0170_WYG_001-8a"/>
心形焉言之融知有可聴愛之心形焉知吾賢士大夫<lb/>
之可親親而樂與之近任之心生焉然後講之説得以<lb/>
日進焉今日進一説明日進一説聖賢語意真切簡當<lb/>
心術治道各有攸寓不必别立一段議論而薰陶漸漬<lb/>
入乎此必出乎彼逸欲邪僻之念潛消而黙奪之若其<lb/>
有違臺諫之職固可舉也且人君講學豈必欲博古今<lb/>
明性命但知學之必講知講官之可與居自有相得處<lb/>
而後治可言矣此吾所以益知吾之非也伊川晩年語<lb/>
<pb n="KR4e0170_WYG_001-8b"/>
宰執曰范純夫宜在講筵謂其色温而氣和也是或所<lb/>
見亦異於前時矣吾之非也何疑焉曰粹夫於講道誠<lb/>
得矣得而去豈但已乎同志君子皆得焉則固粹夫之<lb/>
講也是知粹夫樂於去也曰吾子何樂之有曰藥石逺<lb/>
矣憂未歇也然以粹夫之去而知講道之行也君徳之<lb/>
成吾其有大樂乎粹夫起曰臣罪當誅兮天王聖明政<lb/>
吾所以樂也而吾子發之<lb/>
　　　議淮贈王水部汝直<lb/>
<pb n="KR4e0170_WYG_001-9a"/>
凡經理天下曰賦與兵議者必倚江淮為重而淮又江<lb/>
之蔽也自少室宗望至桐栢蜿蜒厯巢湖接射陽老鸛<lb/>
京口彭城互有腹背廣陵𤓰步淝水潁泗與河會流經<lb/>
其壖而為之表也壯哉英雄用武之地南北之限輕重<lb/>
係之矣古初帝王代興西北淮漢以南若羈縻外服舜<lb/>
肇十二州淮北居九周公九州居七漢十三部如舜時<lb/>
晉武平呉籍户才五十萬隋文平陳如晉時李唐一家<lb/>
淮南漸盛宋置十三路而淮南遂當其八天下户止千<lb/>
<pb n="KR4e0170_WYG_001-9b"/>
有六百五十萬而淮南千有百餘萬勝國起沙漠中國<lb/>
之地如宋時然漢以前兵争止於隣壤淮無恙也貢道<lb/>
則自禹始入渭亂河輸幣九貢趨於冀粟止四百里米<lb/>
五百里總百里銍秸服二三百里周畿千里故無逺賦<lb/>
漢運巴蜀取足敖倉時漕山東數十萬鄭莊始議漕渠<lb/>
尚未及淮而武帝徙灌夫淮陽則曰天下勁兵處也後<lb/>
用兵者迺以淮為意魏與呉晉與符堅宋齊梁與拓㧞<lb/>
戰争尺寸謝安祖逖諸豪亦每毎恃為要害淮是以兵<lb/>
<pb n="KR4e0170_WYG_001-10a"/>
為虛莫之賦也唐鎮不預度支而漕賦始辦於江淮劉<lb/>
晏輩轉運自江入淮自淮入汴入河入渭各以便習成<lb/>
國計而憲宗中興惟裴度淮蔡之績可紀宋漕四路自<lb/>
三門白波自惠民河自廣濟河而大農仰給惟江淮六<lb/>
百萬石末造棄淮北世忠死戰卒不能遏戎馬以重江<lb/>
之險我祖宗開基淮甸以一區宇北都既奠民賦給中<lb/>
都官而漕粟之重於江淮如唐宋時江以南運於淮淮<lb/>
以南於徐於清河以北於平原於潞以達都㑹漕卒更<lb/>
<pb n="KR4e0170_WYG_001-10b"/>
番支兌計道里式師禹意特不以五百里為限耳制因<lb/>
時利與晏相出入而文武重臣總其成户曹郎以董正<lb/>
刑曹郎以治獄工曹郎以視河渠以疏泉以職提舉事<lb/>
漕渠著令未止如鄭莊時而弛張法吏獨詳於淮則以<lb/>
淮南之盛視古數倍而成賦之會不特為勁兵處也日<lb/>
者大農嵗計京師無纍積而漕粟至者恒不及初南北<lb/>
兵荒之故亦多矣負經世之志者重有責也而况當其<lb/>
事者乎又况居其地而悼三國六朝且以吊望祖謝裴<lb/>
<pb n="KR4e0170_WYG_001-11a"/>
韓之靈而増感慨者乎嗚呼淮重鎮也有事則倚以重<lb/>
兵無事則倚以重賦信也吾友王君汝直筮仕水部之<lb/>
淮莅提舉事人曰散秩吾曰劇司人曰樂所吾曰非安<lb/>
流也人曰具賦吾曰兵之本也汝直知乎哉汝直知乎<lb/>
哉<lb/>
　　　原友<lb/>
此有人焉取而友之其所有者予弗若也人謂予友益<lb/>
者也予亦曰益也彼有人焉取而友之其所有者弗予<lb/>
<pb n="KR4e0170_WYG_001-11b"/>
若也予曰損友也人亦曰損也友非損予也予以其弗<lb/>
若予也易天下之人皆弗若予也予自損也使友也以<lb/>
予友之視弗若予也意天下之人皆予也而思以友之<lb/>
也予之損也非友之益乎然則益亦非友益也予以弗<lb/>
若之也意天下之人皆予弗若也益自我也使友以予<lb/>
弗若之也易天下之人皆予也不足友也友之損亦多<lb/>
也而何以益予乎予之益也人之損也予之損也人之<lb/>
益也友在人者也予益益也因以損人亦損予也予弗<lb/>
<pb n="KR4e0170_WYG_001-12a"/>
損弗損也因以益人亦益予也友在我者也友也者以<lb/>
成徳也徳以成已亦成人也皆在我者也故曰雖有絲<lb/>
麻無棄蒯菅何人而不可友也又曰他山之石可以攻<lb/>
玊何友而無益也雖然絲以桑可帛也麻以草可布也<lb/>
初亦蒯菅類也玊則石之出也石亦可器者也族之同<lb/>
而用之須也故有取友也而有所益也下此而糞壤俱<lb/>
是不幸而遇惡必曰毋庸將自屏矣環觀某所有者無<lb/>
一若人也毎為人取而友也亦毎不自避而不為人取<lb/>
<pb n="KR4e0170_WYG_001-12b"/>
也其取也果以某為蒯耶菅耶石耶顧某果不可棄為<lb/>
糞壤者耶某不知也作原友以問<lb/>
　　　原譽上<lb/>
古之士譽於天下也曰道徳曰功名皆盛譽也今之士<lb/>
則亦有然者也若之何未之聞也有譽若人於人人曰<lb/>
是志於道徳人也志於功名人也駭而疑者參之一也<lb/>
反唇而訾之曰欺世曰矯俗者過半焉確然信之而和<lb/>
之者殆無矣又其甚焉者道徳自負鄙功名曰詭隨為<lb/>
<pb n="KR4e0170_WYG_001-13a"/>
通耳功名自立目道徳曰迂曲為固耳是故道徳功名<lb/>
之士不有聞於今也雖然古之所謂道徳云者可施之<lb/>
功名也非今所謂道徳者也所謂功名云者必本之道<lb/>
徳也非今所謂功名者也古之士也一今之士也二二<lb/>
則角一則貞貞者譽之來也角者議之招也是宜道徳<lb/>
功名之士不有聞於今也而譽獨盛於古也嗚呼欲今<lb/>
之士有譽於天下如古者耶則亦當何修而擬於古也<lb/>
耶惟不咎於今之世而師於古之人其可也若曰違道<lb/>
<pb n="KR4e0170_WYG_001-13b"/>
以干百姓之譽在君人者猶可戒也在君人者猶可戒<lb/>
也而况為之下者乎<lb/>
　　　原譽下<lb/>
譽可有乎曰可有也譽可無乎曰可無也可必有乎曰<lb/>
不必有也可必無乎曰不必無也是何也譽者過實之<lb/>
名也虛之近也進於真而趨於偽也惟其人耳故譽初<lb/>
加於人也有曰是過情也是過情也吾耻焉知事事而<lb/>
已有曰我未能是而稱者迺如是猶可為也思所以如<lb/>
<pb n="KR4e0170_WYG_001-14a"/>
是而後已何愧焉有曰惟我有之是以譽之喜沾沾自<lb/>
足矣復何為哉夫譽一也而譽之人有三焉上焉者無<lb/>
名者也次焉者好名而成之者也矜其名而敗者斯下<lb/>
矣無名者謙以益也譽何能有無也好名者成也譽其<lb/>
可必無乎矜名者敗也譽其可必有乎噫無名者吾不<lb/>
得而見之矣得見好名者斯可矣秪恐矜名者日有也<lb/>
彼譽人也其欲成人而進於真也耶抑欲敗人而趨於<lb/>
偽也耶亦惟其人也耶<lb/>
<pb n="KR4e0170_WYG_001-14b"/>
　初作原譽指令譽盖原毁之反也同志謂過情為譽<lb/>
　予思未及也然譽亦有二義兼之乃備惜無子厚筆<lb/>
　力不改作也更補未盡為原譽下云<lb/>
　　　石淙私志<lb/>
良勝弗類獲事石淙翁逾二稔矣迺辱示以石淙集皆<lb/>
名家為翁言石淙也何言乎石淙翁石淙人也故寓則<lb/>
以名名固宜有言也言有志志自作者良勝雅不能言<lb/>
言之亦未可載集也故逆作者之志私志之云徵名者<lb/>
<pb n="KR4e0170_WYG_001-15a"/>
曰東山曰濓溪曰東萊以地也曰東坡曰武夷以人也<lb/>
尚象者確而止清洌而鳴徳也業也又翁之㣲也是言<lb/>
石淙迺言翁也謂若謝之雅而曠進之蘇則文矣吕似<lb/>
聞道周啟其秘而朱要其成也然而藏諸徳顯諸業體<lb/>
用惟一又若匪淙石罔以滋匪石淙罔以聲固非石與<lb/>
淙自能為勝也夫然後兼數子而以孔氏為歸也孔氏<lb/>
封先人墓而曰吾東西南北人也不可以弗識也夫墓<lb/>
猶慮有弗主也而何愛於廬是非弗樂所自生四方之<lb/>
<pb n="KR4e0170_WYG_001-15b"/>
志非魯封千里能専而有之也翁師孔氏者非石淙所<lb/>
得有翁亦安得據石淙而有之也石淙不有翁天下有<lb/>
翁矣翁不有石淙天下有石淙矣獨巴陵京口云哉若<lb/>
曰孔氏慮忘之而卒老翁也固有之而弗終則亦莫知<lb/>
為誰有矣是盖臣子之義母以有已孔氏之訓也翁之<lb/>
志也詩曰他人有心予忖度之其此之謂耶<lb/>
　　　演邃<lb/>
有邃之為邃者矣有弗邃之為邃者矣然則君子何居<lb/>
<pb n="KR4e0170_WYG_001-16a"/>
乎曰居乎弗邃者也邃之釋文為深逺為窮隠之類也<lb/>
費而隠曰道徒隠不足以言道君子非居邃也居道也<lb/>
是故非弗邃之邃弗居也今夫天地道之宗也孰不見<lb/>
其有是日月寒暑山川草木之數若隂陽斡運形色化<lb/>
生之妙則不可窮已六經載道不類深文曲義而幽𤣥<lb/>
要玅探之愈力而即之愈逺百揆亮采伊吕去就狄公<lb/>
周旋其間若無意國事而顯設拳衡㣲婉意向皆所以<lb/>
行道也若是而曰邃也是故難乎其人也而見乎翁也<lb/>
<pb n="KR4e0170_WYG_001-16b"/>
翁以童子被薦登甲科厯今太宰進兼師保或出或入<lb/>
或仆或起或右以文或填以武或司禮樂錢榖進退人<lb/>
物以均四海舉從彛彛迺奮庸言從惠惠迺底蹟而恢<lb/>
張永麗於世其隂翊潛孚功在社稷沈幾逺慮威在夷<lb/>
庭追古名臣而先後之若發六經之緒為文章疏議矢<lb/>
口如注頃刻可萬言覆視之不易幾字皆光明正雅畢<lb/>
見底藴然欲繼之雖數十易稿毎似一人作者窮而變<lb/>
變而通莫䆒其所以終也嗚呼翁故天地之邃者也弗<lb/>
<pb n="KR4e0170_WYG_001-17a"/>
邃之邃居思肖之矣不然翁之庵猶在非果為邃也而<lb/>
何以邃名於人人也<lb/>
　　　立齋先生像贊<lb/>
冠則巍曷佩委如貌則癯有内而腴噫翁為誰經之師<lb/>
與人之師與<lb/>
　　　養素庵贊<lb/>
嗚呼五方之物水火木土而金最利也利故易四者而<lb/>
有餘五物之色青黄赤黑而白最樸也樸故施四者而<lb/>
<pb n="KR4e0170_WYG_001-17b"/>
無迹利則鋭鋭必養而後威樸則受受必養而後大養<lb/>
金以礪養白以涅大致然也素白之素也白金之質也<lb/>
子以養素自名必處吉凶悔吝而一者也亦知命之士<lb/>
耶<hi>北人善星學故云</hi>
　　　月堂像贊<lb/>
此真寫月堂者名墨也居墨也官與服亦墨也若其心<lb/>
儒也行儒也詩與畫又儒也墨可寫也儒不可寫也嗚<lb/>
呼月堂墨而儒者耶儒而墨者耶<lb/>
<pb n="KR4e0170_WYG_001-18a"/>
　　　清白流芳圗贊<lb/>
贊曰太平之仁丹穴之智大䝉之信空桐之武地之為<lb/>
域何限人於今於古鄭刀宋斤魯削呉劍氣則使然互<lb/>
而遷之莫適為善清白之吏為世之彦昔也關西今則<lb/>
東陲計階以升於縣於州於郡於燕於晉於吳楚之旴<lb/>
易爾易於爾於果以地而限諸遷之而罔不善與川澤<lb/>
訐訏是之取象於魚噫魚化物也將附風雲於天之衢<lb/>
沛爾澤尚思餘潤於茇止之墟<lb/>
<pb n="KR4e0170_WYG_001-18b"/>
　　　沐齋道人小傳<lb/>
沐齋道人汝川饒惠徵也汝旴之下流為密邇邑故予<lb/>
聞道人之故甚熟孤子佐請余傳其事不能以不知辭<lb/>
道人諱溥其先有以童子起家為文人故族右於汝為<lb/>
最父石泉翁號有學士道人少席其教頗欲向理道中<lb/>
以閔凶學不克卒業亦能通曉典故以饒智畧嘗曰計<lb/>
然之策吾弗能效於國亦足以治吾家擇人任時嬴得<lb/>
過瘉於<graphic n="KR1021" url="https://raw.githubusercontent.com/kanripo/KR-Gaiji/master/images/KR1021.png" mimeType="image/png"/>嗇童畝牧樹䆮與封君埒舊居塘坑地無遺<lb/>
<pb n="KR4e0170_WYG_001-19a"/>
力䙴大源迺利為依依漸至數百户恒尊事之若鄉有<lb/>
秩鄉人亦待以舉火嵗屢儉貸者若取諸寄無抱劵返<lb/>
者然亦以可恃而生而又可繼無敢逸去而折劵者孔<lb/>
道每置所行旅至亦優主之士夫或税駕館榖數日迺<lb/>
得去公府勸貸舉廢拯乏輒先徃無幾㣲難色故咸見<lb/>
禮重𢎞治壬子詔下賑恤輸粟授千户正徳戊辰詔下<lb/>
備邊輸粟授指揮使是亦急義非徒以賈譽且榮也作<lb/>
祠堂再修譜牒雅知重本而芘之教諸子孫以經義於<lb/>
<pb n="KR4e0170_WYG_001-19b"/>
京師作待舉所期以竟成詳李少傅徐宗伯張栢崖羅<lb/>
圭峯諸公有譔次可傳信也然而氣足於體貌任其心<lb/>
頗以魁岸雄桀號於時沐齋自命亦晩年洗濯幾以老<lb/>
而不倦惜乎尋以病卒云<lb/>
贊曰夫子之家事治所以為政也富怨之賈也亦所以<lb/>
周其義者也允矣伯玉年五十而知四十九年之非所<lb/>
以為君子沐齋亦知所向徃而未巳也與<lb/>
　　　郭公甎<lb/>
<pb n="KR4e0170_WYG_001-20a"/>
郭公甎世傳為郭公窽墓石也故名予始見於好事家<lb/>
異而珍之顧視不已乃驗其迹面廣尺有贏背似之旁<lb/>
博尺之半首似之引五於面而十於旁四方一之外文<lb/>
而理焉中虚而硿焉投之而通焉受之而容焉擊之而<lb/>
有聲焉拊之若應焉乗以几焉薦以䄄而覆之以罽焉<lb/>
謂主人曰竒石也琴之友也請歸而試之置静室焚香<lb/>
黙坐理絲修翎援琴而操其上氷玊瑲琅風雪灑淅鶴<lb/>
鳴鴈唳清越雋永脱然忘累飄然出塵凌虛厲空真有<lb/>
<pb n="KR4e0170_WYG_001-20b"/>
神思隣之聞者皆為易聴扶服走吾室問曰易故琴乎<lb/>
藝益精乎指而示之予素不嗜玩於兹亦不减愛隣乃<lb/>
助予易之曰洗爾心而清吾耳也惻然有感謂吾隣曰<lb/>
一陶也一坯也一水與火也他則塊然形樸然重以之<lb/>
墉以之堞以之甃以之衢以之溷蹂躪之而已馳驟之<lb/>
而已穢汚之而已皆賤用也雖斷缺毁裂十百千萬無<lb/>
失聲者磈焉礧焉錯雜堂廡下僮必糞除焉恐後惟兹<lb/>
得以友琴琴雅樂也上而帝王下而卿相文學清修之<lb/>
<pb n="KR4e0170_WYG_001-21a"/>
士咸珍之珍琴者未有不珍兹甎者也甎匪琴不友則<lb/>
匪帝王卿相文學清修之士不近惟近於帝王卿相文<lb/>
學清修之士則恨不能多致於堂飾為美觀直雖萬倍<lb/>
於賤用者不惜也脱有毁坼其不頩然怒者乎隣人曰<lb/>
果造物之有怪耶予曰不然其廣其慱其隠其質也皆<lb/>
可為也外之文猶可為也惟中之虚虛則容容則通而<lb/>
以聲應於琴者妙焉工之巧也巧固工之業主之巧者<lb/>
何如人㢤兹甎之工予不得而知也主之者必郭公也<lb/>
<pb n="KR4e0170_WYG_001-21b"/>
郭公墓志在古梁邇齊魯必齊桓問其何故亡者亡人<lb/>
之墓宜其窟而也然聞其上下伏羲文王墓尚在隆然<lb/>
如厦廊然而堂鬛然如封守衛嚴焉祀事明焉而郭公<lb/>
墓石已為人用用之如求其故是一戒石也豈徒示人<lb/>
以妙而已哉隣人謖足以進曰聞命矣移之政可乎曰<lb/>
可古之令有以琴治者也今邑侯楊君師獻肖之外文<lb/>
而中虚士夫樂與之近政通未稔而民就和大琴友也<lb/>
而妙自天成又非工與主者能為之秪恐懸重價以思<lb/>
<pb n="KR4e0170_WYG_001-22a"/>
易之者其亟奪予與子有乎侯啟行述職遂書以贈而<lb/>
題其目曰郭公甎傳<lb/>
　　　一樂堂銘<hi>有序</hi>
從兄文瑞差榖旦即新宅廟則翼翼厦則渠渠寢則孔<lb/>
安時太儒人耄康於堂甫希順母氏李斑白䕫䕫執子<lb/>
婦禮兄文蔚弟某相次稱觴展慶燕譽之際自以一樂<lb/>
名堂盖取孟氏所謂父母俱存兄弟無故為樂之義而<lb/>
兄則有祖母在樂尤宜也名尤宜也孤方斬然在疚不<lb/>
<pb n="KR4e0170_WYG_001-22b"/>
敢預事而亦預聞自恨凉徳罹酷罰獨不能得此於天<lb/>
而族中美事亟欲成之於人也故銘之曰<lb/>
人以父母俱存為樂也天也然亦有不相見者天也至<lb/>
於父子争國虎狼有不為者則世固有不樂此者乎天<lb/>
耶人耶人以兄弟無故為樂也天也然亦有離散者天<lb/>
也至於兄弟䦧墻葛藟之不如者則世固有不樂此者<lb/>
乎天耶人耶是則以父母為樂君子則爾小人則否有<lb/>
此樂者天而以慈孝樂此樂者人也以兄弟為樂君子<lb/>
<pb n="KR4e0170_WYG_001-23a"/>
則爾小人則否有此樂者天而以友恭樂此樂者人也<lb/>
陟降斯堂紬繹斯義其以得於天者自頌乎抑以全於<lb/>
人者自䂓乎<lb/>
　　　鴝鵒硯銘<lb/>
嗚呼爾硯鑿質以樸而逃名以頑胡假以一目而増重<lb/>
於兩間惟爾輔徳亦爾文奸爾莫知擇而事也負斯目<lb/>
也何顔<lb/>
　　　一舫齋詩集後䟦<lb/>
<pb n="KR4e0170_WYG_001-23b"/>
水陸二也齋於陸迺以舫名舫水具也本以利濟使藏<lb/>
於陸而濟之具固在也齋以居而倦水遊者恒思陸有<lb/>
齋焉斯適之矣名齋居者巖溪先生懷濟具而未忘者<lb/>
也欲發其義而粹以集者仲子天錫方大有濟而不溺<lb/>
於浮沉侍齋之教在耳也將不持思適而已然則仕與<lb/>
隠亦二也孰謂隠者無仕之心乎仕者無隠之心乎吾<lb/>
於斯集也知王氏父子一之矣<lb/>
　　　平海録後䟦<lb/>
<pb n="KR4e0170_WYG_001-24a"/>
先君伏枕至革無亂言但慷慨誦詩曰抱璞孤忠還悟<lb/>
楚先鋒鋭氣竟平呉聲色俱厲烈如臨敵乃瞑目嗚呼<lb/>
痛哉此先君倅蘇郡時平海作也比孤方寸既亂不能<lb/>
多思纍纍在疚迨今歸骨于壙追思徃事裂潰心腑盖<lb/>
平海一節先君平生精神心術所寓而榮辱進退繫焉<lb/>
故終事之訣更不及他而責於孤者有在乃搜篋中遺<lb/>
稿幸存自叙功次本末頗詳展誦之餘如見親厯百艱<lb/>
挫辱之狀哀毁絶聲蘇而自言曰先君可以不死而孤<lb/>
<pb n="KR4e0170_WYG_001-24b"/>
之責亦可塞矣遂繕寫成帙以士夫之言閭巷之謡公<lb/>
移成案畧舉其切要者徵之若孤書狀暨鄉哲銘誄比<lb/>
次而附亦其迹相關而事定後之言可備攷也統作平<lb/>
海録嗚呼忠魂釁皷義氣膏鋒使非燕然峴首之勒誰<lb/>
則知之先君全勝之功建於腹心之地視戰克以弭邊<lb/>
陲肘腋之患大有烈焉惜紀其成者亦匠石之工之論<lb/>
也故兹録藏以示後之人庶不敢忘先人之艱難若夫<lb/>
野史君子則非孤之敢俟<lb/>
<pb n="KR4e0170_WYG_001-25a"/>
　　　緝籬説<lb/>
夏子居東洲規洲之隟為圃衍曠可蔬果自給旦具接<lb/>
賔者以濵於水不可堵雉乃籬之或因其故或革而新<lb/>
榦之以木横之以竹編之以棘攟縳之以藤而䝉之以<lb/>
蔓自為密矣踰旬月而蕘牧童日耗之或欹焉或缺焉<lb/>
或穴焉或踣焉馬牛得而場焉徃來得而蹊焉㝠行者<lb/>
得而代燎焉舉火者得而代薪焉未終嵗而更治者三<lb/>
圃人以病告夏子怫然曰惡用是耶勞吾慮費吾貲鞠<lb/>
<pb n="KR4e0170_WYG_001-25b"/>
茂草具財用適資馬牛與路人吾將通撤之而不圃焉<lb/>
若我何有僮跪而進曰誠費矣然朝夕而饔飱堂奥而<lb/>
賔友蔬果必有其直計嵗出幾何殆恐費甚也壞而修<lb/>
之功亦過半而撤之則天地不盡利而蓄吾僮者何為<lb/>
請再治之保無慮也夏子曰唯僮乃窮日併力以治榦<lb/>
則益以深横則益以髙棘則益以厚而藤蔓周遭若其<lb/>
素植視昔甚密鈎衣破面人不得而近也刮毛掛角馬<lb/>
牛不得而衝也置析木以警蕘牧童不得入而居行者<lb/>
<pb n="KR4e0170_WYG_001-26a"/>
不得取也既旬而定圃人得以利矣夏子徃觀之進僮<lb/>
而勞之曰誠爾治之密也爾志之定也人思藩衛其身<lb/>
心者顧不若僮於圃也哉僮有言亦可受也哉<lb/>
　　　觀騎射説<lb/>
中州豪俠士來佐隣邑曰鄭璟氏盖先君平海時禆將<lb/>
也官既失以此復之故有善騎射名徃來於余且稔恐<lb/>
其忘皮之虎也迺試之偕登於曠苑授之馬與策弓與<lb/>
矢定氣審顧䘏勿之莝秣之視其纕且密絡且壯吻且<lb/>
<pb n="KR4e0170_WYG_001-26b"/>
堅左指决右指拾既佌連弭箙據鞍上馬得所馭欲騁<lb/>
逸且按轡徐行三五匝服習故道振策一奮方瞳如懸<lb/>
肉鬛如封鐡蹄連錢真白羲綠耳之逐奔星先飄風挽<lb/>
弓彀率發一矢中的而遂休藂觀者能之請繼焉曰技<lb/>
止此耳歸而與之語曰子真善騎射也耶馬之性未馴<lb/>
氣未定飭未備卒然而馳則外强中乾馬之病也折肱<lb/>
傷胷人之災也一發一中巧也繼之屢發而否則其巧<lb/>
者適也子之不疾驅不矜能善不獨可騎射也嗚呼世<lb/>
<pb n="KR4e0170_WYG_001-27a"/>
有輕儇驟進必盡其技以取髙位卒以壞天下而自損<lb/>
者使得登塲而觀子之騎與射也亦當重有感也夫<lb/>
　　　求贈孫大叅文引<lb/>
孫君名燧字徳成浙之姚江人其先自秦漢間濟美聞<lb/>
人至宋號燭湖先生者舉淳熈進士以道學與晦翁善<lb/>
光聲奕簡宗益衍以亢迨徳成曽大夫曰原彛教諭山<lb/>
隂祖兄泓舉永樂進士稱才御史祖溥耆逸成化間受<lb/>
詔冠帶以老督弟珩學應貢為太倉教授父新暨弟彬<lb/>
<pb n="KR4e0170_WYG_001-27b"/>
初業舉子數竒弗值而徳成方弱冠岐嶷可畏迺曰吾<lb/>
以長任家惟力視養惟弟時懋惟吾兒時望後彬卒業<lb/>
成均典輝學教徳成邃易學嶄然頭角為行輩推重時<lb/>
鄉之選而逹者若木齋謝公海日王公咸器之曰孫氏<lb/>
之仕者弗稱能隠者必種徳宜有後後其昌昌惟徳成亦<lb/>
以光吾邦𢎞治壬子果以所學魁浙省士明年癸丑舉<lb/>
進士例得歸省素宗其學者强委業時出為名士越三<lb/>
年丙辰授官刑部貴州司主事司職考屬最殿大司冦<lb/>
<pb n="KR4e0170_WYG_001-28a"/>
白公率命列其繇稱量銖縷不遺隠曲又三年陞陜西<lb/>
司員外郎大司冦閔公尤異其精覈入竱章奏凡三年<lb/>
言惠可績無上下累陞郎中明允益勵而濟以恕故刑<lb/>
罔得貸亦罔怨廷中無噬膚腊之議今天子改元年録<lb/>
天下獄時以江右每為當事者先意刻成厖黠難為辨<lb/>
必徳成是克服命以行弭節即按令曰今日之事於法<lb/>
於情以秪承生意匪構爾是匪矜予能故多平反積案<lb/>
如蝟倉卒數語析之若洗湔可脱去雖狹愎自護俟隟<lb/>
<pb n="KR4e0170_WYG_001-28b"/>
以肆辨而遂其執者卒降心嘆服曰老法家也其可宥<lb/>
可贖可肆赦者具疏周詳麗恩典以出意見行為天下<lb/>
使者式計江右得全釋者千計天下可知也時少司冦<lb/>
白洲李公在告家食每有聞必賞曰不茹不吐不辱吾<lb/>
法吏文以華之明年竣事方擬超擢尋以外艱赴及歸<lb/>
既免喪入闕仍官於湖廣司是為辛未嵗同列論事輒<lb/>
先輸氣條格素為頥者質之矢口如按字也今司冦張<lb/>
公每與决疑議目迎而送之邇者冦滋東土蔓於甸議<lb/>
<pb n="KR4e0170_WYG_001-29a"/>
按守臣之弗詰者簡部郎偕給舎徃張公特進徳成而<lb/>
諭屬曰法之練也惟汝賢事之理而期無圮也惟汝賢<lb/>
徃哉疏名以應詔僉曰人哉會以翦雪未殄請緩期而<lb/>
選部按籍資望㣲上之者擢以閩藩參政使督賦事同<lb/>
官猶謂不副所期而徳成曰非所望也懼弗任於所厚<lb/>
善必諮之曰天下之政厥刑與賦以弊民然刑而驅以<lb/>
窮且盗者什一賦以驅之者什九也矧職賦者益上下<lb/>
惟其咨益下上惟其訧今窮與盗遍天下豈有全閩也<lb/>
<pb n="KR4e0170_WYG_001-29b"/>
哉刑嘗有事願以處諸君獨燧籍於浙素不預司徒事<lb/>
凡則壤以正庶土實未之聞也諸君其禆予職贈斯言<lb/>
也哉嗚呼徳成之欲言者非獨閩也將以為天下也天<lb/>
下之言必信於天下者言之而後信也今先生以言信<lb/>
天下久矣徳成又在所㧞士類必先意言之俾歸道其<lb/>
鄉以質於王謝二公俟閩賦之成於中邦又必有耆舊<lb/>
如白洲者言之必以徳成不負先生之言為稱徳成將<lb/>
持以信天下及後世是先生之言亦非為徳成為天下<lb/>
<pb n="KR4e0170_WYG_001-30a"/>
後世言也若夫草草交遊贈行之作夫豈敢瀆耶良勝<lb/>
又徳成所知布衣士也幸官同采得教伊邇且以少供<lb/>
長役序其履厯以俟采焉<lb/>
　　　雲根九節詩引<lb/>
天下之頑物人之所喻必曰石天下之弱物人之所喻<lb/>
必曰蒲然石山也雲出焉膚寸之合天下之澤物也蒲<lb/>
附石以生秋其零也其本固在有上品焉天下之藥物<lb/>
也曰雲根九節蒲石之喻也曰蒲石人之喻也人獨喻<lb/>
<pb n="KR4e0170_WYG_001-30b"/>
於物已哉凡物之頑必鈍鈍弗鋭弗鋭弗動弗動斯静<lb/>
矣弱必柔柔維順維順維存維存斯永矣唐子西云静<lb/>
者壽昌黎謂醫師以昌陽引年若其然善於觀物者矣<lb/>
推而進之愚思明柔思强有中道焉斯無疆也老友呉<lb/>
懷英氏好生術居常以蒲石自喻兹屆夀也同好為作<lb/>
雲根九節詩祝之予懼其溺於術而思示以道也故為<lb/>
之引語如此<lb/>
　　　仁壽軒解<lb/>
<pb n="KR4e0170_WYG_001-31a"/>
刑部小吏夏良勝以次提督獄事時在盛夏宴休於堂<lb/>
之背曰仁壽軒仰思名義若不喻其意者既而若聞其<lb/>
槩而未竟也積思以浹旬躍然而見未必以為有也因<lb/>
作解曰獄者古之圜土以居刑也其死其不人疾不盡<lb/>
降年之數亦多矣奚以仁亦奚以夀然仁理也刑亦理<lb/>
之也喜怒乗焉好惡參焉偏聴獨任焉疑焉滯焉沽不<lb/>
省焉有其一理之病也刑為仁病去是而明以允則無<lb/>
刑之刑理也仁弗病死惟是生亦惟是生者吾良也良<lb/>
<pb n="KR4e0170_WYG_001-31b"/>
者夀弗良而夭死益以夀良也哉是固乗除於數而足<lb/>
之名軒之義懿矣然獄非聴所奚取而名於是凡刑會<lb/>
於是也務之劇而聞益博責之深而思益廣思之熟義<lb/>
斯得矣得之而有之仁在左右舉之而聴於刑夀良必<lb/>
矣其行逺乎哉使假以煦濡而徼天之報以茍年斯惑<lb/>
也然則仁以刑迺濟以愛夀於民奚必於身况刑以天<lb/>
討君之仁也良之壽國之壽也専之不可假之而可乎<lb/>
若夫明允以承無刑之仁亦將諉曰不専與假也則非<lb/>
<pb n="KR4e0170_WYG_001-32a"/>
矣<lb/>
　　　刑戒贈汝信推寧國<lb/>
若曰嗟邦士爾來聴余曰念厥初余與爾生均天子師<lb/>
兹余蒞爾實天子明命惟牧爾司生爾戮爾惟䦧實爾<lb/>
詞爾稼穡余食爾桑余衣余弗宅爾若余嗣爾亦有咨<lb/>
天子勅罰余何辭惟皇天降才於余匪通迺亦有衷罔<lb/>
怠罔忽罔威罔貨罔反罔來爾惟無盖庶麗於中嗚呼<lb/>
戒哉爾邦士咸受厥中有淪胥以兇訟鞶非祐惟府庶<lb/>
<pb n="KR4e0170_WYG_001-32b"/>
訧爾貌弗匿于聴爾詞弗匿於稽爾故弗故爾親弗親<lb/>
余實相爾孚輸上備疇克爾私嗚呼戒哉惟刑若火爾<lb/>
克避若水爾溺爾尚率自迪予弗敢易易復於天子曰<lb/>
余罔有績嗚呼戒哉戒哉<lb/>
　　　循良私籍<lb/>
郡置而守以易侯今之守古之侯也古侯以瑞輯今籍<lb/>
代之自方岳朝儀不舉而中丞繡衣使者代巡轍嵗一<lb/>
叅酌監司籍列郡郡籍屬邑統而上之吏部加臧否核<lb/>
<pb n="KR4e0170_WYG_001-33a"/>
實俟出入展覲餘而黜陟幽明攸繫也若吾郡侯華亭<lb/>
宋公其循良偉績果籍之能盡乎籍自侯置而撝謙風<lb/>
味又知其不自盡也按籍者不能盡自籍者不肯盡盡<lb/>
所未盡匪邦人之責何居良勝無似識侯自布衣時尤<lb/>
宜盡也侯來吾郡方二稔贏其於學校興舉幾何師弟<lb/>
子所承也訟獄剖决幾何案牘吏所執也倉庫儲峙幾<lb/>
何攢典輩所司也户口之増收養之密供億之便戎伍<lb/>
之清又分帖貳車委責丞佐得而紀之也所謂籍者籍<lb/>
<pb n="KR4e0170_WYG_001-33b"/>
乎是侯豈盡是也哉兹故得而私籍之也必欲盡侯須<lb/>
苞并旁午搜揚剪截成書傳又非所能特疏其大且竒<lb/>
者侯初以郡𨽻藩封連案輒經嵗月守名益大而民亦<lb/>
告勞故謹事賢王謙處左右事相犯輒關白各繩以法<lb/>
輯之而已侯之和也籍之去年春夏交旱魃藴隆十室<lb/>
九虛張口待餔羣聚村市剸敚褫刼相魚肉枕籍盈途<lb/>
侯則治以重典貸以公粟禱於方社探激龍穴祁祁如<lb/>
注豕白蹢矣不廢秋事今年再旱再禱如之侯之仁也<lb/>
<pb n="KR4e0170_WYG_001-34a"/>
籍之邇以屬邑廣昌地脰閩粤嘯聚蛇豕枹皷震驚衆<lb/>
若攸攸恤恤侯視事如故戰守之具亦不弛隠然雅歌<lb/>
投壺風度果幕有烏不敢深犯盖其胷中成算無遺侯<lb/>
之知也籍之嗚呼所謂守者守吾民也惟侯以和以仁<lb/>
以智而吾民不敢攘臂當轍則狐狸螻螾之不膢臘也<lb/>
侯濟之者博矣陳守之職此其大且竒者而侯之籍有<lb/>
是哉然亦侯每自抑不欲為谹谹聲價故邦人不得以<lb/>
上聞而監司不及知如知之則必上之使者而奬之旌<lb/>
<pb n="KR4e0170_WYG_001-34b"/>
之亦得而籍之何以私為哉夫大羮𤣥酒體節之薦味<lb/>
之至者而雜進以竒異小蟲水草辛酸苦醎雖蜇吻縮<lb/>
舌人有篤好之者亦其情也侯兹行若登天厨上供其<lb/>
得兼味者耶則旗常之下尚有執孫呉之筆者在欲有<lb/>
所徵而後兹籍也不為私矣<lb/>
　　　讀洪範<lb/>
洪範謂帝錫九疇於禹而震怒不畀於鯀歸於治水成<lb/>
敗之績嗚呼聖賢傳道之際其授受㣲矣若謂天所以<lb/>
<pb n="KR4e0170_WYG_001-35a"/>
畀所以不畀其然哉夫道初無也以有天地而有有於<lb/>
天地天地則付於物物以呈文而道益著聖人成而應<lb/>
之矣其著與㣲固有其時而著必有其人也盖有有其<lb/>
人而不遇其時者未有有其時而無人以應之者也故<lb/>
先天而天弗違道在人而應之天也後天而奉天時道<lb/>
在天而應之人也應以天者惟其人應以人者惟其時<lb/>
彼龍馬負圖八卦迺畫是道寓於圖伏羲生當其時以<lb/>
應之然非伏羲不足以應也故曰圖為伏羲出也然為<lb/>
<pb n="KR4e0170_WYG_001-35b"/>
八卦而出雖曰不為伏羲而出亦可也至於韶作而鳳<lb/>
儀春秋成而麟至則道在人而著於韶與春秋故天應<lb/>
之以瑞以昭其道也鳳與麟固非道也然則龜負文而<lb/>
九疇叙亦龍負圖而八卦畫謂禹當其時足以應之而<lb/>
敘彛倫則固也謂其専應治水功成而出某不知何如<lb/>
也又謂以鯀績弗成而震怒不畀某益不知為何如也<lb/>
夫功以人成道以時顯若鯀誠足震怒然當其時有堯<lb/>
在矣有舜在矣天果為震怒鯀而不畀獨不錫堯舜而<lb/>
<pb n="KR4e0170_WYG_001-36a"/>
畀之乎是知道以物而著者故自有其時當其時必有<lb/>
人也故某曰龜書為九疇而出非為禹也非為禹而出<lb/>
則固非為怒鯀而不出矣况夫天本無心而有象若謂<lb/>
怒是人而不畀錫是人而畀之是亦市井小丈夫任情<lb/>
而予奪者之所為殆恐天不若是之小也是道之所係<lb/>
固自有理數又不若感應災祥之論也傳曰治水功成<lb/>
洛龜呈瑞龜水族也固以類應之則河圖為伏羲何功<lb/>
而出者乎然則箕子何為云爾允執厥中堯之道傳於<lb/>
<pb n="KR4e0170_WYG_001-36b"/>
舜必曰四海困窮天禄永終是君臣之間其授受之際<lb/>
警戒如是禮樂為邦孔子之道傳之顔淵必曰鄭聲滛<lb/>
佞人殆是師弟子之間授受之際警戒如是若箕子武<lb/>
王之授受後堯舜而先孔顔者雖箕子不得而臣而武<lb/>
王盖以道之所在訪之若弟子矣故其云爾者亦警戒<lb/>
之意也惟鯀匪人則不畀惟禹其人則畀之是天之意<lb/>
也箕子惟其人故得道之傳武王惟其人故箕子以道<lb/>
傳之也亦天之意也然則道之所在天之所在非其人<lb/>
<pb n="KR4e0170_WYG_001-37a"/>
而傳則為逆天惟其人而不傳亦為逆天逆天者廢道<lb/>
也此箕子所以不死所以不臣而必傳其道而不避者<lb/>
亦天也則武王所以得傳其道於箕子亦天也其所以<lb/>
示付託之重而欲武王承天之意有在矣然則箕子何<lb/>
若是隠也當其時君臣之名未正而師弟子之分亦未<lb/>
安也故不得如堯舜孔顔之名言警戒迺托天之付畀<lb/>
㣲示其意如此也故曰聖賢傳道之際其授受㣲也若<lb/>
夫聖賢之言固非淺陋所能窺亦非敢有所致疑於其<lb/>
<pb n="KR4e0170_WYG_001-37b"/>
間也<lb/>
　　　讀康齋日録有感<lb/>
細玩此册康齋自是見道分明的人多於處困上做工<lb/>
夫漸漸有進盡其志則以顔子貧而樂者自任但顔子<lb/>
當時只有樂人知其貧而顔子不知也若康齋不免數<lb/>
數以貧為言是未能真忘貧者也<lb/>
　　　紀行<lb/>
正徳七年三月九日皇帝遣官時祀陵下良勝以刑部<lb/>
<pb n="KR4e0170_WYG_001-38a"/>
小吏法得從出郊行里許土崖若削甕延亘無紀元氏<lb/>
故城也適野耕者方舉耜與耦有老有壯有童子老嫗<lb/>
徃飼載耜耦以牛以驢或代以馬畮中有表木者叢塜<lb/>
累累子若婦孫若族屬藴崇宿莽而培之有哭有笑祝<lb/>
畢迺享雜以妓侑嘆敝俗久之按轡索詩得五言律五<lb/>
首同行者至雜話遂已至二十餘里曰沙河河故有魚<lb/>
人競為名味時方涸未見也又十里至𤣥福觀下馬少<lb/>
息一道士迎入甚禮言亦文供茶㗖數糗及脯而去十<lb/>
<pb n="KR4e0170_WYG_001-38b"/>
里至清河村市輳集石橋五甕有碑樹其旁曰安濟岸<lb/>
石半亂去年為澤水所激未葺又數里橋四甕曰朝宗<lb/>
橋下水流如帶自玊泉黄花口出抵通州合潞而入海<lb/>
意即郭守敬欲嵗省僦車錢六萬緡而開者薄晩至昌<lb/>
平縣城卒甚嚴警入館榖於范姓者問竇氏宅曰今墟<lb/>
矣裔亦弱焉詣劉蕡祠拜之申夙懷也夜舉燭與同館<lb/>
三四人劇談古今人事勞且困就卧甚適次日起靧食<lb/>
行數里近見山趾影影黄屋耀日光知陵在矣近神道<lb/>
<pb n="KR4e0170_WYG_001-39a"/>
交䕃松栢夾植而序及門門三甕不時闢至者必下馬<lb/>
從垣左耳門以入更不敢就道避尊也又里許亭翼入<lb/>
雲四面虛禁以朱闌可登級不可入内立文皇功徳碑<lb/>
髙仰近首字細密不能讀又里許至櫺星門門六棖璧<lb/>
以琉璃砌門之前樹石柱二髙與門並天柱也門之後<lb/>
道左右列石獅子麒麟角端象馬驝駝伏立各一對毳<lb/>
徤齒鬛峯肉如生武將文臣各四對服飭器具如朝儀<lb/>
復限以門三甕如常制又里許至七甕橋又里許至五<lb/>
<pb n="KR4e0170_WYG_001-39b"/>
甕橋河非故流以洩潦水久無雨可通人馬行故自橋<lb/>
下登岸及小坡横袤如伏城抱入下則樹壓在道馬背<lb/>
伏過尚欲鈎衣㡌又數里復上下小坡如前延望若數<lb/>
十里即山麓西見垣屋一區曰回龍殿梓宫待日所也<lb/>
東一區曰神功監凡營造肆也又一區曰東朝房處有<lb/>
事者西如之至則少憩命僕從備膳訖與同官呉子敬<lb/>
夫孫子世其張子振之輩步履望中隴而上是為長陵<lb/>
規制獨偉示有尊也縁衢而登有臺而砥有道如矢左<lb/>
<pb n="KR4e0170_WYG_001-40a"/>
屋一區治牲所也右一區文皇省工坐其處志寓也臺<lb/>
之旁有怪松一葉密可蔽雨枝欲墜扶以他木上為門<lb/>
三甕惟祀則闢以迎神耳門二通守視者掌鑰甚固自<lb/>
隙窺之殿陛如朝制少殺以上為明樓樓聳絶額以金<lb/>
字可望而識之又内為靈所閟亦土封也然環以城可<lb/>
仰不可近循城而登欲窮其岵而陡峻不可攀視其土<lb/>
脉隆隆融融蜿蜒磅礴王氣所鍾信也左曰景陵右曰<lb/>
獻陵裕陵茂陵泰陵各據一手足而拱䕶又東陵一西<lb/>
<pb n="KR4e0170_WYG_001-40b"/>
陵一貴人所藏分列旁隴示有别也凡山川之名勝可<lb/>
志可按因周視而模其形與勢若扆可負而立若座可<lb/>
據而安若案可對而食若裀若褥可偃然而卧其上也<lb/>
千峯萬巒矗砌如城如郭如環如玦撐突崩騫嵯岈欹<lb/>
傾若虎豹之蹲熊貙之馴幽怪瑰琦雜然而陳者且無<lb/>
名也紓徐衍夷若鳶鶴之棲鸞鳳之儀淵魚泳游而鈎<lb/>
餌不擾其適也其源流畢會于于沄沄蒸而為雲瀉而<lb/>
為瀑濺而為湲組練䭿越波潏洞射若雪厓氷谷之積<lb/>
<pb n="KR4e0170_WYG_001-41a"/>
來莫知去去莫知來進止起伏舉若同舟遇風而胡越<lb/>
之並濟至若草木依麗竒態怪狀不以斤斧牛羊損其<lb/>
真性皆非恒見者信其得所托而然也於山川之勝亦<lb/>
良有益也哉日色既薄不能逺究具冠服坐樹下待夜<lb/>
欲分趨班而入畢祀事月影在地歸騎如雲若不得其<lb/>
所出因嘆曰今而後可以已吾之觀矣是觀也自生未<lb/>
有也竒也大也他尚何觀焉朱子曰冀州有大風水此<lb/>
其類耶次日歸而紀之是為十有一日<lb/>
<pb n="KR4e0170_WYG_001-41b"/>
　　　擇𦵏<lb/>
擇𦵏何術有二家説巒頭主五行天星合四垣金而窩<lb/>
木而節水而垣曲火而觜土而角胥爾形勢則扶輿蜿<lb/>
蜒<graphic n="KR3934" url="https://raw.githubusercontent.com/kanripo/KR-Gaiji/master/images/KR3934.png" mimeType="image/png"/>激呀欱而盖粘倚撞穴之壬亥直紫㣲艮丙直天<lb/>
市兌丁直少㣲巽辛直太㣲二主定脉審氣而納干配<lb/>
卦䫙耳腰臍受之就其異而會於一天行𨽻地静極取<lb/>
其動動極取其静地氣應天乾坤坎离為亢極震兑艮<lb/>
巽為中正本乎隂陽生氣而乗其機畢竟歸吾儒避五<lb/>
<pb n="KR4e0170_WYG_001-42a"/>
患之説也惜夫各業其一不通如枘鑿呌嗷詆訾不能<lb/>
容室而處食予為解之天星書最古多奫窈幽𦕈匪<lb/>
人不行巒頭術簡便惟慿眼力人可為也譬之易筮聖<lb/>
賢大道理大議論莫窮其際驗之事亦或不副其占如<lb/>
今之知易者幾至如梅花枝數稍知字義亦能推測一<lb/>
二知數之多初不可以病易而數固原於易天星易也<lb/>
巒頭數也二家本相善而不相能者業者罪也非術罪<lb/>
也噫天下本無術予非為術者辨術之行顧非顓顓於<lb/>
<pb n="KR4e0170_WYG_001-42b"/>
寓知巧博衣食而於名教無闗係世有齪齪人於父母<lb/>
或小故間隙相視秦越沒而營𦵏則美棺卜兆延術更<lb/>
嵗月不厭不吝其志固以徼福而先人死骨亦妥而䕃<lb/>
借使㣲此術有委溝壑而不睨者第其間妄意希天必<lb/>
期淫福暴櫬浹旬紀而未能就土又大可哀也是作人<lb/>
子之孝者此術累人子之孝者此術予安得無辨人亦<lb/>
安得不擇雖然惟學有術惟學擇之泥於術必非學者<lb/>
而今之術者問其書則句讀未了析何有於義理驗其<lb/>
<pb n="KR4e0170_WYG_001-43a"/>
扞法亦或可觀猶市兒不識丁字而登塲傀儡詼諧百<lb/>
様歌曲按調嘲謔竒中有儒生未能者是可怪也尤當<lb/>
慎所擇也李生逹貫以世術通儒家故逺致為先君卜<lb/>
城與其知學而欲兼術也作擇𦵏歸之以廣其志云<lb/>
　　　祈雨告文<lb/>
正徳十二年夏四月廿五日良勝謹齋沐具疏躬告於<lb/>
名山大川暨英烈正神曰盖聞古者肇州必封山濬川<lb/>
山曰鎮謂可依而安也川曰浸謂其畜而澤也率職效<lb/>
<pb n="KR4e0170_WYG_001-43b"/>
靈是用康乂以歆常事屬者旱魃作祟禱請益驕雲合<lb/>
飈迴雨鳴虹止良勝實不徳不能導帥宗黨祇行以媚<lb/>
於上下致奸和氣又不能贊翊吏治蠲㓗以格於神明<lb/>
迺速盈罰仰企山川鳩靈徒生無藉手以相見是懼是<lb/>
辱噤不能詞伏竊計之地荒穢不治士之辱也山童澤<lb/>
涸國之憂也又冀天地至仁終無絶物父母於逆子雖<lb/>
怒詬而可回也神斯聴之今兹旱傷未止千里絶流斷<lb/>
渠瘠焚膏坼吏徧羣祀禮詞告䖍民空四郊跣匐滋病<lb/>
<pb n="KR4e0170_WYG_001-44a"/>
用敢齋祓致詞歸誠徼惠幸神顧而哀之宥愆納悃沛<lb/>
而甘澤以大休命若繼今以徃五日不雨枯槁之苖既<lb/>
死粒食之望必虛民無以為生吏何以致理若良勝者<lb/>
雖百死不足惜也但晏子有云山以石為身草木為髮<lb/>
天茍不雨髮焦身然河神以水為國以魚鱉為民天茍<lb/>
不雨國亡而民㓕矣神果無意於吏若民也將不圖所<lb/>
以自庇乎又聞名山多烈神闔闢造化雨暘攸柄迺餘<lb/>
事耳又多靈湫神龍居之有巫沈鐡臭其宫隨獲㴻足<lb/>
<pb n="KR4e0170_WYG_001-44b"/>
竊謂或然而不敢施者龍果神其威靈與其奮而刼於<lb/>
術孰若順而應於人并兹請命以俟應響百爾司靈果<lb/>
終棄絶亦念聖祖定國報祀有章山川暨英烈正神各<lb/>
食於土亦以維神加貺以奠外服世世享祀昭荅在兹<lb/>
而天子致郊百神受職若兹澤既不流安無足恃神職<lb/>
云負大禮嗣行神執何詞以徃幽明黜陟當為一理幸<lb/>
神諭之庶其沃澤以綏吏若民以篤承天子之休良勝<lb/>
亟黷叢愆惟屏罄室以需殛命謹告<lb/>
<pb n="KR4e0170_WYG_001-45a"/>
　　　謝雨文<lb/>
惟天隂隲下民當旱暵而賜之雨祁祁入土以徐而裕<lb/>
豕白蹢矣桑栖于距我疆我里既耒既耜偃者可樹秀<lb/>
者可耔秋成之望庶其可預小人釋憂君子燕處隂陽<lb/>
停蓄化機迺爾惟澤通氣惟山出雲惟忠烈奮其英蛟<lb/>
龍神其羣爰集厥靈以啟𤣥㝠江南一夜富莫與京矧<lb/>
兹沃澤功何能名貪天之功刑曰無上詎云禱祀格於<lb/>
肹蠁雖然有誠斯神祭則受福昭訓具在敢不祇肅良<lb/>
<pb n="KR4e0170_WYG_001-45b"/>
勝方陳齋次情鬱弗措夢械梏人比膝而訴攬衣迺興<lb/>
漢流繁星呼我同人罔憂以驚夢語瀆告協應嘉榖是<lb/>
謂咸陟毋問大卜迺登崇岡迺臨淵谷羞文告哀待命<lb/>
越宿屠獪觸禁囊頭乞貲宛然夢時逡巡避辭曰是在<lb/>
有司惻我心思霡霂以滋豈神致期示若以私顧孤弱<lb/>
菲薄㝠頑罔覺神遐不遺囿于大廓矧若守吏烝民精<lb/>
白師穆罔術弗施罔力弗戮天惟忱斯契感在夙神若<lb/>
江河羣飲自足豈以焦沃而云我獨祈則有報勿暴勿<lb/>
<pb n="KR4e0170_WYG_001-46a"/>
浩龡豳雅頌田畯以勞而方息斯老刲羊擊鮮終祈弗<lb/>
愆昭荅神休永惠萬年<lb/>
　　　乞收誥勅事畧奉贄南屏先生<lb/>
先大夫諱泉席父兄之訓以能文飭行為鄉人先比舉<lb/>
有司春秋經義第一試南宫不利者五勉就選次通判<lb/>
蘇州府事廉而惠毅而有忠因革宜於上下者以時敘<lb/>
直海孽弗靖守臣請命治之曰撫曰捕贊决惟畢所見<lb/>
卒之取必帥臣董竒兵秘策夜厯海澨縛渠魁而人莫<lb/>
<pb n="KR4e0170_WYG_001-46b"/>
之知也議者以擬入蔡之功時尚功者欲就屠之迺抗<lb/>
言脅從罔治得以活者萬餘人暨功上方議賞格而請<lb/>
老疏下太宰許公主奏剡謂積日未及考而㨗書有録<lb/>
者三且曰引疾求退恬静可尚為請進階奉訓大夫加<lb/>
五品服以章有功誠異數也歸則日伍山水為樂逾年<lb/>
而卒先母王有懿行治家以儉約二宗女師之而大夫<lb/>
罔内顧故能肆力事事年二十四卒良勝方二嵗大夫<lb/>
以未及一日同公食為痛甚繼母王類如吾母若字良<lb/>
<pb n="KR4e0170_WYG_001-47a"/>
勝輩則不知吾母也先大夫數月而卒先妻趙足嗣二<lb/>
母音良勝蹇劣弗肖大夫多矣方資以助而客殯於邸<lb/>
尤可痛也繼妻黄柔順亦可備箕箒良勝茍祿且三年<lb/>
幸避殿罰得請<lb/>
　<lb/>
　<lb/>
　<lb/>
　<lb/>
<pb n="KR4e0170_WYG_001-47b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　東洲初稿巻一<lb/>
</p>
<p>
</p>
  </div>
</body>
</text>
</TEI>