<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>新安文獻志巻二十一</head>
    <p>
<pb n="KR4h0103_WYG_023-1a"/>
欽定四庫全書<lb/>
　新安文獻志巻二十一　　明　程敏政　撰<lb/>
　　序<lb/>
　　　青陽先生文集序　　　　　程國儒<lb/>
文莫盛於三代而三代無以文名者其名不以文也漢<lb/>
以降始有以文得名而其文己不復三代之盛矣嗚呼<lb/>
豈惟文哉文者徳之華行之表徳行之不足而名能文<lb/>
者亦偽耳是故山之寳氣結為龍文日之回光散為霞<lb/>
<pb n="KR4h0103_WYG_023-1b"/>
采十圍之木上干霄漢秀色而繁隂必其節幹勁堅根<lb/>
柢深固非風雨所能揺振者有元右文聲教所被鴻儒<lb/>
秀士萃於一時繪繡錯施韶濩迭奏著作之盛儗諸隆<lb/>
古至如服章縫持翰墨以莅戎事而能樹駿功守大節<lb/>
誠無愧於古人則四海之内百年之間青陽余先生一<lb/>
人而己至正之亂天下騷然名都大邑所在為墟文武<lb/>
之臣鮮克勤事而先生以孤軍守皖城持必死之志處<lb/>
就危之地岌乎江上與天為謀使國勢既衰而復振民<lb/>
<pb n="KR4h0103_WYG_023-2a"/>
心已離而復合者葢五六年城陷先生與其夫人若子<lb/>
俱死於難平生所為文悉為煨燼中原士大夫所甞傳<lb/>
誦者南北析離不可復得得諸其門人郭奎僅數十篇<lb/>
而已嗚呼汝鳩亡而忠臣之志不泯白華逸而孝子之<lb/>
心無窮以先生勲徳之茂節行之著使其文不傳自足<lb/>
以名世矧猶有如奎所傳者雖然三代之文厄於秦火<lb/>
莫得其全而僅存者世謂之經以其所以為訓者皆人<lb/>
道之常也先生處大變而不失其常是以身為訓者也<lb/>
<pb n="KR4h0103_WYG_023-2b"/>
然則植世教勵名節以與詩書並傳者將不在其文也<lb/>
夫先生名闕字廷心武威人至順癸酉進士官至淮南<lb/>
行省左丞命下而先生已死賜謚文忠追封夏國公甞<lb/>
讀書青陽山中學者稱之曰青陽先生故因以名其集<lb/>
云<lb/>
　　　贈安慶知府譚敬先序　　　汪　叡<lb/>
臣子趨君父之命不計利害惟忠義之為尚非達於理<lb/>
者不能然譚君敬先知安慶之明年夏六月冦至鎮卒<lb/>
<pb n="KR4h0103_WYG_023-3a"/>
不戰以潰冦退君倡僚幕之官撫殘傷遺民固守三越<lb/>
月或曰郡府無兵甲冦出没難測未若還請命於省府<lb/>
君不聴九月幾望右丞徐公達領兵城安慶於是民得<lb/>
安全而官有寵錫之榮又明年八月我吳國公躬率舟<lb/>
師解洪都之圍三戰皆捷大敗陳氏之兵其將校悉已<lb/>
殺溺擒降偽主友諒中流矢死降其卒數十萬盡得其<lb/>
樓船公憫江夏之民屢年困迫於陳氏戰鬭供億不少<lb/>
蘇不忍輒以兵加之謀得其人將命以招諭之而譚君<lb/>
<pb n="KR4h0103_WYG_023-3b"/>
往焉或曰友諒死未知其信否不可以輕往或又曰友<lb/>
諒果死其嗣子必繼立亦不可往君曰上命也其可辭<lb/>
避乎於是奉命趨江夏宣明吳國威徳懷柔寛惠之恩<lb/>
言論慷慨氣不餒竭人為之感動厚其禮遇乃以其官<lb/>
使來復命若是二者豈非不計利害惟忠義之為尚<lb/>
者乎茍不達於理而惟人言之去就鮮有不較乎利害<lb/>
者也以趨利避害為心而能忠於事君者未之有也故<lb/>
曰非達於理者不能然君既復命還安慶九華知府劉<lb/>
<pb n="KR4h0103_WYG_023-4a"/>
君喜而寄頌以詩九江宋伯圻又率郡之能詩者咸歌<lb/>
詠之新安汪仲魯乃以事之闗於大節者二并書以為<lb/>
叙<lb/>
　　　送彭萬里之江夏序　　　　汪　叡<lb/>
王師西平江漢伐罪弔民義明勢張人心翕合是故一<lb/>
戰而殺其大將焚其巨艦再戰而俘其衆不可以數計<lb/>
三戰而殱其渠魁降其將卒數萬盡得其樓船古今大<lb/>
快無逾於此夫殺主自立逆亂天常者人得而誅之國<lb/>
<pb n="KR4h0103_WYG_023-4b"/>
家申明春秋大義於天下江漢之民望風順服知者獻<lb/>
謀勇者効力抱才藝懷道徳山林幽逺之士率皆振奮<lb/>
而願有為於時也況其勇徤有謀直言好善如吾彭萬<lb/>
里者哉萬里以萬戸侯從鎮同安戰守招懷屢建勲績<lb/>
向之三戰皆預焉兹再往江夏且視予疾以别予覩國<lb/>
家盛事絶古今多士雲集而予則病廢甚不能振拔有<lb/>
為獨壯萬里之行也執其手而語之曰王師方拯民於<lb/>
水火之中保之若赤子俘獲者盡釋不殺仁聲達逺邇<lb/>
<pb n="KR4h0103_WYG_023-5a"/>
真所謂保民而王者哉夫義之著所以勝敵也仁之孚<lb/>
所以安民也敵勝而民安以定天下不難也大丈夫樹<lb/>
勲名於不朽殆不違斯言也夫<lb/>
　　　贈汪徳元序　　　　　　　唐桂芳<lb/>
我大丞相吳國公以天縱之資恢復疆土不五年奄有<lb/>
東南列郡乃辛丑冬十月提兵聲討破九江湖湘間望<lb/>
風奔潰陳友諒瑟縮若狐㹠然然人才國家根柢内衛<lb/>
外扞折衝萬里未甞標文武為兩途我國公發諸夢寐<lb/>
<pb n="KR4h0103_WYG_023-5b"/>
惟恐人才求而弗獲先是行省責守令舉所知一人休<lb/>
寜左萬戸汪徳元出戍祁門境上知縣亷其能上薦無<lb/>
何召畀以牧民之職徳元諏日撰行有贈言者曰子前<lb/>
日之戍鄉邑栁營肅清不聞喘息聲白日坐堂上老校<lb/>
數輩捫蝨嗜睡不肯下村疃受私遺間有持酒漿至者<lb/>
揺手辭今舍矛槊而事筆硯棄軍壘以蒞民部錢粟委<lb/>
積訟牒旁午世之守令六事必以闢田野增戸口均賦<lb/>
役為治之端而興學簡訟屏慝為治之驗往者遭瘡痍<lb/>
<pb n="KR4h0103_WYG_023-6a"/>
之秋下車率不加意輙於縣庠公館悉華而新之民力<lb/>
未甦而就敝可勝慨哉徳元胄出越國公初從縉紳先<lb/>
生游類知治體者鮑伯原父子儒林之良咸歌之唐仲<lb/>
又序之是嵗日南至也<lb/>
　　　御書孝義家詩巻後序　　　程　昆<lb/>
予幼則聞浦江鄭氏以孝義名四方思欲一造門徵文<lb/>
獻而未能也今年夏待次京師獲識左庶子仲辨繼而<lb/>
其宗長仲渶詣闕謝旌表恩又相遇客邸二公蒼顔白<lb/>
<pb n="KR4h0103_WYG_023-6b"/>
髮執禮謙厚信為聖代之良臣故家之耆徳也仲渶當<lb/>
陛辭日皇帝御奉天門親書孝義家三大字題其傍曰<lb/>
賜浦江鄭渶而識以精一執中之璽仲渶稽首拜受百<lb/>
僚卿士歡欣鼔舞咸為詩文以頌仲渶之孝義荷天子<lb/>
之寵光也㑹予授浦江縣令之官踰兩月始過白麟溪<lb/>
又獲進謁前禮部尚書仲與公辭氣從容謙恭謹恪一<lb/>
門子姪數千餘指雍雍于于動中禮度同居己十三世<lb/>
歴數百年而遵守家䂓如一日也葢為家長者不必張<lb/>
<pb n="KR4h0103_WYG_023-7a"/>
公藝之忍而長幼欣欣如春陽之和煦為師傅者不必<lb/>
焦千之之嚴而子弟循循雅飭安然於䂓矩準繩之中<lb/>
信自今以往雲仍昆來蕃衍盛大以昭先烈於無窮者<lb/>
雖百世可知也噫旌别淑慝表厥宅里此聖朝化民成<lb/>
俗之良䂓而承流宣化為民之師帥則刺史縣令職也<lb/>
予何能哉獨浦陽得鄭氏以孝義昭信於天下被恩榮<lb/>
於聖代其鄉黨州閭必有觀感而興起者則予之治斯<lb/>
邑殆不難也夫<lb/>
<pb n="KR4h0103_WYG_023-7b"/>
　　　送監察御史萬資中序　　　方　勉<lb/>
臺臣國家耳目綱紀所係豈文法吏云乎彼以刑名為<lb/>
任烏盡其職哉然則欲提綱正紀俾百司有所慎四海<lb/>
有所賴非才行卓異之士為御史不足以臻其效南京<lb/>
聖朝舊都自我太宗文皇帝駐蹕行在南京官屬其制<lb/>
一也然而臺臣之選朝廷尤注意焉今南京副都御史<lb/>
姑蘇呉公才行卓異帝心簡在實總臺綱值各道缺員<lb/>
公薦安成萬君資中為御史識者謂宜萬君永樂辛丑<lb/>
<pb n="KR4h0103_WYG_023-8a"/>
進士髙第始授榮昌令將之邑被留館閣預修國史陞<lb/>
大理左寺副轉光禄大官署正寜親歸家以道自娯副<lb/>
都公既薦驛召赴北京循例理刑四川道予時亦自太<lb/>
常博士改是道御史因得與資中聚首知其學富才敏<lb/>
謹於言而達於政既而總北京臺綱者進資中與同輩<lb/>
䇿以憲務資中在優等於是命下授陜西道監察御史陛辭<lb/>
赴南京僚友知資中者交口慶之且惜其去屬予贈言<lb/>
予惟訊讞刑獄伸雪寃枉彰善劾惡糾謬繩愆固今御<lb/>
<pb n="KR4h0103_WYG_023-8b"/>
史職事愧予才未稱資中之所能至於耳目綱紀之係<lb/>
凡臺綱所當為者予不敏願與資中共相勵也若夫舍<lb/>
國家生民安危休戚不慮於心而惟掇拾人之小過文<lb/>
以大失致加於罪求聞於時資中與予必不為矣復何<lb/>
言哉資中行矣予與諸君子日相望焉<lb/>
　　　美新安太守孫侯詩序　　　楊　寜<lb/>
周官之制備矣自秦罷侯置守以郡國計之守之職視<lb/>
古諸侯為重其任重若此其選不尤重乎然豈人人當<lb/>
<pb n="KR4h0103_WYG_023-9a"/>
其選哉東西都之盛得牧史籍若龔黄召杜不數人可<lb/>
見己我國朝治隆前古預是選者必臻簡拔其間亦有<lb/>
聞望儒臣在選中若福山孫侯遇其人也哉侯世家也<lb/>
長才異能來為徽州本政教正法則審均辨利不待次<lb/>
而舉病不待頑而廢哀惸恤孤而惠養不遺折奸禁悍<lb/>
而刑罰不過豈非知慮足以治之仁厚足以安之徳音<lb/>
足以化之歟九載考最六邑之民塗奔巷聚乞留復任<lb/>
命下之日黎老童孺舞蹈歡呼更相賀曰吾族克安而<lb/>
<pb n="KR4h0103_WYG_023-9b"/>
生矣予承乏長秋官時聞其聲譽日著及致政歸益見<lb/>
侯治行卓卓起人若平婺源程烈女休陽販夫二疑獄<lb/>
其事尤赫赫在人耳目非政通神明者鮮或有此是宜<lb/>
里巷之詩歌搢紳之清頌作矣祁門士汪思敬於是勇<lb/>
激於心鏗戛其聲以新安山水人物之勝撮其最者發<lb/>
詠徳之什以予傳卜氏之學請叙其美予固知侯之深<lb/>
者其徳澤在是州與山髙水長而能竝任公之賢不負<lb/>
文公之教以增他日太史循良之籍宜矣顧寧雖在野<lb/>
<pb n="KR4h0103_WYG_023-10a"/>
敢不為吾君分治其民者以得賢為心哉則思敬之詩<lb/>
雖託之麥秀襦袴之作而於比興之義殆又過焉所謂<lb/>
百世之甘棠者在是矣予故樂道之以為分民牧之麾<lb/>
者勸<lb/>
　　　去思詩序　　　　　　　　鮑　寧<lb/>
去思詩者前太守永嘉孫公既去徽士民思之而作也<lb/>
昔公為秋官主事以多病乞歸大臣髙其名不聴其請<lb/>
謂徽江左大藩薦公俾卧治焉公為政以清心省事為<lb/>
<pb n="KR4h0103_WYG_023-10b"/>
本始至郡一切事有擾於民者悉罷去不煩其令使民<lb/>
易從其聴訟也情可矜者辨遣之怙惡不悛者繩之蒞<lb/>
政幾四年病居其半推心以待物鎮之以静而民益安<lb/>
嗚呼此所以無赫赫之名而有去後之思也歟士民所<lb/>
以思於公者或見於篇章或見於方言不一而足休寧<lb/>
士曰孫鼎甞親炙於公最深於是因士民之歌采其近<lb/>
而可知者裝潢成巻將詣公廬以申起居之問屬寧叙<lb/>
之寧謂公心學髙明清風雅徳足以表正流俗故在位<lb/>
<pb n="KR4h0103_WYG_023-11a"/>
而民安之既去而民思之思之不足而詠歌之詠歌之<lb/>
不足至有不逺千數百里而造其廬者焉嗚呼非徳義<lb/>
之感於人心能如是夫昔寧之見公也公待以客禮而<lb/>
忘其勢分之髙下寧退而言曰孟子所謂古之王公好<lb/>
善而忘勢我公有焉雖然樂其道而忘人之勢寧也亦<lb/>
不敢不勉由是寧雖感公知遇而足迹未甞輕至公門<lb/>
是豈踈於公哉葢道義之所存也此鼎所以不逺千數<lb/>
百里造公之廬而寧所以拳拳於述其情者歟鼎往拜<lb/>
<pb n="KR4h0103_WYG_023-11b"/>
公於庭下請以六邑士民之思公者為公壽復為我謝<lb/>
曰寧昔受公明訓謹不敢忘公賜梅花與詩尚無恙他<lb/>
日鼎歸寧候之於城東門外以審公之安否儻得見公<lb/>
手翰又如親見公焉是為叙<lb/>
　　　贈程文實序　　　　　　　鮑　寧<lb/>
予家去槐川不二里視程氏為世戚而予又與文實俱<lb/>
業儒為同道交地近也世戚也同道也其相知之深為<lb/>
何如嗟夫文實世家後裔之賢者也修在己之學以紹<lb/>
<pb n="KR4h0103_WYG_023-12a"/>
徳於前述先世之勲以垂聲於後此其志也數年前文<lb/>
實以其六世祖丞相文清公所上宋理宗道學表並救<lb/>
災備邉諸劄俾讀之予歎曰不圖公之造道至於斯也<lb/>
其濟時垂訓之典乎文實曰先丞相文翰甚多今存者<lb/>
無幾家傳者若干篇續得者若干篇小子將益圖之彚<lb/>
集以垂永久誠大願也未幾又告予曰先丞相去忠壯<lb/>
公凡若干世忠壯勲烈之大者梁史固載之矣然神而<lb/>
明之以廟食百世膺誥命之褒贈而垂耀無窮則至宋<lb/>
<pb n="KR4h0103_WYG_023-12b"/>
而後大備惜其文辭事實散漫間出而無以覩其全嚮<lb/>
者甞得一二而珍襲之今也天與之幸十得七八矣僭<lb/>
欲有所論述窮上極下旁通曲暢以備一家之言庶有<lb/>
以垂不朽子謂如何予聞而壯之又二年文實遂以成<lb/>
書二帙屬予校其得失其一曰明良慶㑹録則先丞相<lb/>
在位時君臣賡歌賜奏之辭暨其出處本末也其一曰<lb/>
程氏源流録則述忠壯公為詳上泝其源則忠誠君元<lb/>
譚公之遺事可以槩見下衍其流則雲仍之賢者達者<lb/>
<pb n="KR4h0103_WYG_023-13a"/>
可附載焉一開巻間上下千數百載如指諸掌而程氏<lb/>
之文章人物如繁星麗天其光芒有不可得而掩者矣<lb/>
嗚呼使文實以文學發身得一郡一邑以自効所以顯<lb/>
揚其先者又豈加於此哉惟其不為一代之顯故能永<lb/>
百代之傳此君子所以有取於斯也今年八月望日文<lb/>
實年周五十是為始生之辰諸君子因其述祖之有成<lb/>
而願其流慶於永久此歌詠之所以作也雖然五十而<lb/>
知天命聖人事也行年五十而知四十九年之非賢者<lb/>
<pb n="KR4h0103_WYG_023-13b"/>
之希乎聖也文實於述祖可謂有功矣由是而進修不<lb/>
懈則聖賢性命之學必將與有聞焉文實其勉諸予日<lb/>
望之<lb/>
　<lb/>
　<lb/>
　<lb/>
　<lb/>
　新安文獻志巻二十一<lb/>
</p>
<p>
</p>
  </div>
</body>
</text>
</TEI>