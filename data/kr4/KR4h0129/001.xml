<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>後周文紀巻一</head>
    <p>
<pb n="KR4h0129_WYG_001-1a"/>
欽定四庫全書<lb/>
　後周文紀巻一　　　　　明　梅鼎祚　編<lb/>
　　文帝宇文泰<hi>字黑獺代郡武川人仕魏歴侍中驃騎大將軍關西大行臺弑孝武帝立</hi>
　　　<hi>南陽王寳炬于長安是為西魏封安定郡公位太師大冢宰及閔帝簒位自立為天王追尊泰</hi>
　　　<hi>文王武成初追尊文皇帝廟曰太祖</hi>
　　　上魏孝武帝表<hi>魏太昌元年賀拔岳為關西大行臺以太祖為左丞岳復表為</hi>
　　　　<hi>夏州刺史及岳為秦州刺史侯莫陳悦所害衆遂推奉太祖帝遣追岳軍還洛陽亦追還</hi>
　　　　<hi>悦悦附齊神武不肯應太祖表于帝時將討悦未測朝㫖且兵衆未集假此為詞帝詔報</hi>
<pb n="KR4h0129_WYG_001-1b"/>
　　　　<hi>太祖又表復與悦書責之</hi>
臣前以故關西大都督臣岳竭誠奉國横罹非命三軍<lb/>
喪氣朝野痛惜都督冦洛等銜寃茹慼志雪讎恥以臣<lb/>
昔同幕府苦賜要結臣便以今月十四日輕來赴軍當<lb/>
發之時巳有别表既為衆情所逼權掌兵事詔召岳軍<lb/>
入京此乃為國良䇿但髙歡之衆已至河東侯莫陳悦<lb/>
猶在永洛况此軍士多是關西之人皆戀鄉邑不願東<lb/>
下今逼以上命悉令赴關悦躡其後歡邀其前首尾受<lb/>
<pb n="KR4h0129_WYG_001-2a"/>
敵其勢危矣臣殞身王事誠所甘心恐敗國殄人所損<lb/>
更大乞少停緩更思後圖徐事誘導漸就東引<lb/>
　　　孝武帝詔報<lb/>
賀拔岳既殞士衆未有所歸卿可為大都督即相統領<lb/>
知欲漸就東下良不可言今亦徴侯莫陳悦士馬入京<lb/>
若其不來朕當親自致罰宜體此意不過淹留<lb/>
　　　又表<lb/>
侯莫陳悅違天逆理酷害良臣自以專戮罪重不恭詔<lb/>
<pb n="KR4h0129_WYG_001-2b"/>
命阻兵永洛彊梁秦隴臣以大宥既班忍抑私憾頻問<lb/>
悦及都督可朱渾元等歸闕早晚而悦並維縶使人不<lb/>
聽反報觀其指趣勢必異圖臣正為此未敢自拔兼順<lb/>
衆情乞少停緩<lb/>
　　　又表<hi>悦既懼太祖謀巳詐為詔與秦州刺史万俟普撥令為悦黨援普撥封呈太祖太祖</hi>
　　　　<hi>表之曰</hi>
臣自奉詔摠平凉之師責重憂深不遑啓處訓兵秣馬<lb/>
唯思竭力前以人戀本土侯莫陳悦窺窬進退量度且<lb/>
<pb n="KR4h0129_WYG_001-3a"/>
宜住此今若召悦授以内官臣列斾東轅匪朝伊夕朝<lb/>
廷若以悦堪為邉扞乞處以𤓰凉一藩不然則終致猜<lb/>
虞於事無益<lb/>
　　　又上討侯莫陳悦表<hi>太祖進軍至原州衆軍悉集諭以討悦之意乃表帝</hi>
　　　　<hi>引兵工隴追斬悅</hi>
臣聞誓死酬恩覆宗報主人倫所急赴蹈如歸自大都<lb/>
督臣岳殁後臣頻奉詔還闕秣馬戒塗志不俟旦直以<lb/>
督將以下咸稱賀拔公視我如子今讎恥未報亦何面<lb/>
<pb n="KR4h0129_WYG_001-3b"/>
目以處世間若得一雪寃酷萬死無恨且悦外附彊臣<lb/>
内違朝㫖臣今上思逐惡之志下遂節士之心兾仗天<lb/>
威為國除害小違大順實在兹辰克定之後伏待斧鉞<lb/>
　　　責侯莫陳悅書<lb/>
頃者正光之末天下沸騰塵飛河朔霧塞荆沔故將軍<lb/>
賀拔公攘袂勃起志寜㝢縣授戈南指拯皇靈於已墜<lb/>
擁旄西邁濟百姓於淪胥西顧無憂繄公是賴勲茂賞<lb/>
隆遂征闗右此乃行路所知不藉一二談也君實名微<lb/>
<pb n="KR4h0129_WYG_001-4a"/>
行薄本無逺量故將軍降遷喬之志篤彚征之理乃申<lb/>
啓朝廷薦君為隴右行臺朝議以君功名闕然未之許<lb/>
也遂頻煩請謁至于再三天子難違上將便相聽許是<lb/>
亦遐邇共知不復煩之翰墨縱使木石為心猶當知感<lb/>
况在生靈安能無愧加以王室多故髙氏專權主上虛<lb/>
心寄隆晉鄭君復與故將軍同受宻㫖屢結盟約期于<lb/>
畢力共匡時難而貌恭心狠妬勝嫉賢口血未乾匕首<lb/>
巳發協黨國賊共危本朝孤恩負誓有靦面目豈不上<lb/>
<pb n="KR4h0129_WYG_001-4b"/>
畏于天下慙于地吾以弱才猥當藩牧蒙朝廷拔擢之<lb/>
恩荷故將軍國士之遇聞問之日魂守驚馳便陳啓天<lb/>
朝暫來奔赴衆情所推遂當戎重比有勅㫖召吾還闕<lb/>
亦有别詔令君入朝雖操行無聞而年齒已宿今日進<lb/>
退惟君是視君若督率所部自山隴東邁吾亦摠勒師<lb/>
徒北道還闕共追㢘藺之迹同慕冦賈之風如其首䑕<lb/>
兩端不時奉詔專戮違㫖國有常刑枕戈坐甲指日相<lb/>
見幸圖利害無貽噬臍<hi>喬一作髙</hi>
<pb n="KR4h0129_WYG_001-5a"/>
　　　賜李逺書<hi>逺字萬歲其先隴西成紀人家髙平仕魏尚書左僕射入周進柱國大將</hi>
　　　　<hi>軍為宇文護所害</hi>
　　　　<hi>逺嘗校獵于莎獨見石於叢蒲中以為伏兎射之而中鏃入寸餘就而視之乃石也太祖</hi>
　　　　<hi>聞而異之賜逺書</hi>
昔李將軍廣親有此事公今復爾可謂世載其德雖熊<lb/>
渠之名不能獨擅其美<lb/>
　　　與長孫儉書<hi>儉河南洛陽人本名慶明初本魏枝族姓拓拔氏歴夏州摠管</hi>
　　　　<hi>儉為荆州刺史所部鄭縣令泉璨為民所訟推治獲實儉大集僚屬謂之曰此由刺史敎</hi>
<pb n="KR4h0129_WYG_001-5b"/>
　　　　<hi>誨不明信不被物遂于㕔事前肉袒自罰捨璨不問魏文帝璽書勞之太祖又與儉書</hi>
近行路傳公以部内縣令有罪遂自杖三十用肅群下<lb/>
吾昔聞王臣謇謇匪躬之故葢謂憂公忘私知無不為<lb/>
而已未有如公刻身罰巳以訓羣僚者也聞之嘉歎<hi>庾信</hi>
<hi>撰拓拔儉神道碑云太祖時為大丞相與書云此之美事耳目之所未經歎尚無極故遣專使  北史末云聞</hi>
<hi>之嘉歎良乆不可言</hi>
　　　又書<lb/>
　　　　<hi>儉為荆州刺史時梁元帝嗣位于江陵外敦鄰睦内懐異計儉啓太祖陳攻取之謀及周</hi>
<pb n="KR4h0129_WYG_001-6a"/>
　　　　<hi>討江陵平以儉原謀賞奴婢三百口太祖與儉書遷大將軍移鎮荆州摠管五十二州</hi>
本圖江陵由公畫計今果如所言智者見未萌何其妙<lb/>
也但吳民離散事藉招懐南服重鎮非公不可<lb/>
　　　與行臺王思政書<lb/>
　　　　<hi>崔猷字宣猷魏大統十二年除大都督浙川刺史後年侯景據河南歸欵遣思政赴之太</hi>
　　　　<hi>祖與思政書</hi>
崔宣猷智略明贍有應變之才若有所疑宜與量其可<lb/>
不<lb/>
<pb n="KR4h0129_WYG_001-6b"/>
　　　賜鄭孝穆書<hi>孝穆字道和滎陽開封人仕魏中書令入周歴少司空</hi>
　　　　<hi>孝穆大統中行岐州刺史當州都督有能名先是所部百姓乆遭亂離逃散殆盡孝穆留</hi>
　　　　<hi>情綏撫逺近咸至毎歲考績為天下最太祖嘉之賜孝穆書徴拜京兆尹</hi>
知卿蒞職近畿留心治術凋敝之俗禮教興行厭亂之<lb/>
民襁負而至昔郭伋政成并部賈琮譽重冀方以古方<lb/>
今彼有慚德<lb/>
　　　與唐永書<hi>永北海平夀人歴東雍州刺史</hi>
　　　　<hi>永子陵少習武藝瑾博渉經史雅好屬文文帝聞其名與永書因召瑾拜尚書員外郎相</hi>
<pb n="KR4h0129_WYG_001-7a"/>
　　　　<hi>府記室參軍事軍書羽檄瑾悉掌之歴司宗中大夫兼内史陵位大都督應州刺史</hi>
聞公有二子曰陵從横多武略瑾雍容富文雅可並遣<lb/>
入朝孤欲委以文武之任<hi>並周書瑾北史聞公有二子曰陵曰  陵縱横多武略云</hi>
<hi>云</hi>
　　　檄討齊神武髙歡文<hi>齊神武髙歡入洛廢中興主而立孝武帝後相疑貳</hi>
　　　　<hi>將圖歡授周太祖關西大行臺傳檄方鎭而歡舉兵犯闕帝奔長安是為西魏軍國之政</hi>
　　　　<hi>取决太祖焉</hi>
葢聞隂陽逓用盛衰相襲茍當百六無間三五皇家創<lb/>
<pb n="KR4h0129_WYG_001-7b"/>
厯陶鑄蒼生保安四海仁育萬物運距孝昌屯沴屢起<lb/>
隴冀騷動燕河狼顧雖靈命重啓蕩定有期而乘釁之<lb/>
徒因生羽翼賊臣髙歡器識庸下出自輿皁罕聞禮義<lb/>
直以一介鷹犬効力戎行靦冒恩私遂竊榮寵不能竭<lb/>
誠盡節專挾姦回乃勸爾朱榮行兹簒逆及榮以專政<lb/>
伏誅世隆以兇黨外叛歡苦相敦勉今取京師又勸吐<lb/>
萬兒復為弑虐暫立建明以令天下假推普泰欲竊威<lb/>
權並歸廢斥俱見酷害於是稱兵河北假討爾朱亟通<lb/>
<pb n="KR4h0129_WYG_001-8a"/>
表奏云取䜛賊既行廢黜遂將簒弑以人望未改恐鼎<lb/>
鑊交及乃求宗室權允人心天方與魏必將有王翊戴<lb/>
聖明誠非歡力而歡阻兵安忍自以為功廣布腹心跨<lb/>
州連郡端揆禁闥莫非親黨皆行貪虐窫窳生靈而舊<lb/>
將名臣正人直士横生瘡痏動挂網羅故武衛將軍伊<lb/>
琳清貞剛毅禁旅攸屬直閣將軍鮮于康仁忠亮驍傑<lb/>
爪牙斯在歡收而戮之曾無聞奏司空髙乾是其黨與<lb/>
每相影響謀危社稷但以姦志未從恐先泄漏乃密白<lb/>
<pb n="KR4h0129_WYG_001-8b"/>
朝廷使殺髙乾方哭對其弟稱天子横戮孫騰任祥歡<lb/>
之心膂並使入居樞近伺國間隙知歡逆謀將發相繼<lb/>
歸逃歡益加撫待亦無陳白然歡入洛之始本有姦謀<lb/>
令親人蔡儁作牧河濟厚相恩贍以為東道主人故關<lb/>
西大都督清水公賀拔岳勲德隆重興亡攸寄歡好亂<lb/>
樂禍深相忌毒乃與侯莫陳悦隂圖陷害幕府以受律<lb/>
專征即便討戮歡知逆狀已露稍懷旅拒遂遣蔡儁拒<lb/>
代令竇泰佐之又遣侯景等云向白馬輔世珍等徑趣<lb/>
<pb n="KR4h0129_WYG_001-9a"/>
石濟髙隆之及婁招等屯據壺關韓軌之徒擁衆蒲坂<lb/>
於是上書天子數論得失訾毁乘輿威侮朝廷藉此微<lb/>
庸冀兹大寳溪壑可盈禍心不測或言徑赴荆楚開疆<lb/>
於外或言分詣伊洛取彼䜛人或言欲來入關與幕府<lb/>
决戰今聖明御運天下清夷百僚師師四隩來暨人盡<lb/>
忠良誰為君側而歡威福自巳生是亂階緝構南箕指<lb/>
鹿為馬包藏兇逆伺我神器是而可忍孰不可容幕府<lb/>
折衝宇宙親當受脤鋭師百萬彀騎千羣裹糧坐甲唯<lb/>
<pb n="KR4h0129_WYG_001-9b"/>
敵是俟義之所在糜軀匪恡頻有詔書頒告天下稱歡<lb/>
逆亂徴兵致伐今便分命將帥應機進討或趣其要害<lb/>
或襲其窟穴電繞虵擊霧合星羅而歡違負天地毒被<lb/>
人鬼乘此掃蕩易同俯拾歡若渡河稍逼宗廟則分命<lb/>
諸將直取并州幕府躬自東轅電赴伊洛若固其巢穴<lb/>
未敢發動亦命群帥百道俱前轅裂賊臣以謝天下其<lb/>
州鎮郡縣率土人黎或州鄉冠冕或功勲世濟並宐捨<lb/>
逆歸順立効軍門封賞之科已别有格凡百君子可不<lb/>
<pb n="KR4h0129_WYG_001-10a"/>
勉旃<hi>生靈周書作生人窟穴書作窟宅勉旃書作歟英華兇黨外叛作世濟凶黨復為弑虐作殺傷暴虐</hi>
<hi>並非無間北史作無聞遂竊作遂階清貞剛毅作清直武毅宗廟作宫廟功庸作勲庸</hi>
　　　誓師辭<hi>大統三年太祖率李弼等十二將東伐至潼闗乃誓于師</hi>
與爾有衆奉天威誅暴亂惟爾衆士整爾甲兵戒爾戎<lb/>
事無貪財以輕敵無暴民以作威用命則有賞不用命<lb/>
則有戮爾衆士其勉之<lb/>
　　　大統十一年春三月令<lb/>
古之帝王所以外建諸侯内立百官者非欲富貴其身<lb/>
<pb n="KR4h0129_WYG_001-10b"/>
而尊榮之盖以天下至廣非一人所能獨治是以博訪<lb/>
賢才助己為治若其知賢也則以禮命之其人聞命之<lb/>
日則慘然曰凡受人之事任人之勞何捨巳而從人又自<lb/>
勉曰天生儁士所以利時彼人主者欲與我為治安可<lb/>
茍辭於是降心而受命及居官也則晝不甘食夜不甘<lb/>
寢思所以上匡人主下安百姓不遑恤其私而憂其家<lb/>
故妻子或有饑寒之弊而不顧也於是人主賜之以俸<lb/>
禄尊之以軒冕而不以為惠也賢臣受之亦不以為德<lb/>
<pb n="KR4h0129_WYG_001-11a"/>
也位不虗加禄不妄賜為人君者誠能以此道授官為<lb/>
人臣者誠能以此情受位則天下之大可不言而治矣<lb/>
昔堯舜之為君稷契之為臣用此道也及後世衰微此<lb/>
道遂廢乃以官職為私恩爵禄為榮惠人君之命官也<lb/>
親則授之愛則任之人臣之受位也可以尊身而潤屋<lb/>
者則迂道而求之損身而利物者則巧言而辭之於是<lb/>
至公之道没而姦詐之萌生天下不治正為此矣今聖<lb/>
主中興思去澆偽諸在朝之士當念職事之艱難負闕<lb/>
<pb n="KR4h0129_WYG_001-11b"/>
之招累夙夜兢兢如臨深履薄才堪者則審已而當之<lb/>
不堪者則收短而避之使天官不妄加王爵不虗受則<lb/>
淳素之風庶幾可反<lb/>
　　孝閔帝<hi>名覺字陀羅尼文帝第三子簒西魏即天王位其年為晉公護所弑</hi>
　　　祠圎丘詔<lb/>
予本自神農其于二丘宜作厥主始祖獻侯啓土遼海<lb/>
肇有國基配南北郊文考德符五運受天明命祖于明<lb/>
堂以配上帝廟為太祖<lb/>
<pb n="KR4h0129_WYG_001-12a"/>
　　　分使廵撫詔<lb/>
上天有命革魏于周致予一人受兹大號予惟古先聖<lb/>
王罔弗先于省視風俗以求民瘼然後克治矧予眇眇<lb/>
又當草昧若弗尚于逹四聰明四目之訓者其有聞知<lb/>
哉有司宜分命方别之使所在廵撫五敎何者不宣時<lb/>
政有何不便得無修身㓗已才堪佐世之人而不為上<lb/>
所知寃枉受罰幽辱于下之徒而不為上所理孝義貞<lb/>
節不為有司所申鰥寡孤貧不為有司所恤暨黎庶衣<lb/>
<pb n="KR4h0129_WYG_001-12b"/>
食豐約賦役繁省災厲所興水旱之處並宜具聞若有<lb/>
年八十已上所在就加禮餼<lb/>
　　　封功臣詔<lb/>
惟天地草昧建邦以寜今可大啓諸國為周藩屏<lb/>
　　　誅趙貴詔<hi>貴謀反伏誅</hi>
朕文考昔與羣公洎列將衆官同心戮力共治天下自<lb/>
始及終二十三載迭相匡弼上下無怨是以羣公等用<lb/>
升余于大位朕雖不德豈不識此是以朕于群公同姓<lb/>
<pb n="KR4h0129_WYG_001-13a"/>
者如兄弟異姓者如甥舅兾此一心平定宇内各令子<lb/>
孫享祀百世而朕不明不能輯睦致使楚公貴不悦于<lb/>
朕與万俟幾通叱奴興王龍仁長孫僧衍等隂相假署<lb/>
圖危社稷事不克行為開府宇文盛等所告及其推究<lb/>
咸伏厥辜興言及此心焉如痗但法者天下之法朕既<lb/>
為天下守法安敢以私情廢之書曰善善及後世惡惡<lb/>
止其身其貴通興龍仁罪止一家僧衍止一房餘皆不<lb/>
問惟爾文武咸知時事<lb/>
<pb n="KR4h0129_WYG_001-13b"/>
　　　振浙州詔<lb/>
浙州去歲不登厥民饑饉朕用慜焉其當州租輸未畢<lb/>
者悉宜免之兼遣使廵檢有窮餒者並加振給<lb/>
　　　降罪詔<lb/>
朕甫臨大位政教未孚使我民農多陷刑網今秋律己<lb/>
應將行大戮言念群生責在于朕宜從肆眚與其更新<lb/>
其犯者宜降從流流以下各降一等不在赦限者不從<lb/>
此降<lb/>
<pb n="KR4h0129_WYG_001-14a"/>
　　　舉賢良詔<lb/>
帝王之治天下罔弗博求衆才以乂厥民今二十四軍<lb/>
宜舉賢良堪治民者軍列九人被舉之人於後不稱厥<lb/>
任者所舉官司皆治其罪<lb/>
　　　文武授階詔<lb/>
朕聞君臨天下者非由一人時乃上下同心所致今文<lb/>
武之官及諸軍人不霑爵封者宜各授兩大階<lb/>
　　　百官奏改正朔服色議<hi>詔可</hi>
<pb n="KR4h0129_WYG_001-14b"/>
帝王之興罔弗更正朔明受之于天革民視聽也逮于<lb/>
尼父稽諸隂陽云行夏之時後王所不易今魏厯告終<lb/>
周室受命以木承水寔當行録正用夏時式遵聖道惟<lb/>
文王誕𤣥氣之祥有黑水之䜟服色宜烏<lb/>
　　明帝<hi>名毓小名統萬突文帝長子初封寜都郡公晉公護弑孝閔立之在位四年為護所酖弑</hi>
　　　放還逺配詔<hi>即天王位元年</hi>
帝王之道以寛仁為大魏政諸有輕犯未至重罪及諸<lb/>
村民一家有犯乃及數家而被逺配者並宜放還<lb/>
<pb n="KR4h0129_WYG_001-15a"/>
　　　放免元氏家口詔<hi>元年</hi>
善人之後猶累世獲宥况魏氏以德讓代終豈容不加<lb/>
隠䘏元氏子女自坐趙貴等事以來所有沒入為官口<lb/>
者悉宜放免<lb/>
　　　放免被掠詔<hi>二年</hi>
王者之宰民也莫不同四海一逺近為父母而子之一<lb/>
物失所若納于隍賊之境土本同大化往因時難致阻<lb/>
東西遂使疆塲之間互相抄掠興言及此良可哀傷自<lb/>
<pb n="KR4h0129_WYG_001-15b"/>
元年以來有被掠入賊者悉可放免<lb/>
　　　改稱京兆詔<hi>二年</hi>
三十六國九十九姓自魏氏南徙皆稱河南之民今周<lb/>
室既都關中宐改稱京兆人<lb/>
　　　三足烏見大赦詔<hi>二年順陽獻三足烏羣臣上表稱慶詔曰</hi>
夫天不愛寶地稱表瑞莫不威鳳巢閣圖龍躍沼豈直<lb/>
日月珠連風雨玉燭是以鉤命決曰王者至孝則出元<lb/>
命苞曰人君至治所有虞舜烝烝來兹異趾周文翼翼<lb/>
<pb n="KR4h0129_WYG_001-16a"/>
翔此靈禽文考至德下覃遺仁爰被逺符千載降斯三<lb/>
足將使三方歸本九州翕定惟此大體景福在民予安<lb/>
敢讓宗廟之善弗宣大惠可大赦天下文武官普進二<lb/>
級<lb/>
　　　造周厯詔<hi>武成元年五月是年八月改天王稱皇帝</hi>
皇王之迹不一因革之道巳殊莫不播八政以成物兆<lb/>
三元而為紀是以容成創定于軒轅羲和欽若于唐世<lb/>
鴻範九疇大𢎞五法易曰澤中有火革君子以治厯明<lb/>
<pb n="KR4h0129_WYG_001-16b"/>
時故厯之為義大矣但忽微成象象極則差分積命時<lb/>
時積斯舛開闢至于獲麟二百七十六萬歲晷度推移<lb/>
餘分盈縮南正無聞疇人靡記暑往寒來理乖攸序敬<lb/>
授民時何其積謬昔漢世巴郡洛下閎善治厯云後八<lb/>
百歲當有聖人定之自火行至今木德應其運矣朕何<lb/>
讓焉可命有司傍稽六典仰觀七曜博推古今造我周<lb/>
厯量定以聞<lb/>
　　　推究赦前事詔<hi>武成元年五月</hi>
<pb n="KR4h0129_WYG_001-17a"/>
比屢有糺發官司赦前事此雖意在疾惡但先王制肆<lb/>
眚之道令天下自新若又推問自新何由哉如此之徒<lb/>
有司勿為推究惟庫廏倉廩與海内所共漢帝有云朕<lb/>
為天下守財耳若有侵盜公家財畜錢粟者魏朝之事<lb/>
年月既逺一不須問自周有天下以來雖經赦宥而事<lb/>
跡可知者有司宜即推窮得實之日但免其罪徴備如<lb/>
法<lb/>
　　　霖雨求言詔<hi>武成元年六月</hi>
<pb n="KR4h0129_WYG_001-17b"/>
昔唐咨四岳殷告六眚覩災興懼咸寘時雍朕撫運應<lb/>
圖作民父母弗敢怠荒以求民瘼而霖雨作沴害麥傷<lb/>
苗隤屋漂垣洎于昏墊諒朕不德蒼生何咎刑政所失<lb/>
罔識厥由公卿大夫士爰及牧守黎庶等今宜各上封<lb/>
事讜言極諫罔有所諱朕將覧察以荅天譴其遭水者<lb/>
有司可時廵檢條列以聞<lb/>
　　　量賜夏州死事詔<hi>武成元年六月</hi>
潁川從我是曰元勲無忘父城實起王業文考屬天地<lb/>
<pb n="KR4h0129_WYG_001-18a"/>
草昧造化權輿拯彼横流匡兹頹運賴英賢盡力文武<lb/>
同心翼賛大功克隆帝業而被堅執鋭櫛風沐雨永言<lb/>
疇昔良用憮然至若功成名遂建國剖符予惟休也其<lb/>
有致死王事妻子無歸者朕甚傷之凡是先王向夏州<lb/>
發夏州從來見在及薨亡者並量賜錢帛稱朕意焉<lb/>
　　　還長孫儉第詔<hi>儉歴遷大將軍夏州摠管薨遺啓世宗葬太祖陵側并以所賜</hi>
　　　　<hi>之宅還官後詔還之</hi>
故柱國鄫國公儉臨終審正爰吐德音以所居之宅本<lb/>
<pb n="KR4h0129_WYG_001-18b"/>
因上賜制度宏麗非諸子所居請以還官更遷他所昔<lb/>
叔敖辭沃壤之地蕭何就窮僻之鄉以古方今無慙曩<lb/>
哲而有司未逹大體遽以其第外給夫追善念功先王<lb/>
令典豈得遂其謙挹致乖懲勸令以本宅還其妻子俾<lb/>
清風逺播無替聿脩<hi>北史畧周書</hi>
　　　贈秦榮先滄州刺史詔<hi>周書孝義傳</hi>
孝為政本德乃化先既表天經又明地義榮先居喪致<lb/>
疾至感過人窮號不反迄乎滅性行標當世理鏡幽明<lb/>
<pb n="KR4h0129_WYG_001-19a"/>
此而不顯道將何述可贈滄州刺史以旌厥異<lb/>
　　　大漸詔<hi>武平二年帝因食遇毒薨其詔即帝口授也</hi>
人生天地之間禀五常之氣天地有窮已五常有推移<lb/>
人安得長在是以生而有死者物理之必然處必然之<lb/>
理脩短之間何足多恨朕雖不德性好典墳披覽聖賢<lb/>
餘論未嘗不以此自曉今乃命也夫復何言諸公及在<lb/>
朝卿大夫士軍中大小督將軍人等並立勲効積有年<lb/>
載輔翼太祖成我周家今朕纉承大業處萬乘之上此<lb/>
<pb n="KR4h0129_WYG_001-19b"/>
乃上不負太祖下不負朕躬朕得啓手啓足從先帝于<lb/>
地下實無恨于心矣所謂恨者朕享大位可謂四年矣<lb/>
不能使政化循理黎庶豐足九州未一二方猶梗顧此<lb/>
懐恨目用不瞑唯兾仁兄冢宰洎朕先正先父公卿大<lb/>
臣等協和為心勉力相勸勿忘太祖遺志提挈後人朕<lb/>
雖沒九泉形體不朽今大位虗曠社稷無主朕兒幼穉<lb/>
未堪當國魯國公邕朕之介弟寛仁大度海内共聞能<lb/>
𢎞我周家必此子也夫人貴有始終公等事太祖輔朕<lb/>
<pb n="KR4h0129_WYG_001-20a"/>
躬可謂有始矣若克念世道艱難輔邕以主天下者可<lb/>
謂有終矣哀死事生人臣大節公等思念此言令萬代<lb/>
稱歎朕禀生儉素非能力行菲薄每寢大布之被服大<lb/>
帛之衣凡是器用皆無雕刻身終之日豈容違棄此好<lb/>
喪事所須務從儉約歛以時服勿使有金玉之飾若以<lb/>
禮不可闕皆令用瓦小歛訖七日哭文武百官各權辟<lb/>
衰麻且以素服從事葬日選擇不毛之地因地勢為墳<lb/>
勿封勿樹且厚葬傷生聖人所誡朕既服膺聖人之教<lb/>
<pb n="KR4h0129_WYG_001-20b"/>
安敢違之凡百官司勿異朕此意四方州鎮使到各令<lb/>
三日哭哭訖悉權辟凶服還以素服從事待大例除非<lb/>
有呼召各按部自守不得輒奔赴闕庭禮有通塞隨時<lb/>
之義葬訖内外悉除服從吉三年之内勿禁婚娶飲食<lb/>
一令如平常也時事殷猥病困心亂止能及此如其事<lb/>
有不盡准此以類為斷死而近思古人有之朕今忍死<lb/>
書此懐抱<hi>世道艱難北史作若克念世道顧其艱難近思作可忍書作盡</hi>
　　武帝<hi>名邕字彌羅突文帝第四子封魯國公宇文護弑明帝矯遺詔立之在位十七年廟曰髙</hi>
<pb n="KR4h0129_WYG_001-21a"/>
　　　<hi>祖</hi>
　　　改元保定詔<hi>以下並保定元年</hi>
寒暑亟周奄及徂嵗改元命始國之典章朕祗承寳圖<lb/>
宜遵故實可改武成三年為保定元年嘉號既新惠澤<lb/>
宜布文武百官各增四級<lb/>
　　　頒六官詔<lb/>
履端開物寔資元后代終成務諒惟宰棟故周文公以<lb/>
上聖之智翼彼姬周爰作六典用光七百自兹厥後代<lb/>
<pb n="KR4h0129_WYG_001-21b"/>
失其緒俾巍巍之化歴千祀而莫傳郁郁之風終百王<lb/>
而永墜我太祖文皇帝禀純和之氣挺天縱之英德配<lb/>
乾元功侔造化故能捨末世之弊風蹈隆周之叡典誕<lb/>
述百官厥用允集所謂乾坤改而重構豈帝王洪範而<lb/>
已哉朕入嗣大寳思揚休烈今可班斯禮于太祖廟庭<lb/>
　　　亢旱原降罪囚詔<lb/>
亢旱歴時嘉苗殄悴豈獄犴失理刑罰乖衷歟其所在<lb/>
見囚死以下一歲刑以上各降本罪一等百鞭以下悉<lb/>
<pb n="KR4h0129_WYG_001-22a"/>
原免之<lb/>
　　　文武租賦詔<hi>以下保定二年</hi>
比以冦難猶梗九州未一文武之官立功効者雖錫以<lb/>
茅土而未及租賦諸柱國等勲德隆重宜有優崇各准<lb/>
别制邑戸聽寄食他縣<lb/>
　　　减省御供詔<lb/>
樹之元首君臨海内本乎宣明敎化亭毒黔黎豈唯尊<lb/>
貴其身侈富其位是以唐堯疎葛之衣麤糲之食尚臨<lb/>
<pb n="KR4h0129_WYG_001-22b"/>
汾陽而永歎登姑射而興想况無聖人之德而嗜欲過<lb/>
之何以克厭衆心處于尊位朕甚恧焉今巨冦未平軍<lb/>
戎費廣百姓空虚與誰為足凡是供朕衣服飲食四時<lb/>
所須爰及宫内調度朕今手自减削縱不得頓行古人<lb/>
之道豈曰全無庶幾凡爾百司安得不思省約勗朕不<lb/>
逮者哉<lb/>
　　　政事依月令詔<hi>保定三年</hi>
二儀創闢𤣥象著明三才已備厯數昭列故書稱欽若<lb/>
<pb n="KR4h0129_WYG_001-23a"/>
敬授易序治厯明時此先代一定之典百王不易之務<lb/>
伏惟太祖文皇帝敬順昊天憂勞庶政厯序六家以隂<lb/>
陽為首洎予小子弗克遵行惟斯不安夕惕若厲自頃<lb/>
朝廷權輿事多倉卒乖和爽序違失先志致風雨愆時<lb/>
疾厲屢起嘉生不遂萬物不昌朕甚傷之自今舉大事<lb/>
行大政非軍機急速皆宜依月令以順天心<lb/>
　　　奴婢贖為庶人詔<hi>保定五年</hi>
江陵人年六十五以上為官奴婢者已令放免其公私<lb/>
<pb n="KR4h0129_WYG_001-23b"/>
奴婢有年至七十以外者所在官司宜贖為庶人<lb/>
　　　甲子乙卯日停樂詔<hi>天和元年五月</hi>
道德交喪禮義嗣興褒四始於一言美三千於為敬是<lb/>
以在上不驕處滿不溢富貴所以長守邦國於焉乂安<lb/>
故能承天静地和民敬鬼明並日月道錯四時朕雖庸<lb/>
昧有志前古甲子乙卯禮云不樂萇𢎞表昆吾之稔杜<lb/>
蕢有揚觶之文自世道喪亂禮儀紊毁此典茫然巳墜<lb/>
於地昔周王受命請聞顓頊廟有戒盈之器室為復禮<lb/>
<pb n="KR4h0129_WYG_001-24a"/>
之銘矧伊未學而能忘此宜依是日省事停樂庶知為<lb/>
君之難為臣不易貽之後昆殷鑒斯在<lb/>
　　　舉孝行詔<hi>天和元年八月</hi>
諸有三年之喪或負土成墳或寢苫骨立一志一行可<lb/>
稱揚者仰本部官司隨事言上當加弔勉以厲薄俗<lb/>
　　　省徴發詔<hi>建德元年</hi>
民亦勞止則星動於天作事不時則石言於國故知為<lb/>
政欲静静在寜民為治欲安安在息役頃興造無度徴<lb/>
<pb n="KR4h0129_WYG_001-24b"/>
發不巳加以頻歲師旅農畆廢業去秋灾蝗年榖不登<lb/>
民有散亡家空杼軸朕每旦恭已夕惕兢懷自今正調<lb/>
以外無妄徴發庶時殷俗阜稱朕意焉<hi>民亦勞止北史作民勞不止</hi>
　　　大旱詔<hi>建德五年五月大旱集百官于庭詔之曰</hi>
盛農之月亢陽不雨氣序愆度盖不徒然豈朕薄德刑<lb/>
賞乖中歟將公卿大臣或非其人歟宜盡直言無得有<lb/>
隠公卿各引咎自責<lb/>
　　　荅太子詔<hi>建德二年太子于岐州獲二白鹿以獻詔荅  以下並二年</hi>
<pb n="KR4h0129_WYG_001-25a"/>
在德不在瑞<lb/>
　　　婚嫁禮制詔<lb/>
政在節財禮唯寜儉而頃者婚嫁競為奢靡牢羞之費<lb/>
罄竭資財甚乖典訓之禮有司宜加宣勒使咸遵禮制<lb/>
　　　頒授老職詔<lb/>
尊年尚齒列代𢎞規序舊酬勞哲王明範朕嗣承𢎞業<lb/>
君臨萬邦驅此兆庶寘諸仁夀軍民之間年多耆耋眷<lb/>
言衰暮宜有優崇可頒老職使榮霑邑里<lb/>
<pb n="KR4h0129_WYG_001-25b"/>
　　　建德三年大赦詔<lb/>
民生而静純懿之性本均感物而遷嗜欲之情斯起雖<lb/>
復雲鳥殊世文質異時莫不限以隄防示之禁令朕君<lb/>
臨萬㝢覆養黎元思振頽綱納之軌式比因人有犯與<lb/>
衆棄之所在羣官有愆過者咸聽首露莫不輕重畢陳<lb/>
纖毫無隠斯則風行草偃從化無違導德齊禮庶幾可<lb/>
致但上失其道有自來矣凌夷之弊反本無由宜加蕩<lb/>
滌與民更始可大赦天下<lb/>
<pb n="KR4h0129_WYG_001-26a"/>
　　　文宣皇后喪詔<hi>建德三年葬文宣后帝袒跣至陵所下詔終喪公卿固請過葬</hi>
　　　　<hi>即吉不許引古禮以荅之</hi>
齊斬之情經籍彛訓近代沿革遂亡斯禮伏奉遺令既<lb/>
葬便除攀慕几筵情實未忍三年之喪逹于天子古今<lb/>
無易之道王者之所常行但時有未諧不得全制軍國<lb/>
務重庶自聽朝衰麻之節苫廬之禮率遵前典以申罔<lb/>
極百寮以下宜依遺令<hi>依北史作遵</hi>
　　　勸農詔<hi>建德四年</hi>
<pb n="KR4h0129_WYG_001-26b"/>
今陽和布氣品物資始敬授民時義兼敦勸詩不云乎<lb/>
弗躬弗親庶民弗信刺史守令宜親勸農百司分畨躬<lb/>
自率導事非機要並停至秋鰥寡孤獨不能自存者所<lb/>
在量加賑䘏逋租懸調兵役殘功並宜蠲免<lb/>
　　　伐齊詔<hi>建德四年帝疾引還</hi>
髙氏因時放命據有汾漳擅假名器歴年永乆朕以亭<lb/>
毒為心遵養時晦遂敦聘好務息黎元而彼懐惡不悛<lb/>
尋事侵軼背言負信竊邑藏姦往者軍下宜陽釁由彼<lb/>
<pb n="KR4h0129_WYG_001-27a"/>
始兵興汾曲事非我先此獲俘囚禮送相繼彼所拘執<lb/>
曾無一反加以淫刑妄逞毒賦繁興齊魯軫殄瘁之哀<lb/>
幽并啓來蘇之望既禍盈惡稔衆叛親離不有壹戎何<lb/>
以大定今白藏在辰凉風戒節厲兵詰暴時事惟宜朕<lb/>
當親御六師龔行天罰庶憑祖宗之靈潛資將士之力<lb/>
風馳九有電掃八紘可分命衆軍指期進發<lb/>
　　　遣使周省四方詔<hi>建德五年</hi>
朕克己思治而風化未𢎞永言前古載懐夕惕可分遣<lb/>
<pb n="KR4h0129_WYG_001-27b"/>
大使周省四方察訟聼謡問民䘏隠其獄犴無章侵漁<lb/>
黎庶隨事究驗條錄以聞若政績有施治綱克舉及行<lb/>
宣圭華道著丘園並須檢審依名騰奏其鰥寡孤獨寔<lb/>
可哀矜亦宜賑給務使周贍<lb/>
　　　又伐齊詔<hi>建德五年再伐齊克晉州又下詔</hi>
偽齊違信背約惡稔禍盈是以親摠六師問罪汾晉兵<lb/>
威所及莫不摧殄賊衆危惶烏栖自固暨元戎反斾方<lb/>
來聚結遊魂境首尚敢趦趄朕今更率諸軍應機除剪<lb/>
<pb n="KR4h0129_WYG_001-28a"/>
　　　又詔<hi>師次并州又詔自是齊之將帥降者相繼後主奔鄴</hi>
<hi>前闕</hi>人寄喉脣之重棟梁骨鯁剪為仇讎狐趙緒餘降<lb/>
成皁𨽻民不見德唯虐是聞朕懐兹漏網置之度外正<lb/>
欲各静封疆共紓民瘼故也爾之主相曾不是思欲構<lb/>
厲階反貽其梗我之率土咸求倳刄帷幄獻兼弱之謀<lb/>
爪牙奮干戈之勇贏糧坐甲若赴私讎是以一鼓而定<lb/>
晉州再舉而摧逋醜偽丞相髙阿那肱驅逼餘燼竊據<lb/>
髙璧偽定南王韓建業作守介休規相抗擬聊示兵威<lb/>
<pb n="KR4h0129_WYG_001-28b"/>
應時崩潰那肱則单馬宵遁建業則面縳軍和爾之逃<lb/>
卒所知見也若其懐逺以德則爾難以德綏處隣以義<lb/>
則爾難以義服且天與不取道家所忌攻昧侮亡兵之<lb/>
上術朕今親馭群雄長驅宇内六軍舒斾萬隊啓行勢<lb/>
與雷電争威氣逐風雲齊舉王師所次已逹近郊望嵗<lb/>
之民室家相慶來蘇之后思副厥誠偽主若妙盡人謀<lb/>
深逹天命牽羊道左銜璧轅門當惠以焚櫬之恩待以<lb/>
列侯之禮偽將相王公已下衣冠士民之族如有深識<lb/>
<pb n="KR4h0129_WYG_001-29a"/>
事宜建功立効官榮爵賞各有加隆若下愚不移守迷<lb/>
莫改則委之執憲以正刑書嗟爾士庶胡寜自棄或我<lb/>
之將卒逃彼逆朝無問貴賤皆從蕩滌善求多福無貽<lb/>
後悔璽書所至咸使聞知<lb/>
　　　平并州大赦詔<hi>後主初奔鄴留從兄髙德王延宗守并州至是擒延宗并州平</hi>
昔天厭水運龍戰於野西京圯隔四紀于兹朕垂拱巖<lb/>
廊君臨宇縣相邠民于海内混楚弓于天下一物失所<lb/>
有若推溝方欲德綏未服義征不譓偽主髙緯放命燕<lb/>
<pb n="KR4h0129_WYG_001-29b"/>
齊怠慢典刑俶擾天紀加以背惠怒鄰棄信忘義朕應<lb/>
天從物伐罪弔民一鼓而蕩平陽再舉而摧勍敵偽署<lb/>
王公相繼道左髙緯智窮數屈逃竄草間偽安德王髙<lb/>
延宗擾攘之間遂竊名號與偽齊昌王莫多婁敬顯等<lb/>
收拾餘燼背城抗敵王威既振魚潰鳥離破竹更難建<lb/>
瓴非易延宗衆散觧甲軍門根本既傾枝葉自霣幽青<lb/>
海岱折簡而來冀北河南傳檄可定八紘共貫六合同<lb/>
風方當偃伯靈臺休牛桃塞無疆之慶非獨在余漢主<lb/>
<pb n="KR4h0129_WYG_001-30a"/>
約法除其苛政姬王輕典刑彼新邦思覃惠澤被之率<lb/>
土新舊臣民皆從蕩滌可大赦天下髙緯及王公以下<lb/>
若釋然歸順咸許自新諸亡入偽朝亦從寛宥官榮次<lb/>
序依例無失其齊偽制令即宜削除鄒魯縉紳幽并騎<lb/>
士一介可稱並宜銓録百年去殺雖或難希朞月有成<lb/>
庶幾可勉<hi>臣民北史作臣庶</hi>
　　　平鄴追恤戰亡士後詔<hi>以下並建徳六年</hi>
自晉州大陣至於平鄴身殞戰場者其子即授父本官<lb/>
<pb n="KR4h0129_WYG_001-30b"/>
　　　追䘏斛律明月等詔<lb/>
偽齊之末姦佞擅權濫罰淫刑動挂羅網偽右丞相咸<lb/>
陽王故斛律明月偽侍中特進開府故崔季舒等七人<lb/>
或功髙獲罪或直言見誅朕兵以義動翦除凶暴表閭<lb/>
封墓事切下車宜追贈謚并窆措其見存子孫各隨蔭<lb/>
叙録家口田宅没官者並還之<lb/>
　　　毁撤齊國園臺詔<lb/>
偽齊叛渙竊有漳濵世縱淫風事窮彫飾或穿池運石<lb/>
<pb n="KR4h0129_WYG_001-31a"/>
為山學海或層臺累構槩日凌雲以暴亂之心極奢侈<lb/>
之事有一於此未或弗亡朕菲食薄衣以𢎞風敎追念<lb/>
生民之費尚想力役之勞方當易兹弊俗率歸節儉其<lb/>
東山南園及三臺可並毁撤瓦木諸物凡入用者盡賜<lb/>
下民山園之田各還本主<lb/>
　　　平齊寛䘏詔<lb/>
無侮㷀獨事顯前書哀彼矜人惠流往訓偽齊末政昏<lb/>
虐寔繁災甚滔天毒流比屋無罪無辜係虜三軍之手<lb/>
<pb n="KR4h0129_WYG_001-31b"/>
不飲不食僵仆九逵之門朕為民父母職養黎人念甚<lb/>
泣辜誠深罪已除其苛政事屬改張宜加寛宥兼行振<lb/>
䘏自偽武平三年以來河南諸州之民偽齊被掠為奴<lb/>
婢者不問官私並宜放免其住在淮南者亦即聽還願<lb/>
往淮北者可随便安置其有癃殘孤老饑餒絶食不能自<lb/>
存者仰刺史守令及親民長司躬自檢校無親屬者所<lb/>
在給其衣食務使存濟<lb/>
　　　遣使廵方詔<lb/>
<pb n="KR4h0129_WYG_001-32a"/>
東夏既平王道初被齊氏弊政餘風未殄朕劬勞萬機<lb/>
念存康濟恐清浄之志未形四海下民疾苦不能上逹<lb/>
寢興軫慮用切于懐宜分遣使人廵方撫慰觀風省俗<lb/>
宣揚治道有司明立條科務在𢎞益<lb/>
　　　毁撤京師宮殿詔<lb/>
朕欽承丕緒寢興夤畏惡衣菲食貴昭儉約上棟下宇<lb/>
土階茅屋猶居之者逸作之者勞詎可廣厦髙堂肆其<lb/>
嗜欲往者冢臣專任制度有違正殿别寢事窮壯麗非<lb/>
<pb n="KR4h0129_WYG_001-32b"/>
直雕牆峻宇深戒前王而締構𢎞敞有踰清廟不軌不<lb/>
物何以示後兼東夏初平民未見德率先海内宜自朕<lb/>
始其露寢㑹義崇信含仁雲和思齊諸殿等農隙之時<lb/>
悉可毁撤雕斲之物並賜貧民繕造之宜務從卑朴<hi>存北</hi>
<hi>史作從</hi>
　　　毁撤并鄴宫殿詔<lb/>
京師宫殿已從撤毁并鄴二所華侈過度誠復作之非<lb/>
我豈容因而弗革諸堂殿壯麗並宜除蕩甍宇雜物分<lb/>
<pb n="KR4h0129_WYG_001-33a"/>
賜貧民三農之隙别漸營構止蔽風雨務在卑狹<lb/>
　　　禁娶母同姓詔<lb/>
同姓百世婚姻不通盖惟重别周道然也而娶妻買妾<lb/>
有納母氏之族雖曰異宗猶為混雜自今已後悉不得<lb/>
娶母同姓以為妾其已定未成者即令改聘<lb/>
　　　除配雜科詔<lb/>
以刑止刑世輕世重罪不及嗣皆有定科雜役之徒獨<lb/>
異常憲一從罪配百世不免罰既無窮刑何以措道有<lb/>
<pb n="KR4h0129_WYG_001-33b"/>
沿革宜從寛典凡諸雜户悉放為民配雜之科因之永<lb/>
削<hi>世輕世重北史作以輕代重</hi>
　　　减省六宫詔<lb/>
正位于中有聖通典質文相革損益不同五帝則四星<lb/>
之象三王制六宫之數劉曹已降等列彌繁選擇遍于<lb/>
生民命秩方于庶職椒房丹地有衆如雲本由嗜欲之<lb/>
情非關風化之義朕運當澆季思復古始無容廣集子<lb/>
女屯聚宫掖𢎞賛後庭事從約簡可置妃二人世婦三<lb/>
<pb n="KR4h0129_WYG_001-34a"/>
人御妻三人自兹以外悉宜减省<lb/>
　　　加晉公護殊禮詔<hi>保定元年</hi>
大冢宰晉國公智周萬物道濟天下所以克成我帝業<lb/>
安養我蒼生况親則懿昆任當元輔而可同班羣品齊<lb/>
位衆臣自今詔誥及百司文書並不得稱公名以彰殊<lb/>
禮<lb/>
　　　命晉公護東征詔<hi>保定四年</hi>
神若軒皇尚云三戰聖如姬武且曰一戎弧矢之威干<lb/>
<pb n="KR4h0129_WYG_001-34b"/>
戈之用帝王大器誰能去兵太祖丕受天命造我周室<lb/>
日月所照罔不率從髙氏乘釁跋扈竊有并冀世濟其<lb/>
惡腥穢彰聞皇天震怒假手突厥驅略汾晉掃地無遺<lb/>
季孟勢窮伯圭日蹙坐待滅亡鍳之愚智故突厥班師<lb/>
仍屯彼境更集諸部傾國齊至星流電擊數道俱進斯<lb/>
在仲冬同㑹并鄴大冢宰晉公朕之懿昆任隆伊呂平<lb/>
一宇宙惟公是屬朕當親執斧鉞廟庭袛受有司宜勒<lb/>
衆軍量程赴集進止遲速委公處分<lb/>
<pb n="KR4h0129_WYG_001-35a"/>
　　　賜晉公護樂舞詔<hi>天和五年</hi>
光宅曲阜魯用郊天之樂地處參墟晉有大蒐之禮所<lb/>
以言時計功昭德紀行使持節太師都督中外諸軍事<lb/>
柱國大將軍大冢宰晉國公體道居貞含和誕德地居<lb/>
戚右才表棟隆國歩艱難寄深夷險皇綱締構事均休<lb/>
戚故以迹冥殆庶理契如仁今文軌尚隔方隅猶阻典<lb/>
䇿未備聲名多闕宜賜軒縣之樂六佾之舞<lb/>
　　　誅晉公護詔<hi>天和七年</hi>
<pb n="KR4h0129_WYG_001-35b"/>
君親無將將而必誅太師大冢宰晉公護地寔宗親義<lb/>
兼家國爰初草創同濟艱難遂任摠朝權寄深國命不<lb/>
能竭其誠効罄以心力盡事君之節申送往之情朕兄<lb/>
故略陽公英風秀逺神機頴悟地居聖𦙍禮歸當璧遺<lb/>
訓在耳忍害先加永尋摧割貫切骨髓世宗明皇帝聰<lb/>
明神武<hi>缺二字</hi>藏智護内懐凶悖外託尊崇凡厥臣民誰<lb/>
亡怨憤朕纂承洪基十有三載委政師輔責成宰司護<lb/>
志在無君義違臣節懐兹蠆毒逞彼狼心任情誅暴肆<lb/>
<pb n="KR4h0129_WYG_001-36a"/>
行威福朋黨相扇賄貨公行所好加羽毛所惡生瘡痏<lb/>
朕約己菲躬情存庶政每思施寛惠下輒抑而不行遂<lb/>
使户口凋殘征賦勞劇家無日給民不聊生且三方未<lb/>
定邉隅尚阻疆場待戎旗之備武夫資扞城之力侯伏<lb/>
龍恩萬夀劉勇等未効庸勲先居上將髙門峻宇甲第<lb/>
彫墻寔繁有徒同惡相濟民不見德唯利是眎百姓嗷<lb/>
嗷道路以目含生業業相顧鉗口常恐七百之基忽焉<lb/>
顛墜億兆之命一旦阽危上累祖宗之靈下負蒼生之<lb/>
<pb n="KR4h0129_WYG_001-36b"/>
責今肅正典刑護已即罪其餘凶黨咸亦伏誅氛霧既<lb/>
清遐邇同慶朝政惟新兆民更始可大赦天下改天和<lb/>
七年為建德元年<lb/>
　　　追尊孝閔帝詔<hi>帝初封略陽公受魏禪為晉公護逼遜位幽而弑之武帝誅護</hi>
　　　　<hi>乃詔諡孝閔皇帝</hi>
慎始敬終有國彛典事亡如存哲王通制義崇追逺禮<lb/>
貴尊親故略陽公至德純粹天姿秀傑屬魏祚告終寳<lb/>
命將改謳歌允集厯數攸歸上恊蒼靈之慶下昭后祇<lb/>
<pb n="KR4h0129_WYG_001-37a"/>
之錫而禍生肘腋釁起蕭牆白獸噬驂蒼鷹集殿幽辱<lb/>
神器弑酷乘輿寃結生民毒流㝢縣今河海澄清氛沴<lb/>
消蕩追尊之禮宜崇徽號<lb/>
　　　報于謹詔<hi>謹遷太傅大宗伯保定二年以年老上表乞骸骨詔報</hi>
昔師尚父年踰九十召公奭幾將百歲皆勤王家自彊<lb/>
不息今元惡未除九州不一將以公為舟檝𢎞濟于艱<lb/>
難豈容忘二公之雅操而有斯請朕用恧焉公若更執<lb/>
謙冲有司宜斷啓<lb/>
<pb n="KR4h0129_WYG_001-37b"/>
　　　于謹為三老詔<lb/>
樹以元首主乎敎化率民孝弟置之仁夀是以古先明<lb/>
后咸若斯典立三老五更躬自袒割朕以眇身處兹南<lb/>
靣何敢遺此黄髪不加尊敬太傅燕國公謹執德純固<lb/>
為國元老饋以乞言朝野所屬可為三老有司具禮擇<lb/>
日以聞<lb/>
　　　勞逹奚武璽書<hi>武字成興代人厯位太傅</hi>
　　　　<hi>武為同州刺史時屬天旱髙祖勅武祀華岳岳廟舊在山下常所禱祈武謂僚屬曰吾獨</hi>
<pb n="KR4h0129_WYG_001-38a"/>
　　　　<hi>位三公不可同于衆人在常祀之所岳既巖路嶮絶人跡罕通武年踰六十承籐援枝然</hi>
　　　　<hi>後得上晚不得還即于岳上藉草而宿至旦澍雨逺近霑洽髙祖璽書勞武</hi>
公年尊德重弼諧朕躬比以隂陽愆序時雨不降命公<lb/>
求祈止言廟所不謂公不憚危險遂乃逺陟髙峰但神<lb/>
道聰明無幽不燭感公至誠甘澤斯應聞之嘉賞無忘<lb/>
于懐今賜公雜綵百疋公其善思嘉猷匡朕不逮念坐<lb/>
而論道之義勿復更煩筋力也<lb/>
　　　幸李賢第詔<hi>賢家髙平初髙祖齊王憲之在襁褓也以避忌不利居宫中太祖令</hi>
<pb n="KR4h0129_WYG_001-38b"/>
　　　　<hi>於賢家處之六載乃還宫及後髙祖西廵幸賢第詔曰</hi>
朕昔冲幼爰寓此州使持節驃騎大將軍開府儀同三<lb/>
司大都督𤓰州諸軍事𤓰州刺史賢斯土良家勲德兼<lb/>
著受委居朕輔導積年念其規弼功勞甚茂食彼桑椹<lb/>
尚懐好音矧兹惠矣其庸可忘今廵撫居此不殊代邑<lb/>
舉目依然益增舊想雖無屬籍朕處之若親凡厥昆季<lb/>
乃至子姪等可並預宴賜<lb/>
　　　追贈李逺詔<hi>逺子植與孝閔帝謀欲誅晉公護事泄護害植併逼逺自殺建德元</hi>
<pb n="KR4h0129_WYG_001-39a"/>
　　　　<hi>年護誅乃詔追贈謚曰忠</hi>
故使持節柱國大將軍大都督陽平郡開國公逺早蒙<lb/>
驅任夙著勲績内參帷幄外屬藩維竭誠王室乃罹横<lb/>
禍言念貞良追增傷悼宜加榮寵用彰忠節贈本官加<lb/>
陜熊等十五州諸軍事陜州刺史<lb/>
　　　封蕭大封大圜等詔<hi>于謹攻江陵梁元帝令大封充使請和大圜副焉並</hi>
　　　　<hi>梁簡文帝子也江陵平歸西魏至周保定二年詔封</hi>
梁汝南王蕭大封晉熈王蕭大圜等梁國子孫宜存優<lb/>
<pb n="KR4h0129_WYG_001-39b"/>
禮式遺茅土寔允舊章大封可封晉陵縣公大圜封始<lb/>
寜縣公邑各一千户<lb/>
　　　致後梁沈重書<hi>重字德厚吳興武康人</hi>
　　　　<hi>重仕梁歴五經博士及江陵平留事後梁主蕭詧累拜都官尚書領羽林監髙祖以重經</hi>
　　　　<hi>明行修至梁徴之仍致書保定末重至于京師詔令討論五經并校定鐘律授露門博士</hi>
皇帝問梁都官尚書沈重觀夫八聖六君七情十義殊<lb/>
方所以㑹軌異代於是率由莫不趣大順之遥途履中<lb/>
和之盛致及青緗起焰素篆從風文逐世疎義隨運舛<lb/>
<pb n="KR4h0129_WYG_001-40a"/>
大禮存於玉帛之間至樂形於鐘鼓之外雖分虵聚緯<lb/>
郁郁之辭葢闕當塗典午抑抑之㫖無聞有周開基爰<lb/>
蹤聖哲拯蒼生之已淪補文物之將墜天爵具脩人紀<lb/>
咸理朕夤奉神器恭惟寳闕常思復禮殷周之年遷化<lb/>
唐虞之世懼三千尚乖於治俗九變未叶於遺風欲定<lb/>
畫一之文思杜二家之説知卿學冠儒宗行標士則卞<lb/>
寳復潤於荆隂隨照更明於漢浦是用寤寐増勞瞻望<lb/>
軫念爰致束帛之聘命翹車之招所望鳳舉鴻翻俄而<lb/>
<pb n="KR4h0129_WYG_001-40b"/>
萃止明斯隠滯合彼異同上庠弗墜於微言中經罔闕<lb/>
於逸義近取無獨善之譏逺應有兼濟之美可不盛歟<lb/>
昔申培鮐背方辭東國公孫黄髪始造西京遂使道為<lb/>
藝基功參治本今者一徴諒兼其二若居形聲而去影<lb/>
響尚迷邦而忘觀國非所謂也<lb/>
　　　詔答沈重<lb/>
　　　　<hi>建德末重自以入朝既乆且年過時制表請還梁髙祖優詔答之重固請乃遣送梁主蕭</hi>
　　　　<hi>巋拜太常卿隋開皇三年卒</hi>
<pb n="KR4h0129_WYG_001-41a"/>
開府漢南杞梓每軫虚衿江東竹箭亟疲延首故束帛<lb/>
聘申蒲輪徴伏加以梁朝舊齒結綬三世沐浴榮光袛<lb/>
承寵渥不忘戀本深足嘉尚而楚材晉用豈無先哲方<lb/>
事求賢義乖來肅<hi>並周書</hi>
　　　與傅伏<hi>大安人齊行臺右僕射歸周終岷州刺史</hi>
并州已平故遣公兒來報今授上大將軍武鄉郡公以<lb/>
金馬腦酒鍾二為信公宜急下<hi>三國典略雍北齊書傅伏傳伏東  州刺史周</hi>
<hi>武帝克并州遣韋孝寛與其子世寛來招伏曰并州已平故遣公兒來報便宜急下授上大將軍武鄉郡開國</hi>
<pb n="KR4h0129_WYG_001-41b"/>
<hi>公即給告身以金馬碯二酒鍾為信伏不受將按此亦本口語且止并州至急下為語耳其授上大  軍云云</hi>
<hi>則史氏叙事也尺牘亦載作書據所引典畧也</hi>
　　　勅姚僧坦<hi>字法衛吳興武康人</hi>
公年過縣車可停朝謁若非别勅不勞入見<hi>周書</hi>
　　　遺詔<hi>宣政元年</hi>
人肖形天地禀質五常脩短之期莫非命也朕君臨宇<lb/>
縣十有九年未能使百姓安樂刑措罔用所以昧旦求<lb/>
衣分宵忘寢昔魏室將季海内分崩太祖扶危翼傾肇<lb/>
<pb n="KR4h0129_WYG_001-42a"/>
開王業燕趙榛蕪乆竊名號朕上述先志下順民心遂<lb/>
與王公將帥共平東夏雖復妖氛蕩定而民勞未康每<lb/>
一念此如臨氷谷將欲包舉六合混同文軌今遘疾大<lb/>
漸氣力稍微有志不申以此歎息天下亊重萬機不易<lb/>
王公以下爰及庶僚宜輔導太子副朕遺意令上不負<lb/>
太祖下無失為臣朕雖暝目九泉無所復恨朕平生居<lb/>
處每存菲薄非直以訓子孫亦乃本心所好喪事資用<lb/>
須使儉而合禮墓而不墳自古通典隨吉即葬葬訖公<lb/>
<pb n="KR4h0129_WYG_001-42b"/>
除四方士庶各三日哭妃嬪以下無子者悉放還家<lb/>
　　　玉升銘<hi>周武帝保定元年辛巳五月晉國造倉獲古玉升暨五年乙酉冬十月詔改制</hi>
　　　　<hi>銅律度遂致中和累黍積籥同兹玊量與衡度無差准為銅升用頒天下内徑七寸一分</hi>
　　　　<hi>深二寸八分重七斤八兩天和二年丁亥正月癸酉朔十五日戊子校定移地官府為式</hi>
　　　　<hi>此銅升之銘也其玉升銘曰</hi>
維大周保定元年歲在重光月旅蕤賔晉國之有司修<lb/>
繕倉廪獲古玉升形制典正若古之嘉量太師晉國公<lb/>
以聞勅納于天府暨五年歲在恊洽皇帝廼詔稽準䋲<lb/>
<pb n="KR4h0129_WYG_001-43a"/>
考灰律不失圭撮不差累黍遂鎔金寫之用頒天下以<lb/>
合太平權衡度量<hi>隋書律厯志則案志此則銅升之銘其玉升云云  前似亦一銘矣然此</hi>
<hi>云鎔金正銅升也未詳有二玉升隋志叙尺内又作修倉地得古玉斗以為正器造律度量衡改元天和</hi>
　<lb/>
　<lb/>
　<lb/>
　<lb/>
　<lb/>
<pb n="KR4h0129_WYG_001-43b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　後周文紀巻一<lb/>
</p>
<p>
</p>
  </div>
</body>
</text>
</TEI>