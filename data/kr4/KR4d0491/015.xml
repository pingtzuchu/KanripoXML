<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>石田文集卷十五</head> <lb/>
    <p>
<pb n="KR4d0491_WYG_015-1a"/>
欽定四庫全書<lb/>
　石田文集卷十五<lb/>
　　　　　　　　　　　　元　馬祖常　撰<lb/>
　　行状<lb/>
　　　贈亞中大夫順徳路總管董君行状<lb/>
君諱元姓董氏趙州栢鄉縣進徳里人也考世増世服<lb/>
農畆喜文字孝事父母鄉井以善稱妣夏氏生三子長<lb/>
曰貞次曰成君其季子也君剛毅體幹魁岸迨金室之<lb/>
<pb n="KR4d0491_WYG_015-1b"/>
亂兄貞等各逃難避徙君獨留養親不去雖蹂于兵戈<lb/>
之衝而奉親之衣衾酒食必以時進或有暴于鄉者則<lb/>
率衆以禦之以是寇懼不敢相犯而鄉境帖然作業無<lb/>
虞迨聖元戡定華夏寵綏流亡民日漸離愁苦思土著<lb/>
而在所豪猾乗時刼奪单弱以自利君尤憫之族黨有<lb/>
逃亡而復歸者君即以完産而分給之微至井臼不棄<lb/>
毁也由是人益髙其義其年調民赴雲州冶銀坑有司<lb/>
持民急甚君亦在行中又被檄督役其年故丞相淮安<lb/>
<pb n="KR4d0491_WYG_015-2a"/>
王使者入見上因命護工悉君執事恪謹及報政乃以<lb/>
其衆别著籍焉皇后位為綿戸仍署君為户長益優之<lb/>
也居無幾棄之還里中家居課子孫讀書為儒生俾將<lb/>
有用於世也君平日務質朴不事靡習不與人角利常<lb/>
以理諭人不使之有爭鬬獄訟割財以周人之急毎語<lb/>
人曰吾始以孤童遭世運屯難出萬死之厄而長逢天<lb/>
下治康而諸稚頗慧若將有成人之望噫天其所以相<lb/>
我耶至元卄九年病卒于家享年七十有五葬于先塋<lb/>
<pb n="KR4d0491_WYG_015-2b"/>
北葬之日執紼泣送者二千餘人後以孫訥貴贈亞中<lb/>
大夫順徳路總管輕車都尉趙郡侯夫人夏氏追封趙<lb/>
郡夫人遂考於禮之意而合葬焉有男子四人長曰進<lb/>
以子訥貴贈嘉議大夫禮部尚書配文安趙氏封趙郡<lb/>
太夫人次和次福次祐女子六人長適郭讓次適薛寛<lb/>
次適番禺縣主簿孟瑛禮部有子二人長曰訥以儒起<lb/>
家辟為燕南道亷訪書吏嘗以大節自任轉拜監察御<lb/>
史力擊太師右丞相特們徳爾在廷不敬震動一時由<lb/>
<pb n="KR4d0491_WYG_015-3a"/>
是敭歴顯要政譽日隆今官登大中大夫吏部尚書次<lb/>
早卒女四人長適耿氏次適孟氏次適尹鐸次適趙徳<lb/>
和有子一人曰世傑提領順徳等處雜户女二人長適<lb/>
楊祥道次適霍祿福有子一人曰誼女三人長適郭明<lb/>
次適王隆次適猾端祐有子二人曰諒曰誠吏部子二<lb/>
人曰衍資夙悟績文有緒已而不年曰維盤女二人皆<lb/>
㓜按董氏世出逺古而至廣川漢江都仲舒名最顯廣<lb/>
川為今河間地於栢鄉圻壤犬牙郡侯豈其苗裔耶不<lb/>
<pb n="KR4d0491_WYG_015-3b"/>
然名徳之盛又何以異於自斬艾者哉初郡侯純篤力<lb/>
慕善道殊不知責報於天而必其子孫昌熾於後也但<lb/>
徳鉅器大者福禄之所歸爾予毎觀世之大人長者多<lb/>
不能偽兹豈非人所積歟若郡侯可謂求福不囘者也<lb/>
予與吏部同官于朝而又同志于古也吏部屬状其先<lb/>
世之行予奚辭焉願立言之君子重有以著於文俾孝<lb/>
子慈孫之志得昭其祖考之光美於罔極者是亦善善<lb/>
之道而春秋之教也謹状<lb/>
<pb n="KR4d0491_WYG_015-4a"/>
　　傳<lb/>
　　　息甿傳<lb/>
淮北堧有州曰息先息國也居申蔡沈頓胡黄之間自<lb/>
古國有南北分則受𠞰焉以是地大壤曠蓬茅聿興天<lb/>
元視四海為堂陛力田之甿多就墾焉有甿媯姓於凡<lb/>
甿中最稱善播種事致殷厥家然大都世之靡麗竒瓌<lb/>
淫冶纎艷可酣可嗜者一切無所好俄為子求婦甿翁<lb/>
謀於其媪曰今兹東家女清婉靜淑姿美甚年且盛可<lb/>
<pb n="KR4d0491_WYG_015-4b"/>
當吾兒須召媒氏通慇懃頃之果召媒氏徃問媒氏乃<lb/>
過女父母家匿所過事隂覘女子病癭腫至不辨頸頷<lb/>
背如負箕腹下垂如斗目黒白不分色漆墨蓋自項及<lb/>
踵無一善相媒氏竟去報聘子婦者曰所問女不足當<lb/>
郎君萬一具言状其翁媪反訾媒氏謂間諜兩好且稱<lb/>
女子有柔徳能女工不論色也仍召他媒氏徃他媒氏<lb/>
性駔儈善佞承戒過女家既見女父母詫陳國媯氏聖<lb/>
舜苗裔今家同姓之國淮西堧有畆粟千鍾地百頃資<lb/>
<pb n="KR4d0491_WYG_015-5a"/>
巨萬其子復丰姿容多才藝門下女妾熟知儻毋靳賄<lb/>
我俾二姓合好則門下女専有其家父母如所請期受<lb/>
聘金日半相餽他媒氏還報曰女子玉色豐頰巧笑美<lb/>
目騰光古毛嬙西子不敢近又刺綉剪縷<graphic n="KR0796" url="https://raw.githubusercontent.com/kanripo/KR-Gaiji/master/images/KR0796.png" mimeType="image/png"/>臇芼腊極<lb/>
天下之工味願亟聘無怠否則為王侯夫人翁媪喜不<lb/>
任比聘女先出束帛勞他媒氏乃别奉白玉二㲄黄金<lb/>
十鎰純繡采稱是請日納聘凡翁媪内外族暨里閈所<lb/>
善聞之皆竊笑相與圖告翁媪云他媒氏言貌于情先<lb/>
<pb n="KR4d0491_WYG_015-5b"/>
媒氏乃摘實耳翁媪俱不聽命其子遂婚迎成禮女子<lb/>
既歸夫家諗舅姑不我陋偵夫之覿我之不灼也讐族<lb/>
里之宿毁囓我也大肆專妬日陵其夫凡夫黨之登其<lb/>
門者壺漿亦不饋焉惡聲彰著醜状百出雖夫之女兄<lb/>
弟佩履聲過戸外亦罣恨不解居半嵗舅姑怒於堂夫<lb/>
惡於室諸所與無不欲速其夫之出之也久之沉憂積<lb/>
無所寄托於天地之間屬淮濵大水因自溺死世之女<lb/>
子至今羞道焉太史公曰傳稱西子蒙不潔則人皆掩<lb/>
<pb n="KR4d0491_WYG_015-6a"/>
鼻而過之雖有惡人齋戒沐浴則可以祀上帝吾徴諸<lb/>
古君子可信使此女幽閒貞懿以組紃為事不害其為<lb/>
賢也庶幾尚徳之君子亦娶之矣何乃用媚道賄媒進<lb/>
於夫夫初不灼見厥醜乆鮮不敗彼舅姑者擯良媒不<lb/>
聽信聾於他媒氏納陋婦終致貌行不可掩積怨交惡<lb/>
稔禍室家宜乎世之出婦也多矣<lb/>
　　　王氏傳<lb/>
唐縣董堅妻王氏同縣人王瑄之女僉江南淛西道亷<lb/>
<pb n="KR4d0491_WYG_015-6b"/>
訪司事世安之女弟初王氏嫁堅時年十五堅父母在<lb/>
王氏居於室執婦道非饋食堂上履不過寢門委委諸<lb/>
弟姒間衣弊舊不補綴十百空不棄或蠶得紈素即問<lb/>
舅姑孰與舅姑不與人乃縫夫衣久之堅襲父職為均<lb/>
州翼管軍百户戍兩淛王氏留侍舅姑所至元丙子堅<lb/>
將麾下兵從戍交趾與黎蠻戰死瓊州海上王氏年甫<lb/>
二十七聞夫死䘮哭三年堅父母不忍婦哀甚恐且死<lb/>
常慰唁之王氏悉脱簮珥不塗澤面髪脩婦女容日手<lb/>
<pb n="KR4d0491_WYG_015-7a"/>
緝麻枲作纑布間剪刻采繪象四時草木敷蘤俾人持<lb/>
入里巷區舎易有滋味物食事舅姑益恭舅姑死王氏<lb/>
葬之棺衾服布不貰貸於人且有二子鞠保盡慈稍長<lb/>
使從鄉先生學古義二子後果有樹立為文吏知名今<lb/>
王氏年六十七矣縣令丞上其事丞相府丞相府下郡<lb/>
國曰有令旌其門可延祐甲寅三月翰林侍讀學士清<lb/>
河元公為表曰貞節王氏之門嗚呼真丈夫女也賛曰<lb/>
劉向叙列女傳曺大家注不失義世傳此書又列之漢<lb/>
<pb n="KR4d0491_WYG_015-7b"/>
藝文志女道於君子不翅十百倍何文學論著不已也<lb/>
今唐縣王瑄女方諸古烈女何嗛其傳信無疑<lb/>
　　　節婦髙氏傳<lb/>
畿内屬縣永清為夥南直村違永清之治所積以里者<lb/>
若干土衍而民樸其男子率能力田慕義不敢弛教而<lb/>
近刑故永清一縣居畿甸五方雜俗之中獨稱為鄉多<lb/>
善士然在男子之勸學迪徳固其所宜而何足尚也若<lb/>
夫婦人女子之行有能卓然不為時俗之所移嶷然禔<lb/>
<pb n="KR4d0491_WYG_015-8a"/>
身以節孝之美而無始終之異此雖縉紳君子猶或難<lb/>
之况婦女乎哉况婦女乎哉髙氏者永清南鄉漆里村<lb/>
髙澤之女也笄而嫁同縣南直村里之王用嫁九年而<lb/>
用死有二嬰女哇哇以泣兩舅姑衣履日穿漏視髙氏<lb/>
抱持二嬰心怦怦内悲我子已死婦有女子無丈夫子<lb/>
婦一旦必棄王氏去後髙氏紡績給養兩舅姑益謹比<lb/>
及老髙氏事之過其夫用初死時比其終髙氏謀棺衾<lb/>
葬且一如大家身自表率二女習女工閨門之中出入<lb/>
<pb n="KR4d0491_WYG_015-8b"/>
有限今長適某次適某自是闔永清之人悉以髙氏為<lb/>
女師而尊敬之如此者四十年矣縣書其状列上於大<lb/>
府請褒奬厥徳藉用為勸府牒御史覆實禮部考制吏<lb/>
牘相徴無害於文然後命有司署表里門不役以事嗚<lb/>
呼俗之不善有司之過也兹永清之縣大夫知以善俗<lb/>
之意為政得請於上可謂有治民之術者矣故因髙氏<lb/>
之行而并及其官焉<lb/>
　石田文集卷十五<lb/>
</p>
<p>
</p>
  </div>
</body>
</text>
</TEI>