<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>武夷新集巻七</head>
    <p>
<pb n="KR4d0012_WYG_007-1a"/>
欽定四庫全書<lb/>
　武夷新集巻七　　　　　　宋　楊億　撰<lb/>
　　序<hi>十七首</hi>
　　　温州聶從事雲堂集序<lb/>
雲堂集者永嘉從事聶君茂元試吏栝蒼日所賦詩也<lb/>
君雍熙三年舉進士䇿名乙科由一命隨牒兹郡屬仍<lb/>
嵗大稔比户小康賦輿先期獄訟滋少盤牙悉解郡閤<lb/>
鮮簿領之勤爟火不驚幕府無書檄之事婉畫勿用善<lb/>
<pb n="KR4d0012_WYG_007-1b"/>
政已成飄飄然其於遊刃固有餘地矣扵是占勝選竒<lb/>
尋幽覽古名山福地必命駕以遊美景良辰乃登髙而<lb/>
賦精騖八極智周萬象觸類有得少選成章信所謂造<lb/>
次顛沛必扵是者也其或心将化馳意與境㑹聞簫韶<lb/>
者不知肉味逃虚空者蔑聞人聲追鴻濛而與遊摶扶<lb/>
揺而上擊其探賾也若求𤣥珠扵赤水索金簡扵丹臺<lb/>
其得雋也如縱涸鮒於西江騁歸鴻扵碣石故再嵗之<lb/>
内所賦凡二百篇東甌山水之清麗縉雲謡俗之朴古<lb/>
<pb n="KR4d0012_WYG_007-2a"/>
佛刹𤣥祠之標槩訟庭官舎之形勝見於題詠之什矣<lb/>
一郡人物之選一時寮佐之盛林谷髙蹈之士呉楚薄<lb/>
遊之賢備扵贈答之作矣名邦風物之美通人吏隠之<lb/>
適齊甿富夀之樂居上神明之化形于唱和之篇矣若<lb/>
乃國風之作騷人之辭風刺之所生憂思之所積猶防<lb/>
决川泄流蕩而忘返絃急柱促掩抑而不平今觀聶君<lb/>
之詩恬愉優柔無有怨謗吟詠情性宣導王澤其所謂<lb/>
越風騷而追二雅若西漢中和樂職之作者乎君素工<lb/>
<pb n="KR4d0012_WYG_007-2b"/>
扵詩及載筆從軍又得兹壤前後左右陟降俯仰皆青<lb/>
山白雲茂林修竹嗜欲之物旦暮在前矧又旁睨石門<lb/>
謝公逰厯之所却瞻東陽隠侯賦詠之地精爽未冺風<lb/>
流尚存冝乎聶君之扵詩彌所感發豈二子之風期脗<lb/>
合潛有佽助歟而此都之靈粹閟蓄将有散越歟不然<lb/>
何其得之多也去年予假守是邦今年通理虞曹外郎<lb/>
常公将命賦民鹽扵隣郡既飲至且逹聶君之命以集<lb/>
為貺而序是求雅意甚勤飾讓非禮聊叙梗槩以塞其<lb/>
<pb n="KR4d0012_WYG_007-3a"/>
請若夫咏歌嗟歎之不足識者開巻而盡見也豈僕倦<lb/>
談者所能一二乎<lb/>
　　　送進士陳在中序<lb/>
昔孔子五十而讀易以至韋編三絶然後知天命之終<lb/>
始自衛反魯刪詩定書樂正雅頌各得其所六籍既立<lb/>
百王由是取法焉葢夫易者世厯三古人更三聖逹性<lb/>
命之際通神明之德探賾索隠鈎深致逺故曰易不可<lb/>
見即乾坤之道幾乎息矣若乃春秋詩書禮樂猶五行<lb/>
<pb n="KR4d0012_WYG_007-3b"/>
之更用事而易為之原古者十有五而志于學既耕且<lb/>
養三年而通一藝三十而五經立也至於學易必俟夫<lb/>
四五十豈非心志未定不可以叅隂陽之變渉獵未博<lb/>
不可以覩聖哲之奥至有脣腐齒落塊然面墻其或沿<lb/>
波討源翦焉先覺黜章句異端之説研彖象極深之㫖<lb/>
不俟知命之嵗不求一巻之師天人之占鬼神之變消<lb/>
息盈虚之理吉㓙悔吝之徴自明而誠若指諸掌非夫<lb/>
禀人倫之上智得天下之至精其孰能與扵此乎潁川<lb/>
<pb n="KR4d0012_WYG_007-4a"/>
陳君世家甌閩寝處墳索少好易象洞逹其要嘗慷慨<lb/>
發憤以學者傳授失其宗本去聖逾逺亡羊多岐大懼<lb/>
夫羲文之微言将墜于地乃鋪衍遺意發揮成文作賦<lb/>
六十四篇篇演一卦之義前年從賦南安郡薄逰上都<lb/>
扣門造予以賦為䞇予一見而甚駭之也深者厲之堅<lb/>
者鑽之髙者跂而望之幽者俯而探之汗漫無際者凌<lb/>
厲以求之窈𠖇無状者罔象以索之隠几彌旬怳然有<lb/>
得或談扵臺閣僚友或語扵場屋流軰聞善如響争取<lb/>
<pb n="KR4d0012_WYG_007-4b"/>
以觀扵是陳君之名一旦籍甚所謂易賦者亦盛行扵<lb/>
時既觀藝澤宫不利攸往葢聿来下國勦無先容新覊<lb/>
之足争據扵要津寒谷之苗不沾扵暖律非戰之罪也<lb/>
其勢使然乎退歸舊廬髙卧環堵今年予典郡甌越命<lb/>
駕爰来乗桴浮海冒風濤之險杖策徒歩越嶺嶠之阻<lb/>
将以生平素業伸扵巳知若予之孤陋迂濶何足以當<lb/>
之哉陳君其亟隨鄉書便卜西笑有司方選擢寒雋牢<lb/>
籠英傑以副萬乘虚左側席之意君博綜文史詳練經<lb/>
<pb n="KR4d0012_WYG_007-5a"/>
術詞彩奮發學植堅深取片玉扵崑崗之巔彯華纓扵<lb/>
文石之陛可以俯拾未足為難矧乃行有餘力深窮繫<lb/>
象天子方復三代之制開庠序聚生徒選經明行修之<lb/>
士列扵學官以教胄子如君醇儒當中兹選僕謂君明<lb/>
聖人之道将有以及于生民揚于王庭冝取顯位一博<lb/>
士之任豈足為君辱哉勉哉西逰努力加飯<lb/>
　　　送覲道人歸故詩序<lb/>
浮屠依覲師建安呉興人少落髮為桑門棲雲居山結<lb/>
<pb n="KR4d0012_WYG_007-5b"/>
草茅為廬與猿鳥雜處日中一食凡數年矣郷人慕之<lb/>
争携糗糧茗荈鹽酪以詣其所或稽首膜拜精意懇至<lb/>
迎至其居作佛事以祈福師亦不能却之然心殊不喜<lb/>
郷人以師所居風雨之不庇也營棟宇作像設經始弗<lb/>
亟輪奐惟新師外形骸黜健羡行不累俗居無求安崇<lb/>
臺廣厦非其所樂也精舎既成俾其徒糞除之轉詣窮<lb/>
僻緝木皮為方丈室採草實以食郷人聞其徙也從之<lb/>
如初凡三徙居所至成市豈重華之有羶行莊周所謂<lb/>
<pb n="KR4d0012_WYG_007-6a"/>
全德何不言而化不召而至之如此乎師徧閲金仙之<lb/>
書深求祖師之㫖一念懸解五藴皆空雖寓跡禪林而<lb/>
棲心道要端居岩石結志區外虚室生白精義入神乃<lb/>
至授玉篇扵東華得素書於黄石驂青虬而翳華芝神<lb/>
交扵肹蠁餌金膏而咽瓊液功成扵俄頃歩越峻嶺若<lb/>
履平地年殆知命宛然童顔或天髙月明萬籟俱寂必<lb/>
攝衣杖策深入窮山俯絶壑之傍坐大石之上鷙獸馴<lb/>
擾毒虺屏去咽氣養和踰月廢寝瞑目隠几彌年不食<lb/>
<pb n="KR4d0012_WYG_007-6b"/>
忽與俗接未嘗自異固已飛名仙籙髙蹈玉晨豈但蟬<lb/>
腹龜腸吐納以蠲疾熊經鳥伸導引而為夀哉予少逰<lb/>
風波之塗早别枌榆之里危未脱扵羿彀疾莫造扵醫<lb/>
門淳化末請告歸寧師惠然訪我以長生度世之㫖誨<lb/>
予予正為利禄所啖旅火内迫且辭以未能去年出守<lb/>
縉雲師前期未忘𠖇感潛契盖以収視反聴未嘗夢想<lb/>
者二十年及予南轅之夕師油然欠伸髣髴假寐夢逰<lb/>
縉雲栝蒼之間若有靈仙真人授以金簡玉字之訣蘧<lb/>
<pb n="KR4d0012_WYG_007-7a"/>
蘧形開之後怳然起薄逰之心及予蒞郡十旬師即振<lb/>
錫而至盤桓數日便為仙都之行採靈首探隠穴旬有<lb/>
八日拂衣言旋予得再膝席扵郡齋瞻師眸子瞭然若<lb/>
志已滿必吉夢是踐而至理𤣥同方内之人何從請益<lb/>
丹臺緑檢非下士之得窺赤水𤣥珠豈離婁之能索心<lb/>
期巳畢歸艎靡留棹舉若飛目眙不及異日世縁既盡<lb/>
宦逰亦厭終須挹浮丘之袂追赤松之遊大丹若成當<lb/>
分我半劑得為地仙足矣豈但使雞犬䑛鼎乎嗟嘆之<lb/>
<pb n="KR4d0012_WYG_007-7b"/>
餘復永歌而為好<lb/>
　　　詩<hi>附</hi>
跡寄浮屠教心将汗漫逰無眠長逹曙却立動經秋秘<lb/>
訣神仙授靈苖洞壑求誅茅探虎穴投杖涸龍湫丹熟<lb/>
爐應冷禪餘室更幽登山不累息入夏亦重裘名已標<lb/>
真籍身猶隠沃洲逍遥訪巖穴迢遞别林丘徧覽縉雲<lb/>
境還浮一葉舟三千功欲滿鶴馭恐難留<lb/>
　　　温州聶從事永嘉集序<lb/>
<pb n="KR4d0012_WYG_007-8a"/>
河東聶君昔從事縉雲日賦詩二百篇予既序之矣及<lb/>
隨牒永嘉再見閏月所得彌廣凡七百章㑹秩滿北歸<lb/>
假道敝邑又示予以新集且徴辭焉予才非患多學素<lb/>
不足巳嘗黾勉從命狂簡成文運族庖之刀一割猶可<lb/>
敺市人而戰再鼓必衰深病未能豈足以辱而君之請<lb/>
彌篤且予之讓莫諧固不暇揚㩁而言但撮其梗槩而<lb/>
已謹按君生齊魯禮義之國被陶虞文思之化方在髫<lb/>
丱服膺儒𤣥徧討百家之言深窮六義之要以為詩者<lb/>
<pb n="KR4d0012_WYG_007-8b"/>
妙萬物而為言也賦頌之作皆其緒餘耳扵是收視反<lb/>
聴研精覃思起居飲食之際不廢詠歌門庭藩溷之間<lb/>
悉施刀筆鳥獸草木之情状風雲霜露之變態登山臨<lb/>
水之怨慕㳺童下里之歌謡事有萬殊悉財成扵心匠<lb/>
體迨三變遂脗合扵天倪當其奉鄉老之書以詣貢部<lb/>
也袖詩千篇名動場屋宗伯推國士之遇異扵衆人天<lb/>
子嘉制策之文遷為第一自是捧檄呉㑹改轅海嶠東<lb/>
甌舊壤扵越遺俗民庻謹厚既卧理之有餘林嶺蔽虧<lb/>
<pb n="KR4d0012_WYG_007-9a"/>
實賞心之斯會其或良辰美景賔朋宴集之盛名園别<lb/>
墅軒車遊覽之適公堂退食蹈泳無何之郷王澤及人<lb/>
賡載中和之什寓物必賦援筆而成與夫陳思豆萁之<lb/>
詩止扵七歩淮南離騷之傳不越食時以敏言之盖其<lb/>
倫矣然君之扵詩也類解牛焉投刃皆虚譬射鵠焉舎<lb/>
矢如破彼唇腐齒落者所貴乎少我取其多彼觔駑肉<lb/>
緩者咸謂之難我以為易獨擅一源之利不見異物而<lb/>
遷扣寂求音應之如響觸物成詠思若有神葢孔子云<lb/>
<pb n="KR4d0012_WYG_007-9b"/>
少成若天性習慣若自然斯之謂也矧乃酌之不竭鑽<lb/>
之彌堅兩郡之間千里而逺𤣥祠佛刹罔不標題都人<lb/>
士女悉巳傳誦南山之竹可盡而雅言無窮東郭之㕙<lb/>
雖疲而逸材方騁英詞滿於裔壤藻思泄扵尾閭盖猶<lb/>
夫呉玉金錢往往有之淮隂将兵多多益辦者巳方将<lb/>
捧持素業奏御天子予固知採其頌聲埤于樂府被之<lb/>
筦弦薦于郊丘有日矣至如升金門上玉堂履赤墀之<lb/>
塗登文石之陛亦将在是舉也稽古之力其可誣乎謹<lb/>
<pb n="KR4d0012_WYG_007-10a"/>
序<lb/>
　　　羣公贈行集序<lb/>
予至道三年十一月受詔修先朝國書越明年八月書<lb/>
成奏御既而以太夫人有桑梓之戀求典近郡因奉甘<lb/>
旨九月詔領縉雲郡事拜命之翌日復留不遣再䟽懇<lb/>
激得請而行公卿巨儒臺閣髦士寮宷之際朋從之間<lb/>
相率贈言以寵行邁者凡三十八人藻繡紛錯珠璧炫<lb/>
耀觀咸洛之市天下之貨畢陳入宋魯之邦先王之禮<lb/>
<pb n="KR4d0012_WYG_007-10b"/>
盡在亦以見一時文物之盛豈獨為鄙夫道路之光昔<lb/>
者楚丘列諸侯之末有蘧瑗史狗史鰌公子荆公叔發<lb/>
公子朝分執國政故呉札歎曰衛多君子西京承三代<lb/>
之季有朱買臣吾丘夀王司馬相如主父偃徐樂嚴安<lb/>
枚臯膠蒼終軍嚴䓤竒並在左右故史班稱曰漢之得<lb/>
人巍巍聖朝英俊咸集爵里鱗布頌聲奮發覽之者足<lb/>
以知多士在位周室以寕七子賦詩鄭志斯見何止金<lb/>
聲流扵下國華衮被於薄軀而巳哉既銓次成編輙敷<lb/>
<pb n="KR4d0012_WYG_007-11a"/>
述其事盖取夫卜商作頌以冠二雅之首用無媿焉<lb/>
　　　羣公餞集賢錢侍郎知大名府詩序<lb/>
昔漢宣帝有言曰國家不虞邊境有事左右之臣皆将<lb/>
帥也乃知登勇爵者不必專閫外之政服儒術者足以<lb/>
升大将之壇其所由来舊矣去年冬鑾輿北廵遼馬南<lb/>
牧乃眷全魏之地實介兩河之間駐蹕以壮其軍聲擒<lb/>
俘屡獻扵行在既而振旅愷以入求莭制之才疇庸舊<lb/>
臣作鎮兹壤亷頗年髙不能用兵趙孟語偷未可為政<lb/>
<pb n="KR4d0012_WYG_007-11b"/>
扵是命大京兆長城公由冬官貳卿兼書殿史閣之職<lb/>
出領府事軍中之務一以咨之且謂之曰倚卿為北道<lb/>
主人使朕得髙枕而卧矣寵錫異等禄秩有加十乘啟<lb/>
行百壺出餞虬髭列侍師律載嚴鶴盖成隂送車無數<lb/>
於時搢紳大夫相與言曰汲黯卧治郡政自肅劉琨坐<lb/>
嘯塞垣以清當使朔野無烽燧之驚生民免杼軸之困<lb/>
偃息談笑立銷兵氛投壺雅歌益治軍簿俾天下之人<lb/>
知敦詩閱禮真将帥之具坐籌决勝敵百萬之師巍巍<lb/>
<pb n="KR4d0012_WYG_007-12a"/>
帝皇知人而善任使也昔者季布治郡天子倚之股肱<lb/>
申伯于藩吉甫形于歌頌盍為詩什以道德美由是學<lb/>
士承㫖宋公而下作者凡三十人竒彩彪炳清詞藻縟<lb/>
入孔子之宅金石絲竹以盡聞逰和氏之場珪璧琮璜<lb/>
而皆在與夫七子之賦鄭志羣公之祖二䟽盖不侔矣<lb/>
某外領使符歸在秋暮辟書始下不及王粲之從軍雅<lb/>
言畢陳竊比卜商之作序蕪陋簡略何足以云謹述<lb/>
　　　送致政朱侍郎歸江陵唱和詩序<lb/>
<pb n="KR4d0012_WYG_007-12b"/>
侍郎朱公以舊德名儒榮居禁署引年致政将及禮經<lb/>
宴見從容屡以歸田為請封章激切且有乞骸之言皇<lb/>
上重違桑梓之情式優筋力之禮不欲煩扵耆耋于以<lb/>
厚其寵章特拜文昌貳卿許歸江陵别墅宰邑以愛子<lb/>
俾晨夕而承顔下詔扵長吏令嵗時而致問延見甚乆<lb/>
益推前席之㤙賜予實蕃有助揮金之費給公乘以濟<lb/>
行李供祖帳而伸飲餞祁奚老矣猶以政事而咨詢宣<lb/>
父歸與豈憂吾黨之狂簡天子㤙禮之敦篤賢者進退<lb/>
<pb n="KR4d0012_WYG_007-13a"/>
之光華行路之人形於歎息薦紳之士以為美談區區<lb/>
二䟽非可同年而語也大宗伯太原公嘉逹人之知止<lb/>
美公朝之尚德嗟嘆不足形扵咏歌為長句二百二十<lb/>
有四言揄揚其事羣公屬而和者凡十有二人藻繡紛<lb/>
敷琳琅焜燿登于樂府何愧中和樂職之詩布扵郢中<lb/>
足掩陽春白雪之唱雅言四逹頌聲載揚俾貞退之有<lb/>
光致風俗之歸厚太原公之意豈徒然哉某猥以非才<lb/>
獲聨髙韻曽乖量力寧足起予且奉話言俾之序引爝<lb/>
<pb n="KR4d0012_WYG_007-13b"/>
火不息昔巳接扵餘光糠粃在前今復慙於首冠承命<lb/>
増惕叙事非工僶俛含毫詞不逮意謹序<lb/>
　　　廣平公唱和集序<lb/>
昔者鄭國名卿賦詩者七子郢中髙唱屬和者數人善<lb/>
歌者必能繼其聲不學者何以言其志故雅頌之隆替<lb/>
本教化之盛衰儻王澤之下流必作者之間出君臣唱<lb/>
和賡載而成文公卿宴集答賦而為禮廢之乆矣行之<lb/>
實難非多士之盈庭将斯文之墜地皇宋二葉車書混<lb/>
<pb n="KR4d0012_WYG_007-14a"/>
同端拱穆清詳延俊乂臯䕫稷卨日奉吁俞枚馬嚴徐<lb/>
竝在左右禮樂追於三代文物邁于兩漢有若翰林主<lb/>
人大宗伯廣平公以才識兼茂治行第一登金門上玉<lb/>
堂發揮帝謨潤色大業自太平興國迄于咸平凡嵗星<lb/>
再周扵天矣而望實益峻體貌彌篤入奏武帳天子冠<lb/>
而後見退食温室家人問而不言挺山甫之将明推安<lb/>
世之慎宻作文章盟主實朝廷宗工天其或者殆以公<lb/>
為儒林之木鐸也而視草之暇含毫靡倦形于風什傳<lb/>
<pb n="KR4d0012_WYG_007-14b"/>
扵僚友同聲相應發言成章乃至文昌正卿宥宻元老<lb/>
蓬丘之長蘭䑓之英争竒逞妍更賦迭詠鋪錦列繡刻<lb/>
羽引商爛然成編觀者皆聳廣平公感交游之疇昔慮<lb/>
竹素之淪胥休沐之餘孜孜綴緝為之七巻以傳於世<lb/>
頌聲奮發爵里森布著扵簡牘垂厥方来當使仲尼刪<lb/>
詩取周南而居首班固著論稱西京之得人盖風化之<lb/>
所繫焉豈徒縁情綺靡而巳猥令紀述蔑容固辭狂簡<lb/>
孟浪慙扵叙事云耳謹序<lb/>
<pb n="KR4d0012_WYG_007-15a"/>
　　　送人知宣州詩序<lb/>
屯田郎某君稽古博逹之士也始以偃商之文學决科<lb/>
公朝終以龔黄之治行陳力官次凡再歴二千石皆以<lb/>
課最揚于王庭今年解安岳郡章以博士涖曲臺方講<lb/>
求典禮討論故實禆補闕漏脩起廢墜而有司舉考績<lb/>
之典在尤異之目天子延見宣室勞問數四以尚書郎<lb/>
職司起草羽儀中臺而户口墾田漢官惟舊故以君領<lb/>
屯田曹宣城郡號為奥區襟帶江左而雙旌六纛唐制<lb/>
<pb n="KR4d0012_WYG_007-15b"/>
甚雄故以君行太守事拜命之日縉紳先生咸以某君<lb/>
詩家者流而宣城乃謝公賦詠之地刻于金石被于筦<lb/>
絃鏘然遺音猶在人耳而君勢均扵六義之際神交于<lb/>
千載之下呉中人士復聞正始之音楚客離騷且有江<lb/>
山之助亦由𠖇數良為美談於是蓬丘栢署諫垣史閣<lb/>
金閨之諸彦鴻都之碩儒莫不健羡景慕形於詩什或<lb/>
嘉其地雄萬井慰壺漿来暮之心或歎其道出故郷有<lb/>
弩矢前驅之盛或稱清白之莭與闗西而等夷或序離<lb/>
<pb n="KR4d0012_WYG_007-16a"/>
索之情劇河梁之悽愴至於述江南之佳麗談謝客之<lb/>
風流地勝人賢殊時共貫其歸一揆蔑有異辭矧昔人<lb/>
云亡為日滋乆華輈繼軌名氏實蕃焦桐絶絃賡載殊<lb/>
寡而君擅當世之譽為羣公所稱嗣續音徽聳動呉㑹<lb/>
亦猶京兆善政前有趙張姑蘓能詩後推劉白豈偶然<lb/>
哉君以治劇之能奉求瘼之寄所冝宣布王澤激揚頌<lb/>
聲採謡俗扵下民輔明良於治世當俾中和樂職之什<lb/>
登薦郊丘豈但亭臯隴首之篇留連景物而巳集賢右<lb/>
<pb n="KR4d0012_WYG_007-16b"/>
史彭君實君之執友且緘諸公之作咨予為序如窺武<lb/>
庫駭神鋒之照人幸過屠門聊大嚼以快意輒兹冠首<lb/>
深用厚顔云耳<lb/>
　　　與内弟李休復序<lb/>
隴西李生予之内弟也纔十數嵗能屬文善楷𨽻性端<lb/>
謹介特外直而内温不讀非聖之書不入非類之室孜<lb/>
孜為學匪懈州里之内名稱藹然咸平二年奉郷老薦<lb/>
書就試春官氏實在髙第揚于王庭天子以其新進少<lb/>
<pb n="KR4d0012_WYG_007-17a"/>
年欲抑之俾進其業遂用旅退曽不屑懐去年本郡凡<lb/>
貢士三十八人實冠其首西望而笑與計吏偕方摩厲<lb/>
以湏虚憍恃氣将乗長風而破巨浪運溟海而徙天池<lb/>
適有功緦之䘮不克其志懐寳待價豈慮迷邦杜門燕<lb/>
居亦云知命斯可尚也一日再拜而言曰夫名以定體<lb/>
有自来矣始肄業鄉校名宗元及舉進士更之曰瓊由<lb/>
瓊巳来一不利見再不克就試禮部求所以易之者予<lb/>
應之曰復之六二休復吉象曰休復之吉以下仁也盖<lb/>
<pb n="KR4d0012_WYG_007-17b"/>
得位處中恊比初九初九有仁德而能附順之所以為<lb/>
親仁善鄰之象復之休也左氏傳曰親仁善鄰國之寳<lb/>
也語曰德不孤必有鄰夫七日來復天地之心也照鄰<lb/>
殆庻顔子之德也處復而休擇鄰以德非君子儒者其<lb/>
孰能從事扵斯矣冝更名曰休復字德鄰若乃率性循<lb/>
道自誠而明復之體也邁種務滋聿修無忝德之度也<lb/>
所冝探中庸性命之理無或怵迫親大雅明哲之士與<lb/>
之切劘使衆妙𤣥同虚室生白鳴謙受益心逸日休勤<lb/>
<pb n="KR4d0012_WYG_007-18a"/>
而行之進吾往也固當立功立事為世偉人豈徒發策<lb/>
决科智効一官而巳古人恥名浮扵實幸吾弟勉之哉<lb/>
外兄某序<lb/>
　　　送四十舅翁東逰詩序<lb/>
武寧茂才章公實先大夫之叔舅某之事公猶大父行<lb/>
也始委質江呉為郡文學值金陵版蕩閩隅繹騷貞退<lb/>
丘園不交世務及文軌混一聲教漸暨乃徒歩萬里来<lb/>
詣公車上書大言初慕方朔之自薦閉關却掃遽同馮<lb/>
<pb n="KR4d0012_WYG_007-18b"/>
衍之空歸自是屬鄉老之獻能隨計吏而西笑凡累詣<lb/>
貢部皆敗於垂成葢燕谷沍寒陽和靡及齊庭濫吹雅<lb/>
鄭相傾終以不伐之姿困扵新羈之足今年春官氏益<lb/>
艱其選財三十取一意公必在籍中逮揚于王庭又闕<lb/>
其名氏噫淹速之度有命在天實由數竒且非戰罪復<lb/>
何足町畦扵胸臆鬱陶乎心術哉昔平津六十始發䇿<lb/>
决科卒登三事之位孟明三戰乃濟河焚舟終雪再北<lb/>
之恥苟誠志敦篤德義充富雖日月之増逝終冨貴之<lb/>
<pb n="KR4d0012_WYG_007-19a"/>
来逼亦不必充詘殞穫倒行逆施然後為善宦也關東<lb/>
有賢侯汝潁多竒士行當曵裾公府峩冠初筵為元戎<lb/>
之上客亦復升堂拜親傾盖投分與諸生而締交繇是<lb/>
名動京師聲振場屋拾芥甚易夫何逺哉韞櫝待沽在<lb/>
此舉也臯壤黄落當拜迎于夷門之下車馬行色輒抒<lb/>
意扵河梁之篇非足風雅之云聊導離濶之思云耳<lb/>
　　　詩<hi>附</hi>
首夏清和月異鄉羈旅心丹枝未入手華髮不勝簮又<lb/>
<pb n="KR4d0012_WYG_007-19b"/>
出夷門去還過汝水隂何人冨髙義相贈橐中金<lb/>
　　　送集賢李學士員外知歙州序<lb/>
昔漢明帝云郎官上應列宿出宰百里王坦之亦云尚<lb/>
書郎正用第二人何得以此見擬當時雖含香握蘭<lb/>
趨走丹墀未甚重也爰暨唐室稍盛其選由諫官御史<lb/>
次補者為美遷迄于皇朝地望彌峻又有侍講金華之<lb/>
殿待詔玉堂之署典校天禄閣更直紫微垣外之即建行<lb/>
臺刺列郡持使節總百城故臺郎之貴過曩時逺甚集<lb/>
<pb n="KR4d0012_WYG_007-20a"/>
賢學士屯田外郎李君在興國雍熈中以文雄扵場屋<lb/>
太宗皇帝凡五臨軒試郡國貢士君以英才傑出䇿名<lb/>
甲科自爾隨牒扵淮淝間為諸侯所賔禮奏伎記室檄<lb/>
成而愈風案事隣州獄决而得雨入佐著作改丞太常<lb/>
掌禮秩宗閱書廣内既而宰邑呉㑹有絃歌之音校文<lb/>
成均正魯魚之謬英華外發名聲日聞天子知其藏器<lb/>
在身勞謙不伐特出中㫖召試禁林翰動若飛文不加<lb/>
㸃北門諸公抵掌歎伏翌日受詔兼直書殿君蹈泳亨<lb/>
<pb n="KR4d0012_WYG_007-20b"/>
衢翺翔近署誠衡遇物靡有低昂量陂虚受不聞澄撓<lb/>
天球擅響雅鄭洞分水鑒忘情毛髮皆見為士林之圭<lb/>
表亦人倫之蓍蔡毎太液波淥汾睢艸黄或御酒百壺<lb/>
式陳鎬宴或卿雲五色垂示天章君必沾玉斚之醇醪<lb/>
聨栢梁之髙韻賜花奪錦肯讓景龍時人桂水空梁無<lb/>
取南朝之體此外風規醖藉不雜塵㳺驅放𤣥虚善談<lb/>
名理求之一時未易得也君屏跡勢利游心虚白踐赤<lb/>
墀而登文石非所宴安拍洪崖而挹浮丘是其雅素且<lb/>
<pb n="KR4d0012_WYG_007-21a"/>
以新安山水之竒秀江左人物之瑰瑋嚴助饜承明之<lb/>
廬勞扵侍從阮籍求東平之守樂其風土實奉俞詔歡<lb/>
然惬心夙興戒徒星言行役噫錦帳綾被有中臺之禮<lb/>
秩金匱牙籖有延閣之官次懸龜曵組建隼剖符驛吏<lb/>
駕車而來迎縣令負弩而前引千騎駸駸而挾轂諸曹<lb/>
冉冉而趨府載棨㦸以先道露黻冕以行春四十嵗專<lb/>
城而居雖盡美矣二千石與我共理厥惟勉旃行矣火<lb/>
雲吐峰汴流激箭仙舟東下何翅一葉之輕旅鴈北徂<lb/>
<pb n="KR4d0012_WYG_007-21b"/>
勿忘尺題之貺其他即朞月報政朝廷賞勞幸預代<lb/>
言之末願草陟明之詔云耳<lb/>
　　　送元道宗秀才序<lb/>
昔夏侯勝有言曰士患經不明經苟明其取朱紫如俛<lb/>
拾地芥耳至乃抱荆山之璞猶聞待價操流波之引未<lb/>
偶知音葢有淹速扵其間夫子之所以罕言也河南元<lb/>
生出東南之美族禀山川之靈氣學術淵奥才思深婉<lb/>
雅善詞賦尤工詩什毎扣虚課寂縁情體物必有警䇿<lb/>
<pb n="KR4d0012_WYG_007-22a"/>
傳誦人口左氏之筆微為富豔相如之文長扵形似翹<lb/>
翹然秀出扵場屋間矣有難弟焉有令子焉皆以俊才<lb/>
著稱素風彌劭天倫敦睦庭訓嚴厲友于推讓士類多<lb/>
之矧復内行修飭至性純孝閱市以資力學負米以潔<lb/>
晨羞至扵造請諸公不避寒暑博極羣書罔捨晝夜此<lb/>
又勤即不匱艱而彌貞者已有若大丞相僕射東平公<lb/>
鄧帥長城公皆坐鎮雅俗懸衡吾道嘉生之才美咸賦<lb/>
詩以贈之此亦神物求之不可得也逮夫綸闈書殿三<lb/>
<pb n="KR4d0012_WYG_007-22b"/>
臺内閣英髦雜集風鑑攸出見必倒屣坐多更僕接夷<lb/>
甫之談柄知名理之斯在挹紫芝之眉宇覺鄙吝之都<lb/>
忘當時名儒推奨如此而再試貢部敗扵垂成盖云數<lb/>
竒實非戰罪寄食輦下有索米之嗟薄遊闗東無解榻<lb/>
之遇歘起北堂之念遽賦南陔之吟與仲氏而言歸拜<lb/>
慈親而為夀姑欲賣負郭之産扶安輿而來棄入關之<lb/>
繻作焚舟之計决䇿素定戒途有期陸士衡之弟兄暫<lb/>
還呉郡翟方進之母子同入京師行矣為我語姑蘇父<lb/>
<pb n="KR4d0012_WYG_007-23a"/>
兄無或笑馮衍空歸輕蘇秦未遇以目皮相人作児女<lb/>
子見異時懐丈二組駕駟馬車衣繡而過里閭揮金以<lb/>
報故舊此際如下鄉亭長為德靡終洛陽妻嫂不敢仰<lb/>
視徒厚顔耳明年春蟄户震驚河流湍激當糞除敝廬<lb/>
以俟子之西笑<lb/>
　　　送張泌之毗陵詩序<lb/>
義興陽羡山水甲扵江東張子巨源慨然發仁智之心<lb/>
飄然有登臨之興葉舟東下蘭友與俱梁園雪飛汴流<lb/>
<pb n="KR4d0012_WYG_007-23b"/>
日淺榜人宿戒祖席晨張扵是京洛貴遊之賢鄉關布<lb/>
素之執河梁惜别並愴離羣澤國贈行咸抽祕思風雅<lb/>
之什爛然盈編又何必雜佩兼金然後充乎巾槖也行<lb/>
矣三呉之地素多賢豪十室之邑必有忠信雖君子在<lb/>
位岩穴豈無扵隠淪矧善人為邦閭里巳臻扵富庶儻<lb/>
能為我擇爽塏營别墅當使夫陳力不能奉身而退受<lb/>
一㕓而為氓與萬物而共盡此所望于子也庻乎勉旃<lb/>
獻嵗發春遲子西笑<lb/>
<pb n="KR4d0012_WYG_007-24a"/>
　　　佛祖同參集序<lb/>
昔如來于然燈佛所親䝉記莂實無少法可得是號大<lb/>
覺能仁既而後智滋興悲心顯發念四生之沉溺輪迴<lb/>
六趣之中為一事之因縁出現五濁之世奈何根器各<lb/>
異機感有殊繇是開三乗權實之門設一時頓漸之教<lb/>
具偏圓半滿之義分悟證伏㫁之差演之為十二部經<lb/>
廣之為百千萬頌隨類各解始雖自扵一音逹本忘言<lb/>
終乃同扵二月故純陀末供之後鶴林示滅之辰以正<lb/>
<pb n="KR4d0012_WYG_007-24b"/>
法眼付大迦葉内傳真印外授信衣作世導師為佛嫡<lb/>
子凡二十七世至逹摩大師哀此土之人昧即心之理<lb/>
分别名相而不巳類入海以筭沙攀縁生滅而為因但<lb/>
認賊而作子聿來震旦宴坐少林不事語言不立文字<lb/>
既得人而傳付乃趣寂以返真是為東方之初祖也自<lb/>
爾本系相承旁支别出敷華結果五葉之讖可徴續燄<lb/>
分輝千燈之照彌廣至扵出離生死一門證于湼槃誘<lb/>
導愚迷萬行以之差别由二祖而下迄至于今以諸夏<lb/>
<pb n="KR4d0012_WYG_007-25a"/>
之利根叶西土之懸記得道之者實繁有徒其或抵掌<lb/>
盱衡乃了知扵風力揺唇鼓舌即悟入于言樞或針芥<lb/>
相投金鍮立辯或經塵将破啐啄同時示現方便以既<lb/>
殊遭但因縁而亦異咸有軌迹著為筌蹄譬諸三藏之<lb/>
文結集扵鉢羅之窟七佛所説秘藏于娑蝎之宫苟撰<lb/>
述之無聞使後来而安仰先是諸方大士各立宗徒互<lb/>
顯師承迭存語録圭山患其如是也㑹合衆説著為禪<lb/>
詮融通諸家圓成一味盖祖門之能事畢矣歴嵗彌乆<lb/>
<pb n="KR4d0012_WYG_007-25b"/>
都序僅存百巻之文不傳扵世東呉道原禪師者乃覺<lb/>
場之龍象實人天之眼目慨然以為祖師法裔頗論次<lb/>
之未詳草堂遺編亦嗣續之孔易乃駐錫輦轂依止王<lb/>
臣購求亡逸載離寒暑自飲光尊者訖法眼之嗣因枝<lb/>
振葉尋波討源乃至語句之對酬機縁之契合靡不包<lb/>
舉無所漏脱孜孜纂集成二十巻理有未顯加東里潤<lb/>
色之言詞或不安用春秋筆削之體或但存名號而蔑<lb/>
有事迹者亦猶乎史記之闕文或兼採歌頌附出編聫<lb/>
<pb n="KR4d0012_WYG_007-26a"/>
者頗類夫載籍之廣記大矣哉禪師之用心盖述而不<lb/>
作者矣嗚呼法界無際衆生無邊凡厥有情莫非同體<lb/>
終日圓覺觸目真如而迷失妙明増長虚妄分别影事<lb/>
牽制扵六塵積集苦因流浪扵三有善知識愍其如是<lb/>
也不歴事相直指本源但一念不生即三際俱㫁十方<lb/>
消殞諸聖現前識珠在衣匪從他得如金出礦豈復重<lb/>
為圓頓之門妙如此矣稽所證之道然後知原師也生<lb/>
如来家真法王子䆒所詮之理然後明斯集也了第一<lb/>
<pb n="KR4d0012_WYG_007-26b"/>
義真最上乗當使末法之年初心之類去聖逾逺開巻<lb/>
得解一彈指頃齊肩古佛不起于座入般湼槃雖利益<lb/>
之若斯扵滅度而無取即知施七寳而滿刹土徒為漏<lb/>
業之資化二乗而等河沙適重敗根之罪師之法施豈<lb/>
思議之所及哉新集既成咨予為序聊摭梗槩冠于篇<lb/>
首云耳<lb/>
　　　諸公寄題建州浦城縣清河張君所居池亭詩<lb/>
　　　　序<lb/>
<pb n="KR4d0012_WYG_007-27a"/>
茂才清河君扵予葢鄉先生丈人行也頃者書軌未同<lb/>
齒血猶壯不掃一室有志四方薄逰九江講學廬阜勵<lb/>
精文史既素業之大成歸省庭闈值戒車之適駕未幾<lb/>
青盖西上先正從行喬木懐安族人攸庇亢宗裕蠱且<lb/>
肥家之是圖委質䇿名扵觀國而何暇雍熈二年仲氏<lb/>
舉進士中乙科淳化三年季弟隨計偕列髙等推讓致<lb/>
美君之志也俄而先府君捐館夀陽犢車歸𦵏先夫人<lb/>
啓手故里駒隙終䘮商於解印而歸叔庭既冠而逝實<lb/>
<pb n="KR4d0012_WYG_007-27b"/>
有天倫之戚無復西笑之心且欲沒齒田園放懐林壑<lb/>
與浮丘把袂為羲皇上人其所居也背山臨水占竒據<lb/>
勝累世増葺極為輪奐曲池皎鑒脩梁横度虚閣崛起<lb/>
反宇臨空雲山蔽虧魚鳥聱耴賞心肆體斯焉取斯予<lb/>
淳化四年由書殿得告歸迎版輿時君膝下承顔友于<lb/>
歡讌置酒危榭酣飲終日予亦斐然成詠題扵梁屋及<lb/>
咸平三年罷郡縉雲復造仙墅君且永懐罔極痛深終<lb/>
鮮逝者如此靈光巋然予是用追感疇昔賡載前唱今<lb/>
<pb n="KR4d0012_WYG_007-28a"/>
年君奉本郡計籍来上中臺葢因縣次之續食将與故<lb/>
人而胥遇君之愛子實吾家之宅相而予之外弟也徃<lb/>
年隨我肄業上都刻苦讀書三餘之習無廢孝謹成性<lb/>
萬石之徳不衰君亦既見止彌加教督㑹稽栝羽何用<lb/>
不臧于公里門扵兹必大君戾止未乆歸與興歎且以<lb/>
鄙夫昔留池閣二詠及羣公佳章俾之示朝右之賢庻<lb/>
乎知隠居之志安定大諫趙郡閣老及上邽冨春晁陳<lb/>
諸紫微暨秘閣潘公咸樂善無厭慕義不足競抉秘思<lb/>
<pb n="KR4d0012_WYG_007-28b"/>
發為雅篇千里寄題豈人遐而室邇七閩傳誦盖玉振<lb/>
以金相誠足為吾黨之美談寕獨光幽人之肥遯予與<lb/>
君先疇接畛雞犬相聞奕世聨姻絲羅有素早親長者<lb/>
之論偹知髙世之行因叙始末用冠篇首云耳<lb/>
　　　送倚序<lb/>
我之先由永嘉之難避地江外占数扵上饒及劉展之<lb/>
冦又遷扵閩粤治産殖貨以財雄於建安世為彊宗髙<lb/>
上武力唐室之季亂離云瘼禮樂征伐不出本朝無種<lb/>
<pb n="KR4d0012_WYG_007-29a"/>
而起為王侯稱兵而分據州郡故王氏奄有無諸六郡<lb/>
之地盤牙交錯莫非勍敵候望走集悉嚴兵偹故我内<lb/>
外家世皆服縵胡而冠武弁總輿師而提尺籍輜軿鼓<lb/>
吹盛於一方而羣從叔季憑藉世資習尚豪舉競養聲<lb/>
利争為節俠唯玉山府君勞謙降志刻苦讀書好學之<lb/>
名聞扵州里以孝㢘射策委質江呉以儒雅從政仕至<lb/>
宰邑無何黄旗運盡琴堂秩滿考槃故里啓手歸全太<lb/>
常府君博渉藝文尤深左氏終鮮兄弟不遑充賦未及<lb/>
<pb n="KR4d0012_WYG_007-29b"/>
中夀遘兹大禍家無擔石之蓄門無强近之親藐視諸<lb/>
孤朝不謀夕我是時以一命為蘭臺正字尚未及志學<lb/>
之嵗遽罹憫凶将就死滅爾曹皆丱角稚齒俱未成人<lb/>
田園汚莱裘葛不具堂構頺替弓冶漸微既泣血終䘮<lb/>
即割慈遊宦艱難險阻備嘗之矣既而索米都下薄遊<lb/>
外郡又三嵗以文三十篇獻扵公車始得為太常奉禮<lb/>
且有中㫖閱書於秘府日享公膳月受俸緡未能亢宗<lb/>
財足餬口而太夫人與汝曹仰給薄産終嵗食貧我又<lb/>
<pb n="KR4d0012_WYG_007-30a"/>
智効一官相去萬里晨夕引領不覺涕之無從也我亦<lb/>
進德礪行修詞聚學又得冊府秘書夙夜研習曽未期<lb/>
月頗有文章出扵人間為前軰所許又頻詣司馬門獻<lb/>
賦頌天子益知名凡再嵗間一召試内署一應制行在<lb/>
得光禄丞賜進士第復受詔直集賢書院星律載周寵<lb/>
光舉集稽古之力豈誣也哉得禄既豐思養彌切削牘<lb/>
為奏賜告言歸自建安扶迎太夫人并挈汝曹盡室西<lb/>
上僑寓輦轂殆兹嵗星一周扵天矣而我以不肖之質<lb/>
<pb n="KR4d0012_WYG_007-30b"/>
中人之才黄屋過聴擢司雅誥敢不摩揣鉛鈍勵精夙<lb/>
夜期有以潤色帝載與三代同風柰何力不逮心位過<lb/>
其量嵗祀逾乆官謗囂然不能上封自劾幞被引退乃<lb/>
猶束帶就列俛首取容碌碌於薦紳間亦顔之厚矣今<lb/>
年汝舉進士有司薦名我時侍從穆清親逄旦暮天子<lb/>
又賜汝髙第自丙科而升乙科俄頃之間恩奨蕃縟汝<lb/>
之仲兄及季弟比年来聖人誕生之辰延賞近侍並得<lb/>
解褐試秩蓬丘毎朔旦列拜膝下私門嘉慶嵗時伏臘<lb/>
<pb n="KR4d0012_WYG_007-31a"/>
捧觴上夀懐黄佩玉趨走左右固足以慰太夫人之心<lb/>
而伯仲森列門無白丁亦足以為鄉曲之美談交逰之<lb/>
光寵也今汝申天官調補掌簿四明期以来年往代其<lb/>
任且将歸省松檟盤桓里閭俟春夏之交乃涖厥職汝<lb/>
當念為士之道以仁義是務而閒宴不可忘為吏之方<lb/>
以法令是師而資材不可强事上貴乎恭而慎於謟臨<lb/>
下尚乎簡而懲其違至於淳素之風清白之訓盖我之<lb/>
家法耳豈復鄭重而言之哉若乃博約文史切磋道術<lb/>
<pb n="KR4d0012_WYG_007-31b"/>
此又朋友之事也吾何與焉汝之歸吾黨之人有問於<lb/>
我者為言受恩寖深涖官無状如衛鶴之有禄位若社<lb/>
鼷之載車馬悲愁憂畏不遑寕處幸天子一旦澄汰流<lb/>
品考覈名實不能者止奉身而退固願返初服奉版輿<lb/>
從諸鄉先生優游以卒嵗也<lb/>
　<lb/>
　<lb/>
　武夷新集巻七<lb/>
</p>
<p>
</p>
  </div>
</body>
</text>
</TEI>