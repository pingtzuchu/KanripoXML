<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>栁河東集巻十三</head> <lb/>
    <p>
<pb n="KR4c0048_WYG_013-1a"/>
欽定四庫全書<lb/>
　栁河東集巻十三<lb/>
　　　　　　　　　　　　　唐　栁宗元　撰<lb/>
　誌十三首<lb/>
　　先太夫人河東縣太君歸袝誌<hi>公元和五年尚譴永州司馬故夫人</hi>
　　　<hi>卒於永州明年安袝於先侍御史府君之墓先侍御墓表具載夫人之卒則誌表當是同時而</hi>
　　　<hi>作</hi>
先夫人姓盧氏諱某世家涿郡<hi>涿音卓地名也今上谷涿郡</hi>夀止六<lb/>
<pb n="KR4c0048_WYG_013-1b"/>
十有八元和元年嵗次丙戌五月十五日棄代於永州<lb/>
零陵佛寺明年某月日安袝於京兆萬年棲鳳原先侍<lb/>
御史府君之墓其孤有罪銜哀待刑不得歸奉葬事以<lb/>
盡其志姪洎太夫人之兄子𢎞禮承事焉嗚呼天乎太<lb/>
夫人有子不令而陷於大僇<hi>音戮</hi>徙播癘土醫巫藥膳之不<lb/>
具以速天禍非天降之酷將不幸而有惡子以及是也<lb/>
又今無適主以葬<hi>適音的</hi>天地有窮此寃無窮既舉葬紖<lb/>
<hi>直忍切索也與絼同周禮封人置其絼</hi>猶以不肖之辭擬述先徳且誌其<lb/>
<pb n="KR4c0048_WYG_013-2a"/>
酷焉嘗逮事伯舅聞其稱太夫人之行以教曰汝宜知<lb/>
之七嵗通毛詩及劉氏烈女傳斟酌而行不墜其㫖汝<lb/>
宗大家也既事舅姑周睦姻族栁氏之孝仁益聞嵗惡<lb/>
少食不自足而飽孤㓜是良難也又嘗侍先君有聞如<lb/>
舅氏之謂且曰吾所讀舊史及諸子書夫人聞而盡知<lb/>
之無遺者某始四嵗居京城西田廬中先君在吴家無<lb/>
書太夫人教古賦十四首皆<hi>一作比</hi>諷傳之以詩禮圖史<lb/>
及剪製縷結授諸女及長皆為名婦先君之仕也伯母<lb/>
<pb n="KR4c0048_WYG_013-2b"/>
叔母姑姊妹子姪雖逺在數千里之外必奉迎以来太<lb/>
夫人之承之也尊巳者敬之如臣事君下巳者慈之如<lb/>
母畜子敵已者友之如兄弟無不得志者也諸姑之有<lb/>
歸必廢寢食禮既備嘗有勞疾先君將改葬王父母太<lb/>
夫人泣以蒞事事既具而大故及焉不得成禮既得命<lb/>
於朝祗奉教曰汝忘大事乎吾冡婦也今也宜老而唯<lb/>
是則不敢暇抑將任焉茍有日吾其行也及命為邵州<lb/>
又喜曰吾願得矣竟不至官而及於罪是嵗之初天子<lb/>
<pb n="KR4c0048_WYG_013-3a"/>
加恩羣臣以宗元任御史尚書郎封太夫人河東縣太<lb/>
君八月㑹冊太上皇后於興慶宫禮無違者既至永州<lb/>
又奉教曰汝唯不恭憲度既獲戾矣今將大儆於後以<lb/>
盖前惡敬懼而巳茍能是吾何恨哉明者不悼徃事吾<lb/>
未嘗有戚戚也而卒以無孝道不能有報焉喪主子婦<lb/>
七嵗而不果娶竄窮徼<hi>吉弔切境也</hi>人多疾殃炎暑熇蒸<hi>熇呼</hi>
<hi>木切又虗驕呼酷黒各三切熱也</hi>其下卑濕非所以養也侯視無所問<lb/>
藥石無所求禱祠無所實蒼黄叫呼遂遘大罰天乎神<lb/>
<pb n="KR4c0048_WYG_013-3b"/>
乎其忍是乎而獨生者誰也為禍為逆又頑很而不得<lb/>
死逾月逾時以至於今靈車逺去而身獨止𤣥堂暫開<lb/>
而目不見孤囚窮縶<hi>陟立切</hi>魄逝心壊蒼天蒼天有如是<lb/>
耶有如是耶而猶言猶食者何如人耶已矣已矣窮天<lb/>
下之聲無以紆其哀矣盡天下之辭無以傳其酷矣刻<lb/>
之堅石措之幽隂終天而止矣<lb/>
　　伯祖妣趙郡李夫人墓誌銘<hi>夫人適臨卭令栁君是為公之伯祖銘不</hi>
　　　<hi>載臨卭之諱新史年表亦載曰某為臨卭令而名亦不傳銘亦不載其子之名而曰終旌徳尉</hi>
<pb n="KR4c0048_WYG_013-4a"/>
　　　<hi>史亦不載其名而曰旌徳令其不同如此貞元十九年公時為監察御史</hi>
夫人姓李氏辨族姓者趙郡賛皇之東祖祖某為某官<lb/>
父冲為單父尉夫人生於良族嶷然殊異及笄<hi>音稽女十五曰</hi>
<hi>笄</hi>徳充於容行踐於言髙朗而不傷其柔嚴恪而不害<lb/>
其和特善女工剪製之事又能為雅琴秦聲操絃之具<lb/>
<hi>操七刀切縵末旦切禮記不學操縵</hi>婦道既備宜為君子之配偶焉我伯<lb/>
祖臨卭令府君諱某受夫人於李氏之廟而歸於正室<lb/>
臨卭府君之先曰我曾王父清池府君諱某清池之先<lb/>
<pb n="KR4c0048_WYG_013-4b"/>
曰徐州府君諱某又其先曰常侍府君諱楷常侍之兄<lb/>
曰中書令諱奭自中書以上為宰相四世噫我伯祖以<lb/>
宗胄碩大而齊其徳厚夫人以族屬清顯而修其禮範<lb/>
合二姓以承先祖為士者榮之故佐奉養承祭祀婦徳<lb/>
用光家道甚宜無何伯祖終於臨卭而窆焉夫人從子<lb/>
而返於淮滸<hi>音虎水涯之名</hi>嗚呼我先府君每得仕未嘗不奉<lb/>
迎供養必誠必親男既立必使之有禄仕女必使之有<lb/>
家將嫁巳子必先擇良士可以配諸姑者定然後議焉<lb/>
<pb n="KR4c0048_WYG_013-5a"/>
仲父殿中侍御史府君由是志也夫人生男一人諱某<lb/>
不幸終於宣州旌徳尉女三人皆得良壻隴西李伯和<lb/>
為楊子丞疾痺廢痼而沒太原王紓<hi>音舒</hi>今為右補闕潁<lb/>
川陳萇<hi>音長</hi>為校書郎渭南尉知名貞元十六年王氏姑<lb/>
定省扶持自揚州至於京師道路遇疾遂舘於陳氏以<lb/>
諸壻之良諸女之養無不得意焉享年八十一是嵗六<lb/>
月二十九日終於平康里自小斂至於大斂比及葬則<lb/>
二壻實㕘主之有孫二人長曰曹郎奉之以縗而正於<lb/>
<pb n="KR4c0048_WYG_013-5b"/>
位八月二十四日𦵏於萬年縣之少陵原實棲鳳原介<lb/>
於我先府君仲父二兆之間神心之所安也嗚呼嗣子<lb/>
早夭臨卭萬里以嵗之不易未克合袝哀孰甚焉諸姑<lb/>
合以為斯志以從人之道内夫家外父母家且又𦵏於<lb/>
我志於我故叙栁氏為備銘曰<lb/>
藹其芳夀且康大梁鶉火沉幽光<hi>大梁鶉火二星名是年嵗星在大梁六月</hi>
<hi>日月㑹於鶉火葢以紀卒之年月也</hi>夙淪夫子嗣又䘮<hi>平聲</hi>輤帷不復岷之<lb/>
陽<hi>輤此見切或作蒨䘮車飾也</hi>兆靈趾棲鳳里艮之山兊之水靈之<lb/>
<pb n="KR4c0048_WYG_013-6a"/>
車當返此子孫百代承靈趾誰之言者青烏子<hi>相家書曰青烏</hi>
<hi>子稱山三重相連名連華山𦵏之當出二千石</hi>
　　叔妣吴郡陸氏夫人誌文<hi>此叔父殿中君之配也殿中君𦵏在貞元十二</hi>
　　　<hi>年二月公作墓版文載夫人吴郡陸氏時尚無恙也是年冬十一月夫人卒乃合袝焉故曰仲</hi>
　　　<hi>父之諱字夫人之爵齒備於版文云</hi>
夫人諱則字内儀姓陸氏家於吴郡葢江左上族以宗<lb/>
子在他國家牒逸墜故曾王父王父之諱官不克究知<lb/>
而闕其文父覃皇河南陸渾令夫人生而柔笄而禮㑹<lb/>
<pb n="KR4c0048_WYG_013-6b"/>
伯舅為河南尹撰擇僚寀<hi>撰息兖切</hi>謂我文學掾仲父士林<lb/>
殊英儒流推髙故夫人歸於我夫人之志也温順以承<lb/>
上沖厚以字下不敢踰於冡婦不敢侮於臣妾是宜允<lb/>
膺福夀集成母儀禀命不淑享年三十有五貞元十二<lb/>
年十一月已亥終於長安太平里第嗚呼夫人生男一<lb/>
人曰曹婆㓜孺在抱委縗就位<hi>縗音崔</hi>女一人曰喜子匍<lb/>
匐繦緥<hi>上舉兩切下音保</hi>寄婦人之手哀哉盖衰門薄祐神道<lb/>
不相顧仲父違背於嵗首而夫人捐棄於是月遺孤眇<lb/>
<pb n="KR4c0048_WYG_013-7a"/>
藐未克承紹凡我族屬其痛巨乎遂以其年十二月十<lb/>
三日庚午合祔於少陵原之墓恭惟仲父之諱字夫人<lb/>
之爵齒備於版文今不書懼再告也<lb/>
　　亡姑渭南縣尉陳君夫人權厝誌<hi>夫人公前所誌伯祖妣李夫人</hi>
　　　<hi>之女也前誌云夫人三女皆得良壻校書郎渭南尉陳萇其一也此誌所以具載陳君云貞元</hi>
　　　<hi>十七年公時調藍田尉</hi>
唐貞元十七年九月六日甲子前渭南縣尉潁川陳君<lb/>
之夫人河東栁氏終於平康里將終告於陳君曰吾生<lb/>
<pb n="KR4c0048_WYG_013-7b"/>
四十有四年為陳氏介婦九年謹飭不怠以至於此命<lb/>
也既成婦矣宜袝於皇姑從兆於三原然而不幸中道<lb/>
而有痼疾既不及養於舅姑又不得佐於蒸嘗生君之<lb/>
子不朞月而殞嘗謂君宜有貴位而不克見執親之䘮<lb/>
不得終紀皆天譴之大者也且願殺禮<hi>殺所介切周禮國新殺禮</hi>以<lb/>
成吾私邇先夫人之墓而窆我焉將俟君之不諱而歸<lb/>
復於正其可也陳君乃卜十二月十八日權厝於城南<lb/>
原曰棲鳳如夫人之志且以時日甲子授於宗元曰子<lb/>
<pb n="KR4c0048_WYG_013-8a"/>
之姑孝於家移於我之長睦於族施於我之黨是用賓<lb/>
而禮之如益者之友今則去我巳矣吾無以報焉他日<lb/>
嘗謂子慤而文願以為誌庶幸而有知將安子之為也<lb/>
萇無恨矣嗚呼貴不必賢夀不必仁天之不可恃也乆<lb/>
矣遂哭而受命書夫人之世以記於兹石夫人六代祖<lb/>
諱慶五代祖諱旦位皆至宰相髙祖諱楷為濟州刺史<lb/>
曾祖諱某為徐州長史祖諱某為清池令考諱某為臨<lb/>
卭令妣李氏趙郡賛皇人其他則俟改𦵏而後備<lb/>
<pb n="KR4c0048_WYG_013-8b"/>
　　亡姊崔氏夫人墓誌葢石文<hi>不書其卒𦵏之年月然其文曰太夫人生</hi>
　　　<hi>二女㓜曰裴氏婦如夫人之懿而皆蚤世按裴氏婦𦵏以貞元十六年則此文當與裴氏婦誌</hi>
　　　<hi>相先後作</hi>
我伯姊之𦵏良人博陵崔氏為之誌凡歸於夫家為婦<lb/>
為妻為母之道我之知不若崔之悉也然而自笄而上<lb/>
以至於㓜孩崔固不若我之知也又烏可以巳今之制<lb/>
凡誌於墓者琢密石加葢於其上用敢附碑隂之義假<lb/>
兹石而書焉嗚呼夫人天命之性固有以異於人孩而<lb/>
<pb n="KR4c0048_WYG_013-9a"/>
聲和㓜而氣柔以吾族之大尊長之多<hi>長展兩切</hi>夫人自能<lb/>
言而未嘗誤舉其諱與其類戲於家游弄之具未嘗有<lb/>
爭先公自鄂如京師<hi>一有歸字</hi>其時事㑹世難告<hi>一作書</hi>教罕<lb/>
至夫人憂勞踰月黙泣不食又懼貽太夫人之憂慮紿<lb/>
<hi>音怠上聲欺也</hi>以疾告書至而愈人乃知之善𨽻書為雅琴以<lb/>
自娱樂隠而不耀工足以致美於服而不為異言足以<lb/>
發揚於禮而不為辨孝之至敬之備仁之大又以配君<lb/>
子然而不克㑹於貴夀以至於斯孰謂之<hi>一無之字</hi>天有知<lb/>
<pb n="KR4c0048_WYG_013-9b"/>
者耶太夫人生二女㓜曰裴氏婦如夫人之懿在二族<lb/>
咸以令徳聞而皆早世其弟昏愚而獨存孰謂天可問<lb/>
者耶嗚呼痛其甚歟遂濡血而<hi>一作以</hi>書以志終天之哀<lb/>
與兹石永乆<lb/>
　　亡姉前京兆府㕘軍裴君夫人墓誌<hi>作之年月見本篇公時為</hi>
　　　<hi>集賢正字</hi>
栁氏至於唐其著者中書令諱奭中書之弟之子曰徐<lb/>
州府君諱某實有孝徳世其家業清池府君諱某繼之<lb/>
<pb n="KR4c0048_WYG_013-10a"/>
以茂實徳清府君諱某承之以善政以至於侍御史府<lb/>
君諱某用貞信勁正逹於邦家克生賢女以配於裴氏<lb/>
裴氏至於唐其著者禮部尚書諱行儉禮部之子曰侍<lb/>
中諱光庭嗣用忠肅書於國史祠部府君諱稹業之以<lb/>
貞直以至於金吾府君諱儆<hi>音警</hi>用純懿端亮聞於天下<lb/>
實生良子以配夫人嗚呼夫人與仁孝偕生以禮順偕<lb/>
長始於家純如也終於夫族穆如也其為子道也孝以<lb/>
和恭以恵取與承順必稱所欲先君與太夫人恩遇尤<lb/>
<pb n="KR4c0048_WYG_013-10b"/>
厚故夫人侍側無威怒之教焉天禍弊族夙遭大故我<lb/>
諸孤奉太夫人之養不敢圖死至於復常夫人三嵗無<lb/>
湯沐無鹽酪<hi>音洛</hi>頓踴叫號哀徹天地外除髪不勝笄體<lb/>
不勝帶太夫人泣而命之固猶不食朝夕諭誨僅而濟<lb/>
焉其為妻道也貞順之宜恒服於身體疑忌之慮不萌<lb/>
於心術忿懥之色<hi>懥音致恨也</hi>不兆於容貎同焉而合於禮<lb/>
婉焉而得其正其為婦道也惟聴順謹敬睦姻任恤之<lb/>
行甚備常以不幸不及舅姑之養用為大恨是故相春<lb/>
<pb n="KR4c0048_WYG_013-11a"/>
秋之事眎滌濯羞簠簋勞以待旦每怵愓之感至焉則<lb/>
又移其孝於裴氏之門而以睦於冡婦介婦必敬必親<lb/>
下以不失其赤子之心姻族歸厚率由是也嗚呼我之<lb/>
大譴歟裴氏之大不幸歟以夫人之徳行宜貴夀宜康<lb/>
寧然而年始三十不克至於夀良人官為㕘軍事不及<lb/>
偕其貴骨髓之疾實鍾於身以貞元十六年三月十三<lb/>
日甲子終於光徳里第痛矣夫始夫人之疾也夫人之<lb/>
族視之如已<hi>一有宗字</hi>其家老長妾臧獲之㣲皆以其私奔<lb/>
<pb n="KR4c0048_WYG_013-11b"/>
謁於道路禱鬼神問卜筮者相及也既病太夫人在側<lb/>
尚慮積憂傷於尊懐猶持形立氣紿以少間故二稚未<lb/>
齓<hi>初覲切毁齒也男八嵗女七嵗而齓</hi>良人在逺不及有緒言遺念以傳<lb/>
於後則我呼天之痛宜有加焉嗚呼天胡厚是懿徳而<lb/>
闕其報施獨何咎歟余不知天之忍也既逾月良人至<lb/>
自洛師望門而哭曰無以立吾家成吾身矣凡生三子<lb/>
㓜曰崔七先夫人八月而殞魂氣無不之也次曰崔六<lb/>
後夫人五旬而天因祔焉今其存者曰崔五幸無恙託<lb/>
<pb n="KR4c0048_WYG_013-12a"/>
於乳媪<hi>烏皓切</hi>以虞水火哀哉其年八月十八日甲子安<lb/>
厝於長安縣之神禾原從於先瑩祔於皇姑宜也母弟<lb/>
號哭而為之志毒痛憑塞略不能具敢告無愧辭無溢<lb/>
美庶用正直克安神心嗚呼至哀無文至敬不飾故無<lb/>
其辭<lb/>
　　亡妻𢎞農楊氏誌<hi>貞元十五年公時為集賢殿正字公葢憑之婿憑嘗為禮部郎</hi>
　　　<hi>中而諸夲誤作凝非是觀其祭楊詹事文可見矣</hi>
亡妻𢎞農楊氏諱某髙祖皇司勲郎中諱某司勲生殿<lb/>
<pb n="KR4c0048_WYG_013-12b"/>
中侍御史諱某殿中生醴泉縣尉諱某醴泉生今禮部<lb/>
郎中憑代濟仁孝號為徳門郎中娶於隴西李氏生夫<lb/>
人夫人生三年而皇妣即世外王父兼居方伯連帥之<lb/>
任歴刺南部夫人自㓜及笄依於外族所以撫愛視遇<lb/>
者殆過厚焉夫人小心敬順居寵益畏終始無驕盈之<lb/>
色親黨難之五嵗屬先妣之忌飯僧於仁祠就問其故<lb/>
媬傅以告遂號不食後每及是日必遑遑涕慕抱終身<lb/>
之戚焉及許嫁於我柔日既卜<hi>禮記内事以柔日注順其在内為隂</hi>乃歸<lb/>
<pb n="KR4c0048_WYG_013-13a"/>
於栁氏恭惟先府君重崇友道於郎中最深髫稚好言<lb/>
<hi>髫音迢</hi>始於善謔雖間在他國終無異辭凡十有三嵗而<lb/>
二姓克合奉初言也夫人既歸事太夫人備敬養之道<lb/>
敦睦夫黨致肅雍之美主中饋佐蒸嘗怵愓之義表於<lb/>
宗門太夫人嘗曰自吾得新婦增一孝女况又通家愛<lb/>
之如巳子崔氏裴氏姉視之如兄弟故二族之好異於<lb/>
他門然以素被足疾不能良行未三嵗孕而不育厥疾<lb/>
增甚明年以謁醫救藥之便来歸女氏永寧里之私第<lb/>
<pb n="KR4c0048_WYG_013-13b"/>
八月一日甲子至於大疾年始二十有三嗚呼痛哉以<lb/>
夫人柔順淑茂宜延於上夀端明惠和宜齒於貴位生<lb/>
知孝愛之本宜承於餘慶是三者皆虛其應天可問乎<lb/>
衰門多舋<hi>音釁鏬坼也</hi>上天無祐故自辛未逮於兹嵗累服<lb/>
齊斬繼纒哀酷其間冠衣純采朞月者三而巳矣無乃<lb/>
以是累夫人之夀歟悼慟之懐曷月而已矣哀夫遂以<lb/>
九月五日庚午克𦵏於萬年縣棲鳳原從先塋禮也是<lb/>
嵗唐貞元十五年龍集已夘為之誌云<lb/>
<pb n="KR4c0048_WYG_013-14a"/>
坤徳柔順婦道肅雍惟若人兮婉娩淑姿<hi>婉音宛娩音晚又音免婉</hi>
<hi>娩順也</hi>鏘翔令容<hi>鏘七將切</hi>委窮塵兮佳城鬱鬱閉白日兮之<lb/>
死同穴歸此室兮<lb/>
　　下殤女子墓塼記<hi>殤未成人也人年十九至十六死為長殤十五至十二死為中</hi>
　　　<hi>殤十一至八嵗死為下殤公時謫永州司馬</hi>
下殤女子生長安善和里其始名和娘既得病乃曰佛<lb/>
我依也願以為役更名佛婢既病求去髪為尼號之為<lb/>
初心元和五年四月三日死永州凡十嵗其母㣲也故<lb/>
<pb n="KR4c0048_WYG_013-14b"/>
為父子晚姓柔恵類可以為成人者然卒天斂用緇褐<lb/>
銘用塼甓<hi>蒲歴切</hi>𦵏零陵東郭門外第二岡之西隅銘曰<lb/>
孰致也而生孰召也而死焉從而來焉徃而止魂氣無<lb/>
不之也骨肉歸復於此<lb/>
　　小姪女子墓塼記<hi>生甲申即貞元二十年死巳丑在元和四年公時尚在永州</hi>
字為雅氏為栁生甲申死巳丑日十二月在九是日𦵏<lb/>
東崗首生而恵命則天始也無今何有質之微當速朽<lb/>
銘兹瓦期永乆<lb/>
<pb n="KR4c0048_WYG_013-15a"/>
　　故尚書户部侍郎王君先太夫人河間劉氏誌文<lb/>
　　　<hi>夫人王叔文母也公以附叔文敗此銘極所稱道叔文侍東宫諫太子不使言宮市之弊公所</hi>
　　　<hi>謂道合儲后者考新史叔文傳順宗即位不能聴政王伾宻語黄門繇蘓州司功㕘軍召叔文</hi>
　　　<hi>拜起居郎翰林學士與王伾牛昭容李忠言更相依仗伾主傳受叔文主裁可乃授之中書韋</hi>
　　　<hi>執誼作詔文施行時韋執誼呂温李景儉韓曄韓㤗陳諫劉禹錫及公皆為死友叔文母死匿</hi>
　　　<hi>不發䘮至宦者俱文珍詰折乃發䘮憲宗以太子監國貶叔文渝州司户明年誅死公之所謂</hi>
　　　<hi>將明出納有彌綸通變之勞副經邦阜財之職豈誠然乎哉叔文既敗公以是貶邵州刺史繼</hi>
　　　<hi>是一斥不振方作銘時係貞元二十一年秋而八月憲宗立遂正叔文之罪豈是時猶未悟耶</hi>
<pb n="KR4c0048_WYG_013-15b"/>
　　　<hi>其後與許孟容書謂是時年少氣銳不識幾微不知當否但欲一心直遂果䧟刑法意公亦悔</hi>
　　　<hi>所不及矣吾昌黎氏之言曰子厚前時少年勇於為人不自貴重顧藉謂功業可立就故坐廢</hi>
　　　<hi>退誠有得於公之心哉</hi>
夫人姓劉其先漢河間王<hi>漢孝景長子也</hi>王有明徳世紹顯懿<lb/>
至唐有文昭者為綿州刺史號良二千石其嗣慎言為<lb/>
仙居令光州長史克荷於前人光州<hi>一有君字</hi>夫人之父也<lb/>
夫人既笄五年從於北海王府君諱某府君舉明經授<lb/>
任城尉左金吾衛兵曺修經術以求聖人之道通古今<lb/>
<pb n="KR4c0048_WYG_013-16a"/>
以推一王之典㑹世多難不克如志卒以隠終夫人生<lb/>
二子長曰彛倫舉五經早夭少曰叔文堅明直亮有文<lb/>
武之用貞元中待詔禁中以道合於儲后凡十有八載<lb/>
獻可替否有匡弼調護之勤先帝弃萬姓嗣皇承大位<lb/>
公居禁中訏謨定命有扶翼經緯之績繇蘓州司切㕘<lb/>
軍為起居舍人翰林學士將明出納有彌綸通變之勞<lb/>
副經邦阜財之職加户部侍郎賜紫金魚袋重輕開塞<lb/>
有和均肅給之効内賛謨畫<hi>一作謀謨</hi>不廢其位凡執事十<lb/>
<pb n="KR4c0048_WYG_013-16b"/>
四旬有六日利安之道將施於人而夫人終於堂葢貞<lb/>
元之二十一年六月二十日知道之士為蒼生惜焉天<lb/>
子使中謁者臨問其家賻以布帛嗚呼夫人之在女氏<lb/>
也貞順以自處孝謹以有奉其在夫族也祗敬以承上<lb/>
嚴肅以蒞下事良人四十有九年而勤勞不懈生户部<lb/>
五十有三年而教戒無闕年七十有九而户部之道聞<lb/>
於天下為大僚垂紫綬以就奉養公卿侯王咸造於門<lb/>
既夀而昌世用羡慕然而天子有詔俾定封邑有司稽<lb/>
<pb n="KR4c0048_WYG_013-17a"/>
於論次終以不及時有痛焉是年八月某日祔於兵曺<lb/>
君之墓銘曰<lb/>
夫人之徳温柔敬直承於隂教式是嬪則克生良子用<lb/>
揚懿美有其文武𢎞我化理天子是毘邦人是望<hi>平聲</hi>若<lb/>
若紫綬榮於髙堂惟昔孟氏號為母師在漢稱賢有戒<lb/>
不疑懿懿夫人維其似之山北之中神禾之原問於靈<lb/>
龜閟此顯魂<hi>閟音秘</hi>勒石垂休永永萬年<lb/>
　　朗州員外司户薛君妻崔氏墓誌<hi>新史崔仁師𫝊貞觀初殿中侍</hi>
<pb n="KR4c0048_WYG_013-17b"/>
　　　<hi>御史時青州有男子謀逆有司指支黨纍係填獄詔仁師按覆始至悉去械為具食飲湯瀋以</hi>
　　　<hi>情評之坐止魁惡十餘人他悉原縱曰治獄主仁恕故諺稱殺人刖足亦皆有禮豈有知枉不</hi>
　　　<hi>申為身謀哉使吾以一介易十囚命固吾願也由是知名仁師崔簡二世大父也公誌簡之女</hi>
　　　<hi>故以仁師議刑不孥而銘焉公時在栁元和十二年作云</hi>
唐永州刺史愽陵崔簡女諱媛嫁為朗州員外司户河<lb/>
東薛巽妻三嵗知讓五嵗知戒七嵗能女事善筆札讀<lb/>
書通古今其暇則鳴絃桐諷詩騷以為娱始簡以文雅<lb/>
清秀重於當世其後病惑得罪投讙州諸女蓬垢涕號<lb/>
<pb n="KR4c0048_WYG_013-18a"/>
栁氏出也以叔舅命歸於薛惟恭柔専勤以為婦妻恩<lb/>
其故他姬子雜巳子造次莫能辯無忮忌之行<hi>忮音寘恨也</hi>
無犯迕之氣<hi>迕音午過也</hi>一畝之宅言笑不聞於鄰元和十<lb/>
二年五月二十八日既乳病肝氣逆肺牽拘左腋巫醫<lb/>
不能巳朞月之日潔服飭容而終年若干某月日遷柩<lb/>
於洛某月日祔於墓在北邙山南洛水東㢲始佐河北<lb/>
軍食有勞未及録㑹其長以罪聞因從貶更大赦方北<lb/>
遷而其室已禍巽之考曰大理司直仲卿祖曰太子右<lb/>
<pb n="KR4c0048_WYG_013-18b"/>
賛善大夫環曾祖曰平舒令煜髙祖曰工部尚書真藏<lb/>
簡之父曰大理司直曄祖曰某官鯢唐興中書令仁師<lb/>
議刑不孥其二世大父也巽之他姬子丈夫子曰老女<lb/>
子子曰張婆妻之子女子曰陀羅尼丈夫子曰某實後<lb/>
子銘曰<lb/>
翼翼仁師惟仁之碩一言刑輕綿載二百其慶中缺曾<lb/>
𤣥不績簡之温文卒昏以易七男三女八我之出仍禍<lb/>
六稔數存如沒宜福而災伊誰云恤惟薛之婦徳良才<lb/>
<pb n="KR4c0048_WYG_013-19a"/>
全隣無言聞臧獲以䖍推仁撫庶孩不異憐兄公<hi>一作子</hi>
是怙夫屬忻然髲髢峩峩<hi>髲音被鬄也髢音弟</hi>籩豆維嘉烝嘗賔<lb/>
燕其羞孔多有苾有嚴<hi>苾薄必切香也</hi>神饗斯何奚仲仲虺胡<lb/>
祐不遐髙曾祖考胡嘏之訛淑人不居誰任於家書銘<lb/>
告哀以寘巖阿<lb/>
　　韋夫人墳記<hi>其族系不得而考公時刺栁州作云</hi>
韋夫人終成都殯萬年遷柩渭南祔而不合大𦵏未利<lb/>
以俟禮也其族系如某人之誌堋<hi>音朋又逋鄧切埒也</hi>用元和十<lb/>
<pb n="KR4c0048_WYG_013-19b"/>
四年月日子某為石刻而納諸壙<lb/>
　　馬室女雷五𦵏誌<hi>雖不詳其年月其曰𦵏永州元和間公為司馬時作</hi>
馬室女雷五父曰師儒業進士雷五生巧慧異甚凡事<lb/>
絲纊<hi>音曠</hi>文繡不類人所為者余覩之甚駭家貧嵗不易<lb/>
衣而天姿潔清修嚴恒若簮珠璣衣紈縠<hi>上音丸下胡谷切</hi>寥<lb/>
然不易為塵垢雜年十五病死後二日𦵏永州東郭東<lb/>
里以其姨母為妓於余也將死曰吾聞栁公嘗巧我恵<lb/>
我今不幸死矣安得公之文志我於墓其父母不敢以<lb/>
<pb n="KR4c0048_WYG_013-20a"/>
云𦵏之日余乃聞焉既而閔焉以攻石之後也遂為砂<lb/>
書𤣥塼追而納諸墓<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4c0048_WYG_013-20b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　栁河東集巻十三<lb/>
</p>
<p>
</p>
  </div>
</body>
</text>
</TEI>