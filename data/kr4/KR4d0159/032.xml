<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4d0159_SBCK_032-1a"/>
華陽集卷第三十二<lb/>
　　　　　　　　　　　金壇後學于孔兼校<lb/>
　雜文<lb/>
　　祭皇考文<lb/>
父兮生我恩同於天孝養永違攀號不逮日月如駛<lb/>
奄經寒食顧瞻墳土宿草方春追慕慈顔獨閟幽壤<lb/>
匍匐叩地肝心潰裂念此孤藐無父何怙天命不弔<lb/>
敢誰怨尤嗚呼哀哉酒殽芳馨恭致薄奠㫖甘之奉<lb/>
不異平生庶格靈䰟鑒此哀懇<lb/>
　　祭皇妣文<lb/>
<pb n="KR4d0159_SBCK_032-1b"/>
某積惡深重禍延先妣䘮期迅速旣就外除痛念劬<lb/>
勞大恩莫報號天扣地無所逮及嗚呼哀哉蓋聞死<lb/>
者謂葬爲藏故體魄降地乃始有歸不肖之孤是用<lb/>
不敢忘窀穸之事謹卜七月六日敬奉靈輀祔于先<lb/>
君中大之墓恭惟先妣三年在殯音容寖逺猶有几<lb/>
筵得以朝夕號慟慰孝思萬一今也歸窆泉壤永隔<lb/>
慈顔雖欲升堂摩棺想像如在殯時豈復可得唯有<lb/>
生存拊育慈愛追慕感咽無有窮盡嗚呼哀哉嗚呼<lb/>
痛哉母子之愛如何相捨禮當即逺忍痛奠訣<lb/>
　　焚黄文一<lb/>
<pb n="KR4d0159_SBCK_032-2a"/>
圓丘祭天禮成肆赦是爲國家大典歲在戊申肇舉<lb/>
於維揚迨今十五年矣天子聖明干戈載戢海内綏<lb/>
靖乃復舉舊章以幸天下凡厥有官自通籍而上恩<lb/>
皆及親德至厚也我先考昨巳累封官至中散今茲<lb/>
𬒳命加贈一等進爲中奉大夫嗚呼自葉流根天澤<lb/>
也根不植者葉不茂惟昔中奉植德自晦陰貽後人<lb/>
是使不肖之孤襲其餘芳竊有禄位叨榮以賁先壠<lb/>
謹擇令辰跪奉綸綍告于尊靈尚想平生膺受光寵<lb/>
惟是慈訓永隔不勝感涕哽噎之至<lb/>
　　二<lb/>
<pb n="KR4d0159_SBCK_032-2b"/>
嗚呼父母大恩天地罔極如何可報獨有朝廷命數<lb/>
霑𬒳幽壤庶以慰孝思萬分乃去年冬天子親郊謁<lb/>
欵紫壇禮成肆赦凡厥在位自通籍以上均釐錫福<lb/>
咸得顯榮其親故先考昨累贈中大夫今加贈大中<lb/>
大夫先妣巳封太令人今隨先考秩位加贈太碩人<lb/>
葢寄禄之官遷至太中大夫則秩比法從非示優寵<lb/>
不輕卑付而命婦之於碩人非其夫若子官與太中<lb/>
比亦不以封嗚呼漏泉之澤自葉流根吾君待遇臣<lb/>
下可謂厚矣某竊伏自念坐尸榮禄無尺寸功而蒙<lb/>
上恩渥如此豈某不肖所能自致哉實我考妣積德<lb/>
<pb n="KR4d0159_SBCK_032-3a"/>
垂慶効見于今追念生存何所迨及謹用易𫀆帯更<lb/>
冠帔奉天子所賜告黄躬致薄奠以焚獻于尊靈酒<lb/>
殽芳馨哀誠懇切䰟儀忽怳庻克顧歆<lb/>
　　　三<lb/>
某頃自政和甲午登上舍第厯官至今四十二年矣<lb/>
中間得謝里居無復仕宦意遭遇明天子慨然圗舊<lb/>
召還朝列以今年八月二十五日䝉㤙擢参大政乃<lb/>
遵舊典封贈三代官于是有司定議曽祖贈太子少<lb/>
保曾祖母朱氏贈普安郡夫人皇祖贈太子少傅祖<lb/>
母太安人王氏贈齊安郡夫人皇考正議贈太子少<lb/>
<pb n="KR4d0159_SBCK_032-3b"/>
師皇妣碩人李氏贈咸安郡夫人絲綸既下舉族䝉<lb/>
福仰惟朝廷崇尚孝治凡搢紳通籍于朝者遇國慶<lb/>
賜咸有追榮之典唯東宫三少列郡夫人則非二府<lb/>
之先不以封㤙至渥也某竊伏自念材智淺薄何以<lb/>
辱上恩遇實由祖先積善種徳其發有時乃俾後人<lb/>
叨𬒳餘慶今兹天澤自葉流根上及三世非特顯揚<lb/>
幽光抑使不肖之孤知其所以進冐爵祿者盖有所<lb/>
自也某以官職有守未得歸省丘墓躬展孝誠謹遣<lb/>
男具官某賚所贈<hi>某官某郡夫人</hi>告一通上冡焚獻若乃生<lb/>
平行實所以致天子褒寵之意則具載訓詞伏惟尊<lb/>
<pb n="KR4d0159_SBCK_032-4a"/>
魂如生秪服新命以永芘于後嗣尚饗<lb/>
　　　四<lb/>
天子以去年冬十一月郊見上帝禮成肆赦遂舉封<lb/>
贈之典故皇考自太子少師加贈太子太保皇妣自<lb/>
咸安郡夫人加贈太寕郡夫人盖東宫官有三公有<lb/>
三少太保公之列也封號之格有大郡有小郡大寕<lb/>
郡之大也潜徳隐耀與位俱升綸言下告光動閭里<lb/>
某不肖竊國厚恩略無𥙷報既老得謝光𬒳顯親之<lb/>
澤教忠在耳且感且慚謹涓令日上冡焚黄躬致薄<lb/>
奠庶格靈享<lb/>
<pb n="KR4d0159_SBCK_032-4b"/>
　　　五<lb/>
國家設官之法天子置三公三少而東宫亦置焉命<lb/>
婦之號封國者稱夫人而列郡亦稱焉其名雖同而<lb/>
尊卑等級固有次第去年冬矢子将郊見上帝有司<lb/>
既戒而疆吏以虜騎侵軼聞乃詔改卜唯是慶賜之<lb/>
澤凡所以寵綏列位者斷自長至一切以舊典従事<lb/>
惟我皇考厯東宫官至太師矣今加贈少保是為天<lb/>
子之三少遂正一品先妣累贈郡號今加榮國夫人<lb/>
升郡而為國盖亦視一品而為稱訓詞褒美枌梓輝<lb/>
耀敬念先考妣之徳積厚而不施用能傳芳後人膺<lb/>
<pb n="KR4d0159_SBCK_032-5a"/>
此異數某老矣不復能報國恩但當以疇昔教忠之<lb/>
言貽厥子孫庶或克承以慰地下之望躬陳薄奠展<lb/>
墓焚黄想像生存哀榮感切<lb/>
　　冬至祭長男文一<lb/>
陽來爲復君子道長誰不逢時舉家相慶我獨何辜<lb/>
罹此凶禍上堂奠哭旣失慈顔回視兒曹又不見汝<lb/>
惟汝婦子伏拜我後纍纍衰絰舉目傷之我哭我母<lb/>
心折欲死而汝諸孤哭汝不巳我今垂老衰病日迫<lb/>
俯仰若是胡寧久生聊因令節酒殽致奠來止歆兹<lb/>
慰我悽惻<lb/>
<pb n="KR4d0159_SBCK_032-5b"/>
　　二<lb/>
惟人之情莫親於父子雖壽夭之旣定有生而必死<lb/>
吾固知之而猶於汝感咽痛悼懷之不置得非情之<lb/>
所鍾觸緒感發有不能自巳者耶嗚呼去年寒食汝<lb/>
初病時謁醫三茅十日而歸今復見此令節汝獨冥<lb/>
漠去無歸期餘三尺之孤墳委宿草之紛披悽然念<lb/>
想涕泗交頥觴酒豆肉令豎携以奠汝靈䰟未泯知<lb/>
乎不知<lb/>
　　祭李氏孺人文<lb/>
嗟人生之必死兮如夜旦之有常惟體魄之降地兮<lb/>
<pb n="KR4d0159_SBCK_032-6a"/>
故謂葬以爲藏哀夫君之下世兮當暮秋之肅霜胡<lb/>
馬紛其南騖兮盗賊乗時而陸梁遍雲擾於江淮兮<lb/>
孰不憂心而惶惶徙君柩以旅殯兮計實出於倉忙<lb/>
經嚴冬之氷雪兮倐又見夫春陽委靈骨於草莽兮<lb/>
空丹靑之在床每一念而興哀兮未嘗不揮涕淚而<lb/>
淋浪也嗚呼哀哉卜觀基之高原兮山深而水長㳙<lb/>
二月之壬午兮日吉而時良舉窀穸之大事兮冀清<lb/>
䰟之樂康歎吾年之垂盡兮置壽藏於汝旁將百歲<lb/>
以同歸兮胡能獨處而悲傷就新塋而結屋兮陳薄<lb/>
奠之潔芳考古誼以卽逺兮不復祖載於中堂追懿<lb/>
<pb n="KR4d0159_SBCK_032-6b"/>
德而莫返兮斷九回之危腸諒精誠之未泯兮釂永<lb/>
訣之一觴安萬古之幽宅兮期終焉而允臧<lb/>
　　祭孫女文<lb/>
爾之生也禀姿聰慧居室則爲淑女旣歸則爲賢婦<lb/>
言德功容無一不備吾閱人多矣如爾之婉嫕夙成<lb/>
者蓋亦鮮儷奈何天不與齡春花始榮遽歎凋瘁嗚<lb/>
呼爾之歸寧也欣欣送迎本期抱子而還侍豈謂禍<lb/>
生不測呼吸之間遂至永弃念十有九年之所爲覺<lb/>
成毀之須臾殆如夢而如寄人誰不死惟爾之死年<lb/>
不及壯病不及藥繼嗣未立䰟單骨寒所以使吾舉<lb/>
<pb n="KR4d0159_SBCK_032-7a"/>
室冤痛號泣而不能巳也惟家廟無祔姑之文而婦<lb/>
人有從夫之義是用舉爾靈櫬以翌日吉辰登舟復<lb/>
歸于江陰之曹氏至若葬祭之厚薄時日之逺近則<lb/>
一在爾之夫而吾不當復經意也去年四月結䄜出<lb/>
門今年四月棺與川逝人非木石之無情行路亦爲<lb/>
之流涕觴酒豆肉聊作終天之訣雖陳詞千萬不能<lb/>
寫吾悲哀之切至也<lb/>
　　李公朝奉墓誌銘<lb/>
故右朝奉郎李公諱華字君儀今左朝奉大夫知平<lb/>
江軍府事朝正之父也其先出隴西世逺而分有居<lb/>
<pb n="KR4d0159_SBCK_032-7b"/>
建康之句容者不知其所以徙僞唐兵亂又避于溧<lb/>
陽逺郊因家焉故公爲溧陽人曾祖曰瓌祖曰俊父<lb/>
曰憲三世逮公皆晦迹不仕公享年八十有六建炎<lb/>
三年六月乙亥以疾卒于家十月壬寅葬家之西五<lb/>
里曰下湯之原其後平江歷仕以恩累贈公至今官<lb/>
乃移書其甥張某曰先人濳德隱行宜有辭于後世<lb/>
而葬迫兵火不暇乞銘於今二十四年矣子其念之<lb/>
公於某爲外祖知其平生顧莫詳於某者且舅命也<lb/>
何敢辭惟公純直簡諒貌莊而温方其少時於流軰<lb/>
中巳見推重父没居䘮毀瘠盡哀母老得疾廢于牀<lb/>
<pb n="KR4d0159_SBCK_032-8a"/>
公垂泣憂懼遂置家事不問而專意奉養抱持臥起<lb/>
進粥藥以至盥帨纎悉必躬必親故其身不出戸庭<lb/>
而衣未嘗解帶如是者十餘年莫知其有晝夜寒暑<lb/>
人以爲難尤篤於友愛同氣五人從容季孟間上承<lb/>
下順相親以睦内外無間言平居安閒喜怒不形於<lb/>
色而家法益整與人交恭順而有禮自敵以下至於<lb/>
庸人孺子接之必盡其意初不以長老自處人有過<lb/>
惡絶口不道爲覆護之唯恐弗及有田十餘頃歲水<lb/>
旱誓不一言减縣官租自其先世巳然而公守之尤<lb/>
謹榖翔貴亟發廪平價以食其一方虛甑待炊者以<lb/>
<pb n="KR4d0159_SBCK_032-8b"/>
千計大觀政和間蝗數害稼羣飛下其田輙去不食<lb/>
旁畒愧駭且以相告公曰偶然爾勿復言葢其謙抑<lb/>
不欲近名類如此嗚呼人之行莫大於孝友而心之<lb/>
所存推以接物莫先於忠厚是二者衆可能也唯公<lb/>
得於性之自然而行之終身不變乃與衆異故以是<lb/>
修於家交於人而信於鄉里當是時雖三尺之童聞<lb/>
公之名莫不率教而自勉有若桀黠無頼亦知畏公<lb/>
之義不敢犯分以爲非夫以流俗之難化而公能使<lb/>
之愛慕說服如是其所謂一鄉之善不言而信者歟<lb/>
公先聚周氏再聚倪氏皆贈令人子男三人長曰藴<lb/>
<pb n="KR4d0159_SBCK_032-9a"/>
前公卒次曰茂亦卒於公葬之明年其季卽平江也<lb/>
女一人適張氏是爲某母贈碩人孫男女十六人曾<lb/>
孫男女二十七人初公倦于家一日宴坐召三子誨<lb/>
之曰藴與茂汝治生有法宜勉力以輔吾老曰朝正<lb/>
汝篤志於學可出從士大夫遊立身揚名以大吾門<lb/>
由是二子力生業不去左右而平江辭入太學不數<lb/>
年登顯科釋褐而歸人皆以爲公榮而公亦自喜有<lb/>
子以適其志也雖然公之所積者厚天將報之其後<lb/>
必大以顯而傳永久豈止榮一時而巳哉今平江以<lb/>
材見用於朝歷禁從典輔藩赫然爲時聞人則旣大<lb/>
<pb n="KR4d0159_SBCK_032-9b"/>
且顯矣公雖不及見而漏泉之澤自葉流根亦足慰<lb/>
地下之望以是知李氏之興公實積之而平江發之<lb/>
繼自今勿替於前則餘波寝廣浩乎其未可量也某<lb/>
旣得論次公之羣行至於爲善獲報可垂訓於後人<lb/>
者尤不敢略則又爲之銘銘曰<lb/>
　建康古邑惟瀬之陽李氏世家至公而昌厥昌伊<lb/>
　何種德惟茂惟孝惟友濟以忠厚一鄉稱善公不<lb/>
　自伐人各有知心服以恱謂此耆老性合天道監<lb/>
　觀在上其必有報天旣報公享有全福又錫之子<lb/>
　大發其蕃發不自躬匪時不逢以積慶基垂耀無<lb/>
<pb n="KR4d0159_SBCK_032-10a"/>
　窮下湯之原高山水逺碣此銘詩式勸爲善<lb/>
　　金壇縣放生池記<lb/>
紹興十三年夏五月有以唐放生池言於朝者皇<lb/>
帝若曰嘻此仁政也有唐規制狹陋流澤不廣宜有<lb/>
以侈大之即日有詔下其事諸路行焉鎮江三邑金<lb/>
壇地最居下號爲澤國其民習網罟而嗜殺越五年<lb/>
左宣教郎趙公稱來宰是邑入境問俗愀然弗怡亟<lb/>
取詔伏讀曰皇帝盛德好生而吏媮弗䖍物未蒙惠<lb/>
今不免其何以逃罪乃相縣治東南不能一里得窪<lb/>
田焉近市無喧在野不僻溪湖流派以回繞島嶼分<lb/>
<pb n="KR4d0159_SBCK_032-10b"/>
峙以相屬遂命度以爲池視田之直幾何而償不損<lb/>
其價計工之費若干而役不奪其力以十月旣望庀<lb/>
徒經始决沮洳縱鍤而濬之爲深十尺縱廣百歩有<lb/>
竒繚曲堤而靣方植嘉木以環蔭凡役三十有五日<lb/>
而池成淸曠浚㓗寒波激隄野色交映外與天際渺<lb/>
然有江湖千里之思於是作亭其北憑高而下臨焉<lb/>
旣又設關鑰嚴厲禁使徃來者有時而漁盗毋得入<lb/>
明年　天申令節宰乃躬率其佐若邑之士大夫會<lb/>
于池再拜呼舞大贖生縱之百族鉅細脫鼎鑊自適<lb/>
蓋不可爲量數邦人聚觀無不以手加額而致華封<lb/>
<pb n="KR4d0159_SBCK_032-11a"/>
人所以祝堯之意且曰吾君之德及於物也深矣昔<lb/>
文王有靈德以及物而民樂之請以德及名其亭使<lb/>
吾邦人歲歲來㑹臨斯池也登斯亭也以樂吾君之<lb/>
德不亦可乎宰曰謹奉教遂狀其事以來屬爲之記<lb/>
臣叨𬒳恩寵念無尺寸功以報今幸目覩盛事願有<lb/>
紀述以歸美萬分固不當以文字曖昧不稱爲解蓋<lb/>
聞天地之大德曰生聖人誠叅天地贊其化育不忍<lb/>
一物不遂其生者仁之至也夫羽毛鱗介物之甚㣲<lb/>
而人所不加恤以一人之尊有天下之富而於甚㣲<lb/>
人不加恤之物惕焉思有以生之則其至誠惻怛所<lb/>
<pb n="KR4d0159_SBCK_032-11b"/>
以加惠元元者可不論而知矣是以善言治者必以<lb/>
鳥獸魚鼈草木昆蟲咸若其性爲治之極考觀唐虞<lb/>
三代之隆其功効靡不在兹而尤備見於成周之世<lb/>
騶虞靈臺行葦皆其詩也天下誦而歌舞之至今不<lb/>
息何其盛哉我國家以仁德受命聖聖相繼惠綏萬<lb/>
方　皇帝陛下躬神武不殺之姿光紹前烈戢兵<hi>御名</hi>
罰視民如傷海内妥安無一夫不獲而宸衷惻隱猶<lb/>
恐渥澤未孚戕敗天物故斯池之作創新増舊徧干<lb/>
郡邑要使有生有形一皆陶粹飲和不復罹暴殘之<lb/>
苦信乎至德流洽下澈淵泉矣將見天地之間潤澤<lb/>
<pb n="KR4d0159_SBCK_032-12a"/>
豐美庶類至於蕃殖風俗化爲忠厚論功較德比隆<lb/>
成周區區有唐誠不足道嗚呼非天下之至仁其孰<lb/>
能致此孔子曰仁者壽又曰大德必得其壽大哉仁<lb/>
之爲德也以所施乎一邑者觀諸郡以所施乎一郡<lb/>
者觀諸天下在在處處恩𬒳動植生之育之而其所<lb/>
施也無窮其施無窮則天之報之也豈有窮哉是以<lb/>
旣醉者太平之詩也君子萬年天實錫之假樂者嘉<lb/>
成王之詩也子孫十億天實申之臣不佞敢拜手稽<lb/>
首以是二詩請祝聖人此非獨臣之志也亦邦人之<lb/>
願也<lb/>
<pb n="KR4d0159_SBCK_032-12b"/>
　　安樂國序<lb/>
余自少多病藥褁關心人有善方輙就抄錄久之集<lb/>
其所得䟽爲二十八條名之曰安樂國閉門無事臥<lb/>
游國中閱蟲鳥草木之變擢其可用俾各効靈庶幾<lb/>
身獲安樂非敢以醫爲事也而丁氏甥伯升性頗似<lb/>
舅亦復好蓄醫方從予求得其本喜津津見顔間若<lb/>
將用是救人疾苦者余謂甥之用心則善矣然此不<lb/>
可易也用藥當如用兵藥有方猶兵之有書孫吳之<lb/>
書行於天下舊矣兵家者流舎此無以勝敵而霍去<lb/>
病乃謂顧方略何如不至學古兵法得無以權術之<lb/>
<pb n="KR4d0159_SBCK_032-13a"/>
妙有非書之所能盡者要在變而通之自得於言意<lb/>
之表則戰勝攻取暗合孫吳蓋如是然後爲名將嘗<lb/>
試考觀醫方種種之病無所不療然病有一變而變<lb/>
不同藥有同功而用各異精㣲之㫖方豈能𫐠斟酌<lb/>
損益存乎其人而後生晚學僅能窺其藩籬便謂世<lb/>
間之病吾巳盡得按方投劑可使立愈意直徼倖於<lb/>
一中曾不知毫釐之失爲害滋大可勝惜哉古人有<lb/>
言知兵之將人之司命今余所集二十八條皆安樂<lb/>
國中兵也尺籍伍符指呼在我苟得其要則麾左而<lb/>
左麾右而右可以出竒應變策勲於五苦六辛之間<lb/>
<pb n="KR4d0159_SBCK_032-13b"/>
如其不然暗中殺人雖不以挺與刅相去幾何嗚呼<lb/>
此真不可易也<hi>御名</hi>之哉<lb/>
華陽集卷第三十二<hi>畢</hi>
</p>
<p>
</p>
  </div>
</body>
</text>
</TEI>