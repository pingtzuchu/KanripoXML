<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>虛齋集巻二</head>
    <p>
<pb n="KR4e0137_WYG_002-1a"/>
欽定四庫全書<lb/>
　虛齋集巻二　　　　　　　明　蔡清　撰<lb/>
　　書<lb/>
　　　寓杭州上瓊山邱祭酒先生書<lb/>
清自拜别而南再閲月矣念親庭日近私心每以自喜<lb/>
而顧師門日逺則此心又有不能不自惜者何也清生<lb/>
扵逺方自其少小始解人言語即聞當今天下有老先<lb/>
生矣稍長頗識讀書時時從長者求得老先生所為文<lb/>
<pb n="KR4e0137_WYG_002-1b"/>
章誦之雖淺陋不足以窺測其奥然竊見其詞氣老健<lb/>
理味悠長而光明闓爽正大無竒語無難字而亦無軟<lb/>
態讀其文者賢愚皆獲其益意其胸中所守確然而表<lb/>
裏洞達當以氣節道徳名世者也扵時雖未由一挹春<lb/>
風而心則以為依歸所在久矣顧踈賤俗子仰瞻天人<lb/>
何路請閽凡更㡬春秋乃今得至亰師羣四方之士以<lb/>
觀盛徳之光扵闤橋之下而又得在與進之列時賜教<lb/>
督以開發其愚昧凡平生大制作欲以訂既往以垂將<lb/>
<pb n="KR4e0137_WYG_002-2a"/>
來者皆得而伏讀之扵是向日之所慨想慕望以為可仰<lb/>
而不可親者一朝為知己清自念亦幸矣用是深願得<lb/>
留供灑掃以卒業焉而鄙人家宅之私竟有以奪之曽<lb/>
不踰時遂爾趣歸百年之幸忽自棄之他日尚能必得<lb/>
其門而入耶顧彼四方山林之下稍有志者仰清譽而<lb/>
讀雄文尚欲奔走門庭一領餘光而不可得而清也遭<lb/>
遇若此乃亦自棄而歸然則是歸也尚得如老先生者<lb/>
為之依歸耶縱能私有所進而鑿空杜撰其能㡬何耶<lb/>
<pb n="KR4e0137_WYG_002-2b"/>
此清之所以怏怏而自惜焉者也未審比日尊候如何<lb/>
清途次藉庇粗安第近南來天氣彌熱舟中不能常親<lb/>
筆硯所命批㸃易經大全八册尚有一册未完負罪負<lb/>
罪清竊謂此一經者當時諸老纂脩既不依古易編次<lb/>
如象曰彖曰等字至今不知何謂而所采諸家之説又<lb/>
或多咈扵義理而乖扵本義至朱子有向前未定之説<lb/>
明與本義不同者亦多搜掠以備成書使天下學者猶<lb/>
或紛扵多説而靡所適從似扵古人所以一道徳之意<lb/>
<pb n="KR4e0137_WYG_002-3a"/>
猶未也嗚呼當時諸老何人也猶有此憾况區區淺生<lb/>
俗學安敢有所是非扵其間哉承命以來無任愧恐姑<lb/>
以本義為宗而以尊命為㩀自程傳之外凡合扵本義<lb/>
者批之其非本義意者空之有雖扵本義不甚切而實<lb/>
有發扵義理者亦批之有雖切扵本義而一意錯出者<lb/>
則惟批其一二而餘皆空之有本義意兼两三端而彼<lb/>
僅得其一二者則亦批之有文采甚爛似扵舉業可用<lb/>
而實詞勝理者則亦空之有數十句皆通而僅一二句<lb/>
<pb n="KR4e0137_WYG_002-3b"/>
未妥者則批其數十句而空其一二句有數十字皆通<lb/>
而僅一二字未妥者則批其數十字而空其一二字有<lb/>
連板數説無一切要者則皆空之有連板數説而無一<lb/>
不切要者則皆批之但主理勝不甚拘舉業要用也然<lb/>
而亦在其中矣至扵訓詁名義之間大體凡例之際雖<lb/>
非舉業所急然切以為此等處乃入易門户學者尤不可<lb/>
不理㑹故亦從而批之若其中閑字稍有可畧則皆畧<lb/>
之矣所恨性質愚魯工夫尤極麄踈殊不能得其精當<lb/>
<pb n="KR4e0137_WYG_002-4a"/>
以副尊意徒能用其一已井蛙之見而已竊料朋友間<lb/>
見之必多有不合而疵議非笑者然而區區選取之間<lb/>
盖亦未嘗無説也惟老先生清暇時試一過目而加増<lb/>
損焉則幸也獨繫辭傳一册義理最為㣲妙衆説尤為<lb/>
紛拏閒嘗取而讀之乃有思量移日而竟不得其歸一<lb/>
之説者故未敢下手也夫上下經義理非獨易扵繫辭<lb/>
傳也經中一畵一字中涵天人之秘亦烏可以易言但<lb/>
却自為條項可以逐一理㑹又彖者材也爻也者效天<lb/>
<pb n="KR4e0137_WYG_002-4b"/>
下之動也既曰材曰動則有迹可尋矣若夫大傳則多<lb/>
取源頭大道理發之動數十百言所言者或三才之道<lb/>
或鬼神之情狀又或先天後天圖意也此豈淺生俗學<lb/>
所能定其説哉政使有得扵萬一亦豈能自信其必然<lb/>
哉故此須老先生自裁之或更命工夫深者理之乃庶<lb/>
㡬不誤讀者耳清固不敢非特以舟中天熱不及為之<lb/>
故也遵命扵河道屢訪海大尹舟欲以附之竟不遇今至<lb/>
杭州因以託張鴻臚云<lb/>
<pb n="KR4e0137_WYG_002-5a"/>
　　　與孫九峯先生書<lb/>
清所以見怒扵寧王者一是賀王夀之旦不得已獨去<lb/>
了朝服中蔽膝一件為嫌其服制與在朝行扵親王者<lb/>
不同而與行扵皇上者無異也二是三司官舊用初一<lb/>
十五日朝王而扵初二十六日謁孔夫子清乃力請三<lb/>
司勿徇舊例俱用初一十五日行禮乃先謁孔夫子此<lb/>
乃以正禮處王王却疑清有他意扵其間也三是王素<lb/>
有憾扵林待用都憲䜛人因言清與待用頗厚王遂併<lb/>
<pb n="KR4e0137_WYG_002-5b"/>
怒清而力求清之短使人扵亰師傳謗欲以併壊之不<lb/>
知清碌碌凡品豈敢望林公髙致王亦待之過矣抑清<lb/>
在官儘有過失然亦皆可對人言者固不之恤也四是<lb/>
王素知清無學術一日扵宴侍間故設機械直譏其不<lb/>
能詩文清姑㨿理對之為稍咈其初意盖朝廷方面官<lb/>
豈容藩王輕易挫折也至扵奏討䕶衛事清當時已知<lb/>
為王積怒而同僚又有挟術相傾者寧復敢一語及之<lb/>
王乃對三司道清獨有後言明欲誣以非議詔㫖之罪<lb/>
<pb n="KR4e0137_WYG_002-6a"/>
清故因同僚之諭亦明言王者不宜輕易發言朝廷按<lb/>
察司官藩王亦不宜輕易訕詈且王此語必得之人所<lb/>
傳言若所傳果真豈但可發之扵三司便應以聞扵朝<lb/>
而罪之然傳言之人必得以為證固未可輕加誣也為<lb/>
此累不敢輕自屈以取容随其多方捃拾乍冷乍暖自<lb/>
信有道理在也特聞此王府中諸般左道俱有誠慮一<lb/>
旦死扵無名則非惟有孤朝廷任使及斯文責望之意<lb/>
而吾一身上闗祖宗所傳付下係族姓所籍頼者俱未<lb/>
<pb n="KR4e0137_WYG_002-6b"/>
有一毫成立亦可虞也故遂决意引疾致仕耳此其大<lb/>
畧也餘不敢盡言想近日江西人士至亰傳説不一或<lb/>
有失真而惑知舊之聴者便中姑畧及此盖清亦不得<lb/>
已而致仕耳豈是能髙者况官任提學亦無用别索髙<lb/>
名也若有意扵髙則矯激矣清不為也但今得善其退<lb/>
亦幸之甚矣相見知無日造次𤨏𤨏代面心照可也自<lb/>
知而宻之可也正徳三年正月日某再拜<lb/>
　　　上天台謝祭酒先生書<lb/>
<pb n="KR4e0137_WYG_002-7a"/>
清家居時提學周時可先生嘗為清道及盛徳云秉禮<lb/>
持義一時學士大夫所共推重清雖不肖心已知向往<lb/>
矣已而得赤城論諌録讀之又得遜志齋集及赤城詩<lb/>
集讀之三集者皆執事所訂定表章其所闗渉與近時<lb/>
人所刋行泛泛者逈不類執事所養扵是益昭然可辨<lb/>
私心益用勤向慕不能忘第愚下之資不能遂藉是以<lb/>
私淑為愧耳三集之中遜志一編則天地正氣沉欝百<lb/>
年而㡬冺㓕者一旦遂得其全以顯行扵當世執事與<lb/>
<pb n="KR4e0137_WYG_002-7b"/>
黄亞卿公及前學諭趙先生之功大矣噫如遜志者盖<lb/>
千載一人也天地幸生斯人而乃不終祐之使斯人得<lb/>
竟為人世用天地果有知乎哉痛言及此使人直有追<lb/>
憾天地之心柰之何哉使斯人當日得盡行其志愚以<lb/>
為伊周格天之業宜亦不逺而竟止此謂之何哉吾知<lb/>
良工為之苦心甚矣篇為之收句為之訂今日編集之<lb/>
勞不减昔日著述之功矣遂使其正學其義氣今得與<lb/>
日月並垂光扵天壌之内人人得而仰之自當萬古不<lb/>
<pb n="KR4e0137_WYG_002-8a"/>
磨即此亦可以見道理之外利害成敗所較終不多古<lb/>
今真可以旦暮視也理長扵數亦明矣而執事之功亦<lb/>
扵是乎有不可磨矣始清得覽是集時以為執事盖遜<lb/>
志知己也于時蓽門私願只欲得執事輩人當路為斯<lb/>
文宗主庶幾得以幸斯人而今日執事所位實宗主斯<lb/>
文之任也豈非今日世道一機㑹哉清知執事自是得<lb/>
專為斯文出氣力凡闗繫世道好事在所得為者皆不<lb/>
久次第見矣近之為國家生長人才逺之為宇宙春秋<lb/>
<pb n="KR4e0137_WYG_002-8b"/>
是非進之而遂斷國論贊皇猷以盡出其素藴者盖皆<lb/>
自有其地如所聞近日條上六事亦其重節目也昔人<lb/>
只云仕宦當作執金吾執金吾趣味如國子祭酒其小<lb/>
大逺近豈可以同年語哉此天下知執事者之所為共<lb/>
快固将大有期扵後來也清向得見執事扵劉時雍方<lb/>
伯所繼遂進拜扵朝房以十數年之仰慕而幸得瞻望<lb/>
扵一旦乃又若淡乎其情而全無所云云者清自知固<lb/>
甚明恐執事過聽未知清之愚下而與進或太早耳盖<lb/>
<pb n="KR4e0137_WYG_002-9a"/>
清蚤有慕賢之心然慕來慕去至今尚未得所慕到手<lb/>
今此之來碌碌何為秪是為升斗之禄從事簿書求免<lb/>
責而已故每見賢人君子談吐間亦不欲多及好人好<lb/>
事有似乎厭言之者而亦不欲數數往來扵大人君子<lb/>
之門者以受教未有其地徒多往還無益或秪為賢者<lb/>
累也此豈有志慷慨舊勵者之為哉誠有自知自䖏之<lb/>
一私見意執事或未之察也因便真吐其情云執事南<lb/>
行時清以賤疾在告不及拜送至負至負久欲奉書一<lb/>
<pb n="KR4e0137_WYG_002-9b"/>
謝以素拙扵翰墨尚未及也近者家叔父監生睿從御<lb/>
史刷巻復命来京言執事扵語次曽一齒及且又有所<lb/>
恵教直以行時勢所拘制不及禀領為負耳生得此益<lb/>
増感愧昨因家叔父復監行迫簡率奉謝未盡所言兹<lb/>
者人便特此少布悃素庶幾執事亦得知生非自甘於<lb/>
外者云<lb/>
　　　寄周黄門書<lb/>
南都别後執事之風神道履常聳然目睫中清自抵家<lb/>
<pb n="KR4e0137_WYG_002-10a"/>
忽忽六七載匆匆僅如數日其中憂故孔多百不如意<lb/>
分内可知不欲縷縷既而得覩執事扵壬戌登科録繼<lb/>
聞两縣卓異政蹟雖音問两濶而中情相愛如春矣即<lb/>
今擢位黄門亦得行其道之地而大行所學使萬物各<lb/>
得其所之階也懋哉懋哉尊府老先生九月初遇此病<lb/>
中幸得奉侍半日辱所以䇿勵不肖父子者深逺備至<lb/>
銘心之感有難名言前此清有書托陳進士錫齋轉奉<lb/>
渠未果行又有托陳克謹寅長渠又以中途得命留家<lb/>
<pb n="KR4e0137_WYG_002-10b"/>
不竟達只此片心欝欝莫展久矣其為負也清禀氣既<lb/>
駁且弱年邁五十而扵分内曽未能一成立今兹冐名<lb/>
提學而實學不聞道力不副心自知有負兹任徒貽斯<lb/>
文羞况學政所闗儘重豈容老病庸流久尸其位不即<lb/>
自引退哉已扵七月馳本乞致仕今只待報到即行儻<lb/>
吏部或更行勘鎮巡有相留意亦當繼有陳也適因豐<lb/>
城令朱君佐行奉此少申數年契闊之情病中不次不<lb/>
悉統祈心照外奉韓栁文一部備覽又程文及文移各<lb/>
<pb n="KR4e0137_WYG_002-11a"/>
一册不為知己者自諱其醜也<lb/>
　　　與陳時安憲副書<lb/>
自己酉嵗七月都下一别抵今適周二嵗敬慕之心未<lb/>
嘗少忘去嵗論裁减宦鎮以靖地方一䟽堂老三位皆<lb/>
嘖嘖稱當清亦私録一通近日為公借㸔亦皆以為切<lb/>
實精至之論也顧斯言之行不行其所闗繫豈細故哉<lb/>
然自公發之安知其不終行扵後日也且公節行政事<lb/>
色色出人他日将必有以慰民望者固辱愛小子之所<lb/>
<pb n="KR4e0137_WYG_002-11b"/>
願見者也林待用今已長憲雲南前在雲南數年威恵<lb/>
甚著下民敬信如神明林廷玉先生在彼巡按每書來<lb/>
輒推重且曰所知鄉邦中最出色者矣李貞伯儲静夫<lb/>
在南都學行之重人無間言果符向日所諭近又有王<lb/>
鴻儒者字懋學南陽人年三十二三學識不减静夫而<lb/>
勵志有為又皆可望但自以學未成尚韜蓄其鋭他日<lb/>
當有見扵世者因并為吾人及之意皆所樂聞也懋學<lb/>
今為南京户部主事兹因提學周先生告行益注懐仰<lb/>
<pb n="KR4e0137_WYG_002-12a"/>
臨紙初若無可言忽不覺縷縷又清友鄭昇者侯官縣<lb/>
人今為廣東掲陽教諭其華藻似不甚出人而其學最<lb/>
正文亦自好行尤可重來嵗廣西若缺考試官此人某<lb/>
所任也亦周先生所知者公可恊贊然非其有屬扵清<lb/>
也幸亮之如不缺人則已不宜固必也<lb/>
　　　上東山劉先生書<lb/>
清戊午嵗寓都下得拜送老先生致仕南歸當是時老<lb/>
先生已絶念世途自分與赤松子為伴矣既而為先帝<lb/>
<pb n="KR4e0137_WYG_002-12b"/>
所簡在士望所推戴幡然復起為國家擔當大事無少<lb/>
趦趄前却之態此豈止如近世名流期以一節自髙者<lb/>
所可論其涯量也哉且老先生數年在朝廷天下士夫<lb/>
人人知其不可一日無者况重以先帝之遺托去之一<lb/>
字在老先生豈忍遽出之口而形之辭哉彼人念不及<lb/>
天下大計識不剖破世間黒白而徒顛倒公論以效順<lb/>
私門而老先生則因事見㡬欲以全一生之大節欲以<lb/>
全君父之大恩欲以立士夫之表則固宜决扵今日之<lb/>
<pb n="KR4e0137_WYG_002-13a"/>
一去也然老先生今日之去為老先生計固得之矣若<lb/>
為朝廷計為天下計則有大不然者不知誰當執其咎<lb/>
耳清自别去南都近二年家居又六年自知凡百有退<lb/>
無進自甘槁死扵下矣乃承老先生列位當道不棄使<lb/>
供今日之事真所謂以蚊負山者日夕戰慄非可自知<lb/>
而令甥李學諭亦能察此意而相之庶幾可不至甚得<lb/>
罪扵斯文清亦自揣矣果才弱不勝便當及早引身而<lb/>
退當不令重得罪扵大人君子輩也數年以在草野不<lb/>
<pb n="KR4e0137_WYG_002-13b"/>
能致書古云莫謂無心向門下也曽終夕望三台清之<lb/>
情正類此兹因令甥之便敬此少布其私莫盡愚悃惟<lb/>
俯賜道鑑幸萬<lb/>
　　　與内翰汪二先生書<lb/>
清不肖奉辱二位先生知遇及與進意良厚感佩何可<lb/>
當自南京歸家僅數十日而家父喪百願違心以故久<lb/>
不及修問吾府尊來承教帖益用感愧清今服闋已一<lb/>
年然先父母之塟僅得封壙而未成墳大父母塟失其<lb/>
<pb n="KR4e0137_WYG_002-14a"/>
地久未能遷亡妻亡兒尚寄淺土近日次兒年二十復<lb/>
喪百苦叢身家貧累重且志荒業廢自顧益無可仗以<lb/>
自立者北上之期未敢卜也兹因吴公便病中裁素一<lb/>
伸情悃吴公真有古循良風居今世而肯如此做人如<lb/>
此做官者絶無㡬世道之薄可嘆而信郡之多賢益可<lb/>
徴矣夏末惟二賢千萬為國家為斯文順時保重是祝<lb/>
　　　寄李宗一書<lb/>
陳憲僉到承恵翰并香枕感感來翰諭及貧病一節詞<lb/>
<pb n="KR4e0137_WYG_002-14b"/>
情頗切清亦適病中念宗一也久忽得此情悰何如也<lb/>
然此事自有宇宙來賢豪君子亦不知是多多少少屈<lb/>
受而無詞矣柰之何哉義命二字正須扵此際有安著<lb/>
䖏耳清賤病已一十年非止今日宗一所素知而始終<lb/>
一貧債負輾轉則雖宗一有未盡知者兹不欲多及也<lb/>
静言思之儒者致用尚欲經理一世康濟羣生而今數<lb/>
口之家生計乃常不辦至數數仰資他人貽憂父母才<lb/>
之踈劣如此亦可自考雖然士之常也今少宰彭公自<lb/>
<pb n="KR4e0137_WYG_002-15a"/>
號從吾居士者素貧也賢者自結自解自愛其身以有<lb/>
待吾一身亦非止今日吾一家所取頼而已也大凡背<lb/>
瘡多是内有憤欝不堪火氣横出肉理所致昔人困此<lb/>
者見扵史傳多矣吾宗一何縁有斯疾也何縁有斯疾<lb/>
也今雖窮不猶愈扵遂死乎自愛自愛清不能為子力<lb/>
也清亦嘗有自解之法即今卧䖏自題云命好徳不好<lb/>
王侯同腐草徳好命不好顔淵任窮殀非敢以徳自居<lb/>
也用以自朂以見貧之外又有在所當念者耳衷情縷<lb/>
<pb n="KR4e0137_WYG_002-15b"/>
縷臨便増切貴恙後氣色果何如注想如在目前<lb/>
　　　又<lb/>
氣體肥厚之人飲食常要甘平味多病後痩减亦然此<lb/>
又養生通法也清每年夏來一日之内常两餐用粥得<lb/>
免焦渇只此一節亦不知是省了多少藥物耶冬亦一<lb/>
餐用之酒最能敗腎且昏神宗一戒之氣體厚者能戒<lb/>
之久後自有一段分外精神今人多不曉也李白王勃<lb/>
素嗜酒未必能助其興然其本原正大聰眀為此汨沒<lb/>
<pb n="KR4e0137_WYG_002-16a"/>
多矣陶元亮亦每自謂嗜酒然料其人决不肯飲至昏<lb/>
醉故能全其真而見之文章者若是其沉欝而光潤不<lb/>
為酒困何有扵我哉此當知聖人之不得已䖏然自不<lb/>
及亂矣<lb/>
　　　又<lb/>
三代以降井牧之制不復又别是一乾坤矣天下之生<lb/>
紛紛董董上之人大槩都不甚照管他號照管者恐亦<lb/>
未盡其道只是任他自貧自富自有自無惟知有田則<lb/>
<pb n="KR4e0137_WYG_002-16b"/>
有租有身則有庸而已田連阡陌由他無卓錐之地亦<lb/>
由他也則夫今之士者上既未得有官者之禄下又不<lb/>
得為農工等事老者欲安少者欲懐如何得全不為一<lb/>
家數口計長逺而徒坐守窮餓朝不謀夕哉許魯齋先<lb/>
生固嘗有言以教學者矣足下且有二弟可令事此但<lb/>
要戒令勤恪不華如清則孑然隻身却有難者耳近日<lb/>
亦頗為此費心非是圖貨財滋植但得免債負能自給<lb/>
斯過望矣借人錢本令的當兄弟或義男營運生理此<lb/>
<pb n="KR4e0137_WYG_002-17a"/>
决不害義但營運要取利少而平穏者是長䇿耳亦恐<lb/>
欲速不達也因便寄去云云<lb/>
　　　與黄徳馨石仲殷書<lb/>
進孫至承來翰及佳恵近所得如何聞㸔中庸序已畢<lb/>
亦見得與大學相表裏乎盖所謂道統之傳者即大學<lb/>
之道也所謂允執其中者亦止至善也仁義禮智之性<lb/>
道心之正也氣質之禀不齊所以人心惟危也精則察<lb/>
夫二者之間而不雜者格物致知也一則守其本心之<lb/>
<pb n="KR4e0137_WYG_002-17b"/>
正而不離者誠意正心修身也以天下之大聖行天下<lb/>
之大事不過如此是乃所以齊家治國而平天下者也<lb/>
盖昔者伏羲神農黄帝堯舜禹湯文武周公以是傳之<lb/>
孔子孔子以是傳曽子而及子思元無二物也區區近<lb/>
來賤體如舊偶閲孟子盡心下一篇纔畢自别後多牽<lb/>
扵俗心緒董董雖曰㸔書得䖏無㡬大扺惟三十年前<lb/>
用工也二友勉旃<lb/>
　　　復李宗一書<lb/>
<pb n="KR4e0137_WYG_002-18a"/>
自古凡未及一面而輙以襟期相付與者其氣味類非<lb/>
人所知而執事以施之清拜賜厚矣然惜執事之誤也<lb/>
清泉南一俗士耳凡百不如人執事不知清敢不自知<lb/>
往者年頗少志頗鋭覽古對聖之時容有分毫不自揆<lb/>
之意今則愧悔滿胸懐矣此其故何也念之可哀領吾<lb/>
林先生手教及味來翰意知執事方擊楫河洛間隠然<lb/>
有收功一原之想壮哉行矣百年易暮若眼前一切亦<lb/>
豈在所掃者離乎此又不足以言真矣盖其最𦂳䖏全<lb/>
<pb n="KR4e0137_WYG_002-18b"/>
在不言中言及此清慙負天地君親慙負師友矣執事<lb/>
自愛不盡所懐一見何日附奉筆四枝墨一板表意耳<lb/>
　　　與黄徳馨書<lb/>
累承來書知所以愛助我意甚厚益友之言豈可多得<lb/>
吾雖未能盡行之然不敢忘也渉世甚難蓄徳宜豫静<lb/>
之一字更須扵動中騐之動而不失其静乃為得力反<lb/>
覆體騐又止是虛而已盖居常一念及静字猶覺有待<lb/>
扵掃去煩囂之意唯念箇虛字則自覺安便目前縱有<lb/>
<pb n="KR4e0137_WYG_002-19a"/>
許多勞擾而裏面條路元自分眀無用多費力而亦自<lb/>
不至懈惰也且静亦須虛方是静本色不然形静而心<lb/>
騖扵外或入扵禪者何限人心本是萬理之府惟虛則<lb/>
無障礙學問工夫大抵只是要去其障礙而已此言吾<lb/>
未能盡行之但彷彿似有一二時襲得此光景者或非<lb/>
意之來應之若頗閒暇至寤寐之際亦覺有甜趣故吾<lb/>
妄意虛之一字就是聖賢成始成終之道今且與足下<lb/>
一私講之試訂其是否人便可書復也此等言語足下<lb/>
<pb n="KR4e0137_WYG_002-19b"/>
只自知之盖吾平生行不掩其言甚多工力未到故態<lb/>
時發則此等言語秪為人作口實笑謔耳今嵗科舉不<lb/>
知足下與仲殷得了此否<lb/>
　　　與周提學書<lb/>
久不覿模範昌勝翹仰兹赴禮闈道三山謂得領片時<lb/>
春風之賜用壮萬里之行至莆乃聞旌斾自漳南返豈<lb/>
天嗇其遇耶竊聞之有識者云仕宦當作提調學校何<lb/>
則以其得専為斯文出氣力為國家生長人才又非其<lb/>
<pb n="KR4e0137_WYG_002-20a"/>
他官比也尤在持重為之耳生既不獲一面聊以是一<lb/>
言獻而狂率之嫌不敢避也途次不及致詳幸察<lb/>
　　　與陸憲長書<lb/>
清辱知愛最深感荷何可忘自甲子嵗奉書山東後枯<lb/>
守家林莫能嗣音愧負愧負近至江西得邸報知擢憲<lb/>
吾閩海道一帶千餘里自此當波恬浪静矣且八郡之<lb/>
人至今飽公向日徳政扵今繼之信乎事半而功倍也<lb/>
清到任已數月秪是紛紛度日曽未有絲毫之力扵學<lb/>
<pb n="KR4e0137_WYG_002-20b"/>
校間視公向者一日了數十大公案猶綽乎有餘裕人<lb/>
材相逺何如也願益為國家為蒼生自保重便中特此<lb/>
申意附奉小書數册手帕二方殊不能盡下情<lb/>
　　　寓九江寄宗侍御書<lb/>
自執事以疾乞歸生思仰不能已苦無人便莫知貴恙<lb/>
平復與未後得張元器先生及饒侍御言貴恙久已平<lb/>
復但意堅不欲起盖先生自有見也生非先生謬薦不<lb/>
得供事江西學校愧劣才不勝重任日夕凛凛如蹈春<lb/>
<pb n="KR4e0137_WYG_002-21a"/>
氷恐有孤朝廷任使及吾先生所以論薦之盛意矢心<lb/>
扵天不欲扵紙上縷縷惟先生便間有以教戒之又幸<lb/>
志同先生數時不惜教戒受其恩知同此感佩也適㑹<lb/>
辰州太守陳行且諸生試巻未定造次僅具大畧不盡<lb/>
區區惟順時加重將來當有大為國家宣力之日耳<lb/>
　　　與畏菴朱先生書<lb/>
向者自浙江來知已擢湖廣右方伯繼又聞已轉左公<lb/>
輔之拜想在旦夕正人得路國家之慶生民之福也何<lb/>
<pb n="KR4e0137_WYG_002-21b"/>
庸喋喋清幸不為君子所棄外辱收而置之教導之列<lb/>
銘心刻骨自不能忘奈庸下之資只今居閒猶不免與<lb/>
俗冗相還往且持不願之心以酬酢乎其間得一失百<lb/>
而又力未能自拔而遂去私懐凛凛恐終有負扵大君<lb/>
子之門他日雖欲自新其路無由且大期已迫耳興言<lb/>
及此甚自愧屈也向自南京歸自以家父素康強少計<lb/>
之猶當得十年團圝之樂不意遽有今日之事復何言<lb/>
哉今則是永感之人矣又何所不可哉且進既不能有<lb/>
<pb n="KR4e0137_WYG_002-22a"/>
分寸禆益扵當世退又全無以自異扵流俗况且閒居<lb/>
圖自逸扵勢似便且易者而亦未能鄙拙之甚可知以<lb/>
此自知不敢復有厚望扵當世而僕僕為行計也聞吏<lb/>
部近日方嚴起復違限之例清亦不顧矣便中徑述其<lb/>
私𤨏之直如在父兄前語實恃恩鑑不罪餘情陳通判<lb/>
當知其槩<lb/>
　　　與曽侍御書<lb/>
伏在喪次諠寂殊路使節行留傳聞不一自諉契㑹將<lb/>
<pb n="KR4e0137_WYG_002-22b"/>
復有日不欲𤨏𤨏扵書問間塵瀆耳臘月廿一日已奉<lb/>
先祖母及先母之柩至二墳所本卜其日先塟祖母俟<lb/>
先母墳成之日則塟先母不意臨期即有拘礙今改卜<lb/>
正月初五日塟祖母十一日乃塟先母也初三日在先<lb/>
母墳所承本府羅同知遣官至寒家送皂𨽻二名云察<lb/>
院所遺者訝未得詳即以初五日塟事回家過府問故<lb/>
羅乃出院牌見示讀未終竟驚愧汗浃不能已清一顓<lb/>
蒙庸俗人耳若曰頗知分不敢求稱所欲不敢虧負扵<lb/>
<pb n="KR4e0137_WYG_002-23a"/>
人則或庶幾若曰學行云云則豈不自知况本蓬戸蓽<lb/>
門之子孱孱碌碌之人幸際明時得側士大夫末塵自<lb/>
父母而下咸獲霑被恩餘衣食之類視前加厚矣近雖<lb/>
有疾幸頼藥力已就平復二喪且以次第舉塟稍遣目<lb/>
前儘為過分撫心惴惴惟自待之不稱而慙愧天地君<lb/>
親慙愧賢士夫知己耳近者本府縣以執事及諸公俯<lb/>
待之故益加意相遇頗出衆人之上羅同知清慎自持<lb/>
當官絶不聞分毫有所取受而為僕措置治墳之費及<lb/>
<pb n="KR4e0137_WYG_002-23b"/>
分俸米見恵此禮羅歴任七年未曽一施之他人者也<lb/>
隆意所向人情増光知感知自豈特儀物間哉噫僕之<lb/>
負執事多矣豈盡知僕之無所識知無足存録也哉今<lb/>
者院牌又復云云獨自顧何人而敢當衆人之所不能<lb/>
當受衆人之所不能受者哉昔鄭綮為相有自知之言<lb/>
後人以為鄭五才實無取惟自知一節稍可贖愆僕竊<lb/>
是之抑思古人亦有直自擔當者亦有徑行不辭者大<lb/>
抵皆自覺其無沗乃能自安如執事此舉誠非不肖者<lb/>
<pb n="KR4e0137_WYG_002-24a"/>
所能安也僕又非能矯激立名者庸劣之資求同衆人<lb/>
尚懼不克况敢求異扵人哉萬一中有矯意則為重負<lb/>
斯文知己骨肉之情神天當明誅之或暗壊之為人間<lb/>
矯激者作戒矣所以不敢安受者特以自知不任而却<lb/>
冐然利而受之以重傷賢者之明實所不可故同知雖<lb/>
屢遣送終不敢受亦庻幾用此一節贖愆者也且來儀<lb/>
僕雖不受不凡之厚意則固有出扵物外者矣如或者<lb/>
以為執事施禮扵僕而僕却之則為全不知執事與僕<lb/>
<pb n="KR4e0137_WYG_002-24b"/>
相與之際者矣此意非可言盡惟知己虛心鑒諒當終<lb/>
收之度内也使斾北旋應在旬月内外續奉未由在途<lb/>
在朝幸加自玉為國之光為民之庇過蘇郡㑹貴僚王<lb/>
先生乞為申再三意<lb/>
　　　與碧川<hi>闕</hi>先生書<lb/>
生數年跧伏家林憂故孔多不敢陳瀆然區區懐徳懐<lb/>
教之心雖在多故未能暫忘也恭惟先生碩徳宏望台<lb/>
階在即而乃以㣲恙力求退休上為天子之所眷惜加<lb/>
<pb n="KR4e0137_WYG_002-25a"/>
恩下為中外士夫之所光榮嘆慕令始令終光前振後<lb/>
門下生實不勝慰願之至清去嵗四月至江西供職向<lb/>
自揣孱庸况病疾素多自分槁死林下矣今乃復叨竊<lb/>
此職且此職乃人之所易者生屈扵才反以為難以此<lb/>
乆稽奉問而負愧益深中情益切每一見惟德年兄便<lb/>
覺愧心勃勃且丁寧遇便見報者屢矣而至今乃得扵<lb/>
驛舟中薫沭拜此惶愧惶愧伏惟老先生台斗之明淵<lb/>
海之量必能俯照不肖清而未忍遽厭棄之也近者豐<lb/>
<pb n="KR4e0137_WYG_002-25b"/>
城丁監生到亦䝉鼎言存問感激感激向生求髙祖墓<lb/>
表老先生猶惓惓垂念但以清所䟽事已失未及就請<lb/>
不日便當續録申請倘得賜賁尤不世之光也<lb/>
　　　寄梅一之書<lb/>
相别忽一載餘懐仰殊深執事學正而行介區區竊所<lb/>
歎服企慕而未能及也然為賢者願望未涯更望少濟<lb/>
以中和闊逺氣象如何大凡氣之所在理即随之而得<lb/>
夫淺深也恃知愛輙質所見區區凡下之資過悖尤多<lb/>
<pb n="KR4e0137_WYG_002-26a"/>
所兾便中痛指一二使得早救分毫如此往復吾人庶<lb/>
不為虛相遇者嗣續一事雖曰有命然固有大理存隂<lb/>
陽和而後雨澤降夫婦和而後家道成或陽亢隂怯則<lb/>
志意且不相屬生理何從融結亦非造物者所授也區<lb/>
區此言渉鄙䙝知為君子所不韙然天地絪緼男女搆<lb/>
精聖人扵易言之矣執事今日豈厭聞乎文獻通考己<lb/>
承寄到至荷寗永貞得相聞否董汝淳儲静夫王懋學<lb/>
想時相見誠人間樂事也<lb/>
<pb n="KR4e0137_WYG_002-26b"/>
　　　寓九江上秦太宰先生書<lb/>
生自拜違来私門多故非所宜瀆然拳拳戀徳之心未<lb/>
始暫忘也向恩門内艱生僅得拜一慰帖及小奠儀洎<lb/>
後遂不能嗣音罪負自知實頼台慈照宥生違教後亦<lb/>
只如舊日碌碌耳况齒益長學益荒兼才力素劣弱又<lb/>
以是永感之人自甘枯老林下與草木同腐矣乃辱老<lb/>
先生平時齒録當途綆汲使得供事江西學校間第此<lb/>
任甚不輕而不肖生甚弗克負荷旦夕凛凜正自不知<lb/>
<pb n="KR4e0137_WYG_002-27a"/>
将何以報塞朝廷任使之萬分以不負我老先生教愛<lb/>
造就之盛徳耳生今年五十有四而早衰有甚扵六七<lb/>
十者雖曰不忘學然所進其能幾何惟旦夕勉強自清<lb/>
其心自平其氣凡扵學校一切事務一聽扵道理之所<lb/>
役使耳所願務其實而不徇其名要其成而不刻近效<lb/>
不敢以文章為人才之實事而必使學者反復思惟古<lb/>
先聖賢所以著書垂世之意與我國家之所以教人讀<lb/>
書而以文章取之者究竟其意之所歸宿果安在此則<lb/>
<pb n="KR4e0137_WYG_002-27b"/>
生今日之所以汲汲而未敢多語扵人者也老先生恩<lb/>
同父師故敢及之夫民至愚而神也况民間俊秀清敢<lb/>
欺之乎抑能欺之乎清之所以期不得罪扵朝廷期不<lb/>
得罪扵老先生期不得罪扵斯文者槩在此也生恃恩<lb/>
厚偶爾及此不覺繁絮惶恐時序寒煖數易惟吾老先<lb/>
生年尊任重當為國為蒼生倍加保愛至祝<lb/>
　　　與方石謝先生書<lb/>
生曩嵗因叔父睿貢書後即奔母喪到家又遭祖母䘮<lb/>
<pb n="KR4e0137_WYG_002-28a"/>
雖非承重喪門未可即吉故在家日久既復京又失長<lb/>
兒尋改南京數年間憂患奔播少有寧日百事俱廢故<lb/>
雖執事之門亦久失扵問候所恃大賢汪度有以亮之<lb/>
於形迹之外清今乞恩終養者誠以父老身單而子㓜<lb/>
此目前當由之路無容疑者顧發之遲矣發之遲者私<lb/>
心牽之也然雖牽於私而終不能安既而思之凡心之<lb/>
所不安便是天理之所不許不若聽命扵理圖得心安<lb/>
之為利也昔人所謂樂志云者疑亦文過之辭耳愚意<lb/>
<pb n="KR4e0137_WYG_002-28b"/>
但自身處置得是即是為親也又清自知從學失其術<lb/>
垂老不得實用故數年素餐一績不立使復遲一二載<lb/>
或得循資少進尤患所以立也自以公既不能有益扵<lb/>
時私又背棄其親而圖計其外不計其内雖復生世百<lb/>
嵗秪益以負君親故此舉必求成而後已而亦不暇計<lb/>
親之養與其身之已老也適得孫志同書謂執事聞清<lb/>
此舉始有惜清去之意既而亦以歸養為然盖執事之<lb/>
所以然清者非人所能盡知矣此即所以厚清也志同<lb/>
<pb n="KR4e0137_WYG_002-29a"/>
素厚清所厚必以正此舉全頼其成就尤見其不肯俗<lb/>
清也清今既出漢西門心始少安自謂亦求以不負師<lb/>
友之一節也因便輙吐其情用申謝意外此斯文之責<lb/>
天下之事其屬之執事者計自有本末有輕重既到手<lb/>
時必不放過矣小子何知述至人之望扵執事者如此<lb/>
耳<lb/>
　　　與九峯孫先生書<lb/>
奉别益久仰徳益深聞令器從一已冠婚而志行不凡<lb/>
<pb n="KR4e0137_WYG_002-29b"/>
克守先生家法益用慰喜清家城市而心久馳扵溪山<lb/>
巖谷之間然困扵無力至今未能超脱以去自愧自悼<lb/>
百事無成計大期不逺將懐羞入地終無以自白扵世<lb/>
可柰何哉人其亦柰之何哉適漳州進士石腆見過造<lb/>
次附拜因及不肖情事如此所謂貽知己羞者也向者<lb/>
從一加冠清恨不得觀禮扵阼階之下兹附小儀致賀<lb/>
乞勿外久負字説之命以塵心俗筆至今惶恐不能成<lb/>
文愧罪何可當尚期汪度未即加譴也清又念自𢎞治<lb/>
<pb n="KR4e0137_WYG_002-30a"/>
改元得官在職者七年而以事故家居者十年所見朝<lb/>
野之事雖醇疵不可一槩而獨皇上聖徳凝然不動環<lb/>
海大綱萬靈妥帖實有草茅書生一旦得富貴及自負<lb/>
才氣志節之士安恬之久所不能持不能到者居常以<lb/>
告鄉父老及子姪學生輩使知有聖眀之徳覆幬之恩<lb/>
而自慶其有生之幸盖諄諄縷縷言之至為或者所迂<lb/>
不自厭也比忽聞皇上為邉情累勘夫實事乾綱獨運<lb/>
電爍雷轟驚羣蟄扵九地振王靈扵萬國甚盛甚盛快<lb/>
<pb n="KR4e0137_WYG_002-30b"/>
哉快哉可以徴聖徳之涵負可以期生靈之永泰可以<lb/>
卜國祚之綿長鄙人數年所得喜事無此比者而鄉人<lb/>
得扵傳聞亦以信清向者之言為有以也所恨清腐劣<lb/>
之甚不能為眀時展效尺寸如得及早明白自退一意<lb/>
與村學生輩講説人倫物理相勉相勵相與服行而固<lb/>
守之以求不甚愧扵為人不甚負扵君親師友亦庶㡬<lb/>
其可耳而格心贊治脩廢保豐事業則自有當世諸賢<lb/>
哲在便筆及此為愛我者盡不自知其孟浪也静夫希<lb/>
<pb n="KR4e0137_WYG_002-31a"/>
大進之尚質諸先生以造次俱未能致書然拳拳向仰<lb/>
無時忘之倘問及乞為道意否則不必也静夫先生近<lb/>
有書到随當脩報矣清舊有讀中庸私記一部甚冗穢<lb/>
近因諸生之求忙迫稍為塗去其太無謂者而出之名<lb/>
曰蒙引初藁明其未為定説也且今以寄從一目下備<lb/>
㸔正望先生公暇賜一裁教示下乃幸仍乞轉致静夫<lb/>
先生同賜教示也大學亦已完語孟及易經俱有之以<lb/>
欠温故姑俟後圖鄭仲平先生李宗一先生各有子姪<lb/>
<pb n="KR4e0137_WYG_002-31b"/>
讀書倘來取幸次第與之并乞達求教意<lb/>
　　　與都憲吴先生書<lb/>
生自向者南都奉違不久即以侍養歸家尋遭先父大<lb/>
故兼荆婦次兒繼亡家寒而事冗地僻而交踈以故老<lb/>
先生之擢山西擢河南皆久後乃得報惟今都憲之擢<lb/>
四月即得之福州聖朝所倚以為西南一面長城而一<lb/>
方數千里生聚咸所仰哺取給焉其任亦重矣哉况廟<lb/>
廊梁棟需材有日平生所學所負將次第為斯世斯人<lb/>
<pb n="KR4e0137_WYG_002-32a"/>
盡出之此其為慶豈敢止以為鄉邦之光姻戚之榮而<lb/>
已也哉更念盛徳不遺微末生家居嘗两辱江右手教<lb/>
去冬博士張顒歸自河南又得尊賜書儀感荷稠疊殊<lb/>
缺脩謝至負至負兹有禀聞貴祖墳在晉江縣三十二<lb/>
都與寒家石壁山祖墳同鄉且相近二十年前便已承<lb/>
委查訪全然無以復命今嵗二月因附塟亡妻扵家祖<lb/>
墳之左暇以訪之郷老遂得其的即挾與同按故迹令<lb/>
祖墳故址宛然盖有被堙没者亦有掘穵未盡灰土尚<lb/>
<pb n="KR4e0137_WYG_002-32b"/>
可認辨者其本都諸人能為證佐者尚多倘及今不追<lb/>
問恐人事参差嵗久益漫耳清懐此欲陳有日意欲脩<lb/>
書至雲南不擬尚在南都謹特此報計老先生聞之當<lb/>
自有權度矣目今泉郡知府慈谿包民敬名溥亦南道<lb/>
中人似當移文托其用心勘處并立石標界以明大家<lb/>
水源木本所在如更得貴宅舊藏墓誌譜記之類録附<lb/>
公文之末使得一一按實而處之侵者益無辭矣清近<lb/>
試省下三學諸生試巻方閲未畢又值同僚新任及他<lb/>
<pb n="KR4e0137_WYG_002-33a"/>
期㑹旁午造次奉狀情不能盡言不中倫統祈台照海<lb/>
涵不宣<lb/>
　　　謝梁叔厚編脩寄恵陸宣公奏議書<lb/>
敝郷陳先生至張家灣承賜陛宣公奏議二册仰惟一<lb/>
代真佐其精神心術盡在此書㣲執事見愛清何從得<lb/>
此快覩也第愧不肖弗克負荷耳在京時屢欲假片時<lb/>
從容以請教而以疾見阻登途益用憮然便中敬此申<lb/>
意<lb/>
<pb n="KR4e0137_WYG_002-33b"/>
　　　與柴墟儲静夫書<lb/>
戴地官來承惠郷録并手教諄諄所以為不肖計慮者<lb/>
至周且切矣敢不敬佩墳宅一事亦有大理盖人物皆<lb/>
藉氣以生亡者所蔵亦在大氣之内故自墳而言則本<lb/>
骸得氣遺體受䕃自宅而言則風氣虧踈斷無佳産寒<lb/>
家百餘年來世衰一世清雖忝士夫後然百病叢身百<lb/>
事不立子長成者連喪其二家計借助居半凜凜乎名<lb/>
節之傾門户之落疑亦墳宅氣數之衰使然有非區區<lb/>
<pb n="KR4e0137_WYG_002-34a"/>
人事杯水之力所能支持者故不得已因祖墳之水濕<lb/>
及妻子卜塟之未定而僕僕乎風水之求也此情豈容<lb/>
自諱扵吾兄然清即今自斷每成一墳除買地外僅費<lb/>
五七兩之數茍且完固而已不肯同俗作好㸔事此又<lb/>
泉人所共鄙笑者清獨不恤也執事扵此亦可知清用<lb/>
財之槩不然所犯必多異議将滚滚而至矣明年將如<lb/>
來諭受徒講業并可删改舊日書説或有小益扵童䝉<lb/>
所恨只是文字上工夫耳今復何言哉草草申謝餘容<lb/>
<pb n="KR4e0137_WYG_002-34b"/>
續陳<lb/>
　　　又<lb/>
承示所著夏姜二女墓誌銘摹冩深至二公平生曄然<lb/>
在目雖老朽猶覺有懦夫立志之意感佩感佩清扵四<lb/>
書易經草説舊日只謄出大學中庸二部及易上經十<lb/>
卦然尚未得删定餘則蕪穢尤甚未敢示人不意無識<lb/>
者盗抄并以付書肆刋行而差字訛句多不可讀今欲<lb/>
就林下温燖整理又以諸故墳皆失地存亾两不安方<lb/>
<pb n="KR4e0137_WYG_002-35a"/>
請廣信周姓者來為改張而貧窘獨甚或有地而不能<lb/>
得或雖有地而不能成墳岌岌扵懐卒歸於任運而已<lb/>
清北歸他無所恨者平生負君親罪萬萬今謂之何哉<lb/>
因得所示二銘益自悼其枉生耳<lb/>
　　　又<lb/>
病中遇故知某人考滿行謹此奉通信問吾兄過部以<lb/>
來輿論甚服謂敬簡二字俱得之僕得此寤寐亦慰喜<lb/>
也但聞貴體尚薄弱後嗣至今未充此亦當内自謀之<lb/>
<pb n="KR4e0137_WYG_002-35b"/>
要亦有大理也要皆當及時謀之先賢謂人謀孔臧亦<lb/>
可回天命大抵天扵天下善人君子决不能一一顧盼<lb/>
扶䕶得到而使休咎吉凶各得其所也故人當自盡人<lb/>
謀人謀者亦孔子所謂務民之義也人謀盡而終或不<lb/>
得乃歸諸天耳推而言之此孔孟所以欲回三代扵春<lb/>
秋戰國也此南容之不廢盆成括之見禍所以不謂之<lb/>
命也朱子曰濂溪極力説箇㡬字儘有警發人處近則<lb/>
公私邪正逺則廢興存亾只扵此處㸔破便斡轉此是<lb/>
<pb n="KR4e0137_WYG_002-36a"/>
日用第一親切工夫精粗隠顯一時穿透又曰食芹而<lb/>
美甚欲獻之吾君也因便𤨏𤨏及此宋孔時已到莆僕<lb/>
約今冬行縁家父有祖母服未闋闋日將為小兒冠婚<lb/>
乃行耳<lb/>
　　　寄林待用書<lb/>
閣下一舉義聲在宇宙清無庸贊惟閣下益為國自愛<lb/>
舉一事量不至一日廢也竊謂所以永終譽者實在此<lb/>
因張太常便率此奉瀆所恨相去不二百里而不得遂<lb/>
<pb n="KR4e0137_WYG_002-36b"/>
一面引領壺公可勝懐仰之至令尊老先生暨賢昆仲<lb/>
不及别具希引賤名拜意閣下亦尚宜速行乎<lb/>
　　　與畏菴朱先生書<lb/>
今春曽具素書附饒侍御榶便至臨清王思徳憲副處<lb/>
託為申上老先生尊前計其時適有變故或不便扵申<lb/>
達然至今亦未得思徳報也生自去夏至今秋為考試<lb/>
事頗勞劇因而得疾自知庸才弱質難以應世成務七<lb/>
月初已懇䟽乞致仕今此待報矣生初未知老先生北<lb/>
<pb n="KR4e0137_WYG_002-37a"/>
行變故所由近得一士夫過南昌略道王太監事當時<lb/>
自巡按以下皆謂不必舉聞惟老先生必欲行之却自<lb/>
多此勞攘云諸公共談者亦多以為然生愚獨不能無<lb/>
疑也夫人主春秋鼎盛豈可令手<graphic n="KR0632" url="https://raw.githubusercontent.com/kanripo/KR-Gaiji/master/images/KR0632.png" mimeType="image/png"/>扵罪狀不明之人<lb/>
耶刑人扵市與衆棄之今也不然設或出於左右者所<lb/>
矯雖巡撫大臣亦不敢問誰何亦竟不敢以聞此其弊<lb/>
將何所不至謂有忠愛之心者能漠然不為國一計念<lb/>
耶且他日或有究詰其事者守土之臣又將何辭耶竊<lb/>
<pb n="KR4e0137_WYG_002-37b"/>
謂老先生此舉於理與法皆得之而閑邪杜漸忠愛惻<lb/>
怛之意尤可念故雖卒以此賈禍是亦理勢宜然而老<lb/>
先生所以辨者也此外又何足計耶便中特此奉瀆起<lb/>
居踈愚不識時忌惟老先生必能為慎之外附鄊録二<lb/>
册備覽<lb/>
　　　又<lb/>
近者謝洞教諭至承教帖并日書墨刻感佩何量陳寧<lb/>
進士至亦能道尊意且感脚力之賜此清表妹夫也清<lb/>
<pb n="KR4e0137_WYG_002-38a"/>
去嵗十二月塟先父扵南安先母舊墳水濕今徙合塟<lb/>
焉墳去城四十里恨太逺也但其地頗有生氣穴位八<lb/>
尺之内通是五色及黄紫細土牙闗小石亦有五色者<lb/>
私心頗以為慰亡兒存畏亦别塟矣惟先祖考妣舊塟<lb/>
乃過龍之地當亟徙塟而力未能及也姑俟年終為之<lb/>
清今年亦不免教授生徒其富者束脩禮亦受之以助<lb/>
目前之費但舍己田而芸人田其終两失之為愧耳杭<lb/>
州府學生員施恕者有士行其家甚貧能守分清十餘<lb/>
<pb n="KR4e0137_WYG_002-38b"/>
年知己也其身家履歴與方寸事最與不肖清相類其<lb/>
制行嚴宻清不如也與之處甚有益向遇杭時欲言之<lb/>
而未敢今與之别又二年益思其人不能忘便中因道<lb/>
其姓名惜郷舉里選之法不行扵今而此子詞藻之學<lb/>
又不逮人意其終窮矣便中特為好善君子及之渠固<lb/>
外外之求也<lb/>
　　　與劉司空書<lb/>
生自去嵗拜别來任以中途感疾就醫七月稍痊自八<lb/>
<pb n="KR4e0137_WYG_002-39a"/>
月以後一向奔走東西在本司率不過十一二日或僅<lb/>
三五日即復出以此職事之外百凡俱廢惟天下達尊<lb/>
動定安否則未能暫釋扵下懐所恨者迹不及耳未審<lb/>
道體近來萬福如何清謂如老先生者在朝廷多一日<lb/>
則多一日之重在郷邦多一日則多一日之光由此言<lb/>
之人心所祝願扵老先生者寧有厭日乎此間學校事<lb/>
宜儘多生到此槩未能舉行只有應酬目前文具及考<lb/>
試去取而已以少也學不得其術今則過時而扞格故<lb/>
<pb n="KR4e0137_WYG_002-39b"/>
此任雖衆之所易而清乃獨病其難也且病體益衰精<lb/>
神管攝多不及計數月後當别有奉問兹附奉新刋吴<lb/>
康齋先生文集一部備覽外批㸃程文及學政文移附<lb/>
瀆不敢扵所尊所親而自諱其醜也惟矜其不能而無<lb/>
倦教尤荷<lb/>
　　　寄碧川<hi>闕</hi>先生書<lb/>
向者得告以歸自謂當得盡寸草之心扵慈父不意罪<lb/>
逆深重天實禍之竟乖所願抵家僅六十日而家父棄<lb/>
<pb n="KR4e0137_WYG_002-40a"/>
世雖猶幸得親湯藥及殯殮等事然不孝忘親圖歸不早<lb/>
之罪已萬不可追矣久不得奉狀恩門為負諒在情察前<lb/>
月生已釋服方圖奉狀未發昨郷辦事官歸自南都送至尊<lb/>
賜家集一册綾帕二方椽筆題緘斗光下燭肅衣拜受豈<lb/>
勝慚感銘佩之至清今雖已釋服但先墳未成亡妻未塟<lb/>
及祖墳患水濕而未能遷兼居宅敝壊之甚至無以蔽風<lb/>
雨亦姑用借力修治家寒身單實為勞瘁北上之計尚未<lb/>
有期知必以此招罪然勢不得避也仰憑恩照故敢及此<lb/>
<pb n="KR4e0137_WYG_002-40b"/>
若不肖感德戀教之心久而滋切有不能自狀者非敢<lb/>
文也至於明德日章大拜在目此乃海内善類及蒼生<lb/>
之慶又無庸生喋喋也手帕二方香茶二帖奉表㣲忱<lb/>
髙祖墓表尚乞留尊念更容申謝<lb/>
　　　寄督學邵先生書<lb/>
先生横渠理窟序無一字虚下者向見姚秀夫先生浙<lb/>
西水利書引亦然天地間此等文字盖自有數也二篇<lb/>
清最知玩之使文皆如此何厭於文也又擬謁李旴江<lb/>
<pb n="KR4e0137_WYG_002-41a"/>
祠詩希古慕賢之念出扵肺腑之真者亦自與時文不<lb/>
類適有絆不能盡惟倍為吾道自愛便中更祈無惜教<lb/>
音<lb/>
　　　與雲室廷玉先生書<lb/>
先生三月十七日手書寄劉希範大人來者直至八月<lb/>
廿二日方到即今日也前此生屢拜書想多已達此書<lb/>
又承教誨感刻豈能盡述中有自道為人蠢直老實不<lb/>
能以言貌動人今士之所喜者皆區區之所無倘有議<lb/>
<pb n="KR4e0137_WYG_002-41b"/>
言宜早寄達竊謂先生之徳之學非惟生等親炙日久<lb/>
者欽服戀慕之不暇而上下之知先生者亦自不為少<lb/>
矣且今士之所喜者固先生之所無然先生之所無者<lb/>
正先生之所以為髙扵時人一等者也天下之理誠則<lb/>
形久則徴先生胸中固自有定見有定守而不為一時<lb/>
之士嶢嶢皦皦扵目前者所能動矣今又加之以勤克<lb/>
之以𢎞旦夕所到又豈生輩所能窺量雲南行事聲聞<lb/>
自好大抵是根本上發出英華有識者自能見得其用<lb/>
<pb n="KR4e0137_WYG_002-42a"/>
方林二君子尤見先生之髙盖輸誠用人而不盡用一<lb/>
己之長者此正惟有大地歩者能之中才所得有限者<lb/>
决不能此此節生甚為先生慰願也凡前書已及者今<lb/>
皆不贅<lb/>
　　　復王希文憲愈書<lb/>
承華翰示及動履并新行榜例及臧先生節斾所向非<lb/>
至愛不同恒情鄙夷衰腐者曷由有此感認感認閣下<lb/>
宏才茂徳定價在朝野清不敢喋喋近日王徳華先生<lb/>
<pb n="KR4e0137_WYG_002-42b"/>
特有薦草如徳華實造地位閣下或未盡知也粹夫臨<lb/>
别曽一問及清答云此公吾同榜中三百人似未有出<lb/>
其右者渠復問其詳清又謂其氣度宏逺最鋭志功業<lb/>
然必從本原上做出更詳及其務本實而畧華藻之意<lb/>
渠或未之信清不自知欺也因謝柬及此者正以徳華<lb/>
知公已深或者閣下未與相面恐知徳華者猶未盡耳<lb/>
徳華之薦公正所謂不求識面御史也此忘形率爾之<lb/>
言他更無所為也清初九日至吉安城已考吉安府學<lb/>
<pb n="KR4e0137_WYG_002-43a"/>
及廬陵安福吉水永新諸縣餘猶未及也南贑二府已<lb/>
白臧公許吊考大約五月半間得回總司來人回促急<lb/>
筆弗端統恃情亮<lb/>
　　　又<lb/>
徳華宦業後進未見其比其學亦與時人不類雖在翰<lb/>
苑諸公渠恐亦未多譲盖其正而簡一而詳未易當也<lb/>
　　　復林居魯書<lb/>
清前累拜書期至金華一㑹今則舉為虛詞矣知負知<lb/>
<pb n="KR4e0137_WYG_002-43b"/>
負其時且欲進拜章先生亦竟不及此殆行止非人所<lb/>
能者不盡述也執事不諒乃至以相外責之殆未得清<lb/>
本心耳清以正月二十一日至家前三日過莆得㑹令<lb/>
兄及令婿多荷厚雅自至家塵冗紛紛每神馳扵清源<lb/>
之麓紫㡌之峯而力未能遽自拔以往又苦扵多累正<lb/>
恐來日無多而乞歸之計亦徒然耳心事如此又何足<lb/>
為吾人道者承恵王文忠公文集清柰未得詳覽以究<lb/>
尊惠以復雅命偶閲及知學齋記則知此公非止為言<lb/>
<pb n="KR4e0137_WYG_002-44a"/>
語文字之學者視宋太史氣味為真矣此固非後學淺<lb/>
生之所敢輕議然嘗觀宋太史文則覺其枝葉太盛面<lb/>
勢太張波流太靡雖屢屢自辨其非文人静而味之則<lb/>
其骨氣及歩驟終似未脱文人之習者况其學亦雜遇<lb/>
老談老遇佛談佛胸中本無主張忒把文詞及博洽當<lb/>
事了嗚呼豈知天地間事尚有大扵區區文詞博洽者<lb/>
夫學不博不能約言不文不能逺固也但其中自有真<lb/>
偽之辨耳真者根扵性率扵道而符於教其偽者性道<lb/>
<pb n="KR4e0137_WYG_002-44b"/>
教外物也宇宙之所以立人物之所以生生不絶者以<lb/>
此性道教三者在耳凡在此三者之中則世所不可無<lb/>
亦自不能無者若出扵外類皆人之私智所為扵世無<lb/>
益而有損盡可一掃除之或摘其近正而實者姑存之<lb/>
而已管見如斯因得髙明者一質焉而亦未能盡其説<lb/>
也<lb/>
　　　與梅一之書<lb/>
戴地官來承華翰及厚惠㳟審太夫人萬福令嗣亦挺<lb/>
<pb n="KR4e0137_WYG_002-45a"/>
挺有立甚慰甚慰清永感之人矣故今日進退無甚係<lb/>
戀者所恨尸素十年無毫髪之效扵公家而平日師友<lb/>
相責望雅意今日悉為終身之愧矣復何言哉家貧時<lb/>
時假貸扵人三子力教以處約之道眀年將受徒自給<lb/>
兒女債今猶未了也清嘗謂士夫當自辦材料在國為<lb/>
國在家為家雖在天者不可必在我者固當自立大要<lb/>
只是養與教两事然綱紀之立為最先家國一也清今<lb/>
益衰病恐力不能終此願耳所言大可笑惟知己者不<lb/>
<pb n="KR4e0137_WYG_002-45b"/>
訝逢便希不吝教幸甚<lb/>
　　　與林允曄柬<lb/>
聞之古人非其義也非其道也一介不以取諸人清以<lb/>
膚淺多累既無以補吾子之萬一而顧辱厚儀焉揆之<lb/>
道義實所未安故敢辭且既以為不可受而辭之則决<lb/>
無復受之理也吾子幸予諒焉<lb/>
　　　又<lb/>
昨承來意勤甚足見吾子䖏心之厚䖏雖然亦不可使<lb/>
<pb n="KR4e0137_WYG_002-46a"/>
清䖏其薄也子如予諒則其所以見愛者尤深矣况君<lb/>
子如水之交初不繫扵是也<lb/>
　　　與楊君謙書<lb/>
去秋承教益最多敬仰敬仰别來所進取當益不可涯<lb/>
量異日斷當為斯文増一光燄矣清嘗竊謂學而主扵<lb/>
平實人固多以易視之然語其理之至當則又不論髙<lb/>
深竒恠之與平實也或者平實之難轉有甚扵髙深竒<lb/>
恠者而難易亦非所論也惟其當而已抑今人之所目<lb/>
<pb n="KR4e0137_WYG_002-46b"/>
前人之髙深竒恠者自理視之似亦一等平實也文章<lb/>
誠學者一事至理所在又非止可以才力就此意惟閣<lb/>
下意嘗及之而愚扵今得因便風繹之以相證耳清今<lb/>
承乏祠祭司司事頗簡念欲及公暇退修一二以豫當<lb/>
世末用者然氣質老矣強力不前柰何柰何吾君謙可<lb/>
及時兼程矣<lb/>
　　　與喬希大書<lb/>
别來又添許多過惡矣自念犬馬齒三十有二去四十<lb/>
<pb n="KR4e0137_WYG_002-47a"/>
五十而無聞者㡬何而一善不進一識不長尚何以自<lb/>
諉扵天地間哉加之百病交攻氣體萎弱正恐終為大<lb/>
明宇内之一棄物無復報恩宣力之日耳如吾希大天<lb/>
分髙爽而信厚加以年富力強甚好學做人也清徒為<lb/>
歆羡而已偶得郷人一便舟次不得盡其所欲言惟清<lb/>
照是祈<lb/>
　　　復楊方正書<lb/>
蜀阜存藁一書當時所存篇數似太多而寫刻亦多訛<lb/>
<pb n="KR4e0137_WYG_002-47b"/>
字近方欲請諸徐公求删去其不甚切要者并正其訛<lb/>
字而重刻之故多用朱筆㸃記尚未就緒今如命奉去<lb/>
惟乞覽閲之際随筆去留更批示大意以扶不肖之不<lb/>
逮則豈惟不肖之幸哉至懇至懇<lb/>
　　　與嚴州諸友書<lb/>
自十一日與諸君江頭一别吾從舟中望諸君諸君亦<lb/>
以岸上注目當是時吾以吾之情知諸君之情矣云云<lb/>
雖然離合亦常事耳吾自有欲言者大抵天下事無甚<lb/>
<pb n="KR4e0137_WYG_002-48a"/>
易亦無甚難凡聖賢所責人為者皆人之所當為亦人之<lb/>
所能為也况舉業一事豈有専心致志於是而不得者葢<lb/>
有之矣是必其資質之甚下也以吾觀諸君則資質又皆<lb/>
非人下者顧用工何如耳而用力節度則區區已常為諸<lb/>
君道之惟諸君力行更以性理大全中論學論科舉篇觀<lb/>
之則區區之言又陋矣江右袁先生倘㑹希為拜意天下<lb/>
讀易者矣如袁先生甚少繫辭傅所論教我多矣<lb/>
　　　復儲静夫書<lb/>
<pb n="KR4e0137_WYG_002-48b"/>
清是月初四日已徙張吉士所居頼叔鳴悉力其間事<lb/>
乃得諧連日修補掃除之役尚未畢承諭在途兩夢僕<lb/>
貎遽豐碩者有其故矣非偶然也覽書感泣此生不知<lb/>
果能不負公否耳<lb/>
　　　與饒侍御書<lb/>
清至今猶未得覿執事一面而執事過聽兩以賤名厠<lb/>
薦書愧不肖何以克當今此供職日夕凛凛惟恐有負<lb/>
君親有負知己為罪不容誅耳陳進士大人至清適有<lb/>
<pb n="KR4e0137_WYG_002-49a"/>
行役造次附謝莫盡下情是亦一負惟俯照不訝是禱<lb/>
令嗣大人他日必能大為國家宣力以踐顯揚之孝私<lb/>
心甚為老先生喜慰欲印一書寄送尚未能及懐仰懐<lb/>
仰<lb/>
　　　與李宗一書<lb/>
鄭典史來送到手書併紬棗之恵祗受之後頓然若忘<lb/>
甚愧甚愧清向至江西未能有一毫樹立報稱而遽致<lb/>
仕人或以髙目之可謂不知己者矣清此生永負君親<lb/>
<pb n="KR4e0137_WYG_002-49b"/>
師友無可言者自到家三子令各讀書認字家事不免<lb/>
自勞風俗益偷清宗族中表殊少可托者老色日深大<lb/>
期可量邵子所謂生扵太平年死扵太平日清亦幸一<lb/>
與焉舊有書説數册意欲温故而刪之亦以力貧未暇<lb/>
且皆只是空言浮説何足道哉每見來風韻不凡意當<lb/>
逺到末乃亦有休閒之想豈年來稍向衰邪令器未第<lb/>
想已近除官次者可繼志中間或質不逮便可使力家<lb/>
亦足以怡晚景耳鄭復行冗中援筆百不能一吾人此<lb/>
<pb n="KR4e0137_WYG_002-50a"/>
日通書扵千萬里之外復能幾度邪况清無力尤可念<lb/>
也惟各與諸子道毋忘世好各圖逺業<lb/>
　　　又<lb/>
向有兑粮典史回自南都道執事拳拳乗問意不數日<lb/>
賫書恵者亦到感喜無量清比欲奉書因典史言不久<lb/>
當自來取故遲之清六月間十三府小試已畢以不得<lb/>
與者數千人來鎮廵各衙門求勸續考七月間復多考<lb/>
了三千三百人連日夜㸔巻頗疲勞舊疾復作况平時<lb/>
<pb n="KR4e0137_WYG_002-50b"/>
在此世事亦甚多端却不如在家林蔬食菜羮早眠晏<lb/>
𧺫朝經暮史朋聚友集為自在脱灑也且及物之功惟<lb/>
有考較文字一節得行餘根幹上俱未能及而計亦未<lb/>
必能行也故扵七月初九日發一懇䟽乞致仕以逺隔<lb/>
不得請裁姑據管見行耳期必得之乃穏若復為官所<lb/>
迷再一二年龍鍾甚然後歸所失多矣今在此亦頗為<lb/>
王府所恠怒然官可舍不可輕屈扵人也俟後續具臧<lb/>
瑞周繡衣在此極䝉其相愛信今龔公亦然知皆執事<lb/>
<pb n="KR4e0137_WYG_002-51a"/>
所吹噓也然清不敢不謹江西人最易𧺫謗今始知之<lb/>
然浮言不久亦當自定累承指教知感知感今科所中<lb/>
舉人清所取優等及案首者凡四十八名衆頗以為難<lb/>
清亦以為一幸云<lb/>
　　　淮上與周公載員外書<lb/>
所借來陳石齋先生乞終養䟽及彭方伯所寄來柬昨<lb/>
夕已扵燈下各録出一通盖清自南來所得今世文字<lb/>
未有若此者正氣之英華自是與尋常藻繪者不同新<lb/>
<pb n="KR4e0137_WYG_002-51b"/>
學小生偶從執事得此知賜矣䟽中有云内無攻心之<lb/>
疾則外無從事之難清愚竊以為此語當不止為其一<lb/>
身之事發也意此老年來所以遲回顧惜此一進者其<lb/>
特以此耶然即此隻語儻留聖心則其所關繫補益<lb/>
似亦未可以計量也彭公之書謂國家無負臣下臣下<lb/>
當無負國家此真知念國家者之言抑可為凡百有位<lb/>
之通箴也至謂識得破時三公九卿山夫野老一也噫<lb/>
公惟有此挾負此其所以處進退利害恩怨之間脱灑<lb/>
<pb n="KR4e0137_WYG_002-52a"/>
自在凡百任之傍人窺視未見其隙也清因便聊一奉<lb/>
質扵髙眀惟裁教乃幸唐李文公謂鸞鳯之音自不得<lb/>
不鏗扵燕雀今觀二公之文若此然本二公之素所取<lb/>
重扵天下者元不以文也李公之言扵是益信客舟燈<lb/>
下抄讀之餘掲篷一視惟北有斗其光爛然可仰而不<lb/>
可近也恃知及此不覺狂率<lb/>
　　　寄王懋學書<lb/>
汝淳至備審近来𧺫居休裕無復違和極慰逺想南都<lb/>
<pb n="KR4e0137_WYG_002-52b"/>
百務清簡得以尚友古人之時多矧執事負出羣拔俗<lb/>
之資濟之以三五同志相與金蘭麗澤焉造物者當此<lb/>
時為此布置宜真有意哉一時天地秀氣畀之士類為<lb/>
浮華𤨏碎所耗散者大半矣今得諸君子意見如此他<lb/>
日擔當應有在也心非木石寧不為宇宙元氣一助喜<lb/>
耶聞之善自愛者能以數年而植千百年之業或一日<lb/>
而遺千百年之休儻非收拾得早樹立得早則何以克<lb/>
致此惟愛日自強無若不肖清之蹈後時之悔哉因汝<lb/>
<pb n="KR4e0137_WYG_002-53a"/>
淳回便申此區區<lb/>
　　　與司馬張先生書<lb/>
生近得田嵓主事轉達所賜尊翰<graphic n="KR0903" url="https://raw.githubusercontent.com/kanripo/KR-Gaiji/master/images/KR0903.png" mimeType="image/png"/>帕并題二扇格言<lb/>
南向再拜又再拜卓然光霽之在目至感至愧之情寔<lb/>
不能自状生不肖之病惟老先生察之悉而憂之深故<lb/>
所藥無不切中病原而養徳之理亦自備扵其中矣今<lb/>
二扇謹寳藏之而各録出三四通置之凡所坐卧之䖏<lb/>
庶幾三年之艾猶得及扵七年之後也若賓客足跡所<lb/>
<pb n="KR4e0137_WYG_002-53b"/>
及之地則不敢以張之而所録者亦不題為某先生之<lb/>
恵誠懼懲艾不力秪為文具則益重吾老先生之愧也<lb/>
長兒存畏幸沗郷舉将来㑹試又將各分一通與之期<lb/>
共努力耳云云<lb/>
　　　寄鄒汝愚書<lb/>
梁叔厚先生來知廣中相知有劉時雍李若虛二公為<lb/>
慰令尊甫此時猶在廣否義命之際量已洞然盖但願<lb/>
其子得做好人便不得兼願富貴矣近時吾輩中如懋<lb/>
<pb n="KR4e0137_WYG_002-54a"/>
學者僕竊心慕之其學識志量果不凡也天瑞在貴州<lb/>
至今聞問間猶未見其多進益處僕非喋喋方人者盖<lb/>
惜其以如此之才識如此之氣力而獨扵助長一病不能<lb/>
少减以其與執事夙相好也故及之執事盖亦好之而<lb/>
知其所未至者也儻書問中亦可自以意及之陳憲僉<lb/>
便奉此草草不盡所欲言<lb/>
　　　與雲室徳緒賢弟書<lb/>
清閏正月十九日自建昌歸南昌又明日晡乃得徳緒<lb/>
<pb n="KR4e0137_WYG_002-54b"/>
賢弟訃告吾先生謝世痛楚柰何慟哭柰何清扵吾先<lb/>
生乃僅止於去嵗之一見而已憶昔先生别不肖扵芋<lb/>
原登轎之時泫然涕下豈吾先生扵時殆亦自疑其不<lb/>
可必復相見邪扵今思之五内如割復可柰何哉清自<lb/>
供職扵此日不暇給小兒此囘出於不期雖父子之别<lb/>
亦不得盡所言今日追至弋陽僅得草此與列位相問<lb/>
前日在南昌匆匆無柰姑附祭文藁見意耳再告徳緒<lb/>
貴溪教諭事方圖為解釋似未足深憂也老先生向亦<lb/>
<pb n="KR4e0137_WYG_002-55a"/>
垂教及此前書道粹夫事姑只自知勿泄扵他渠後來<lb/>
亦頗悔悟也<lb/>
　　　與董遵道書<lb/>
稽勲孫志同文選黄汝脩及太常王廷輔少卿亦舊考<lb/>
功也聞章先生動息皆以奏聞𧺫取為意清謂先生今<lb/>
决無意出矣其聞𧺫取其言非但不入其心亦不欲納<lb/>
諸耳矣非但先生自有牢闗意其弟子之畧知其心者<lb/>
亦力謂當路者不必以此厚先生矣殆必有其説也又<lb/>
<pb n="KR4e0137_WYG_002-55b"/>
其向日同志一二比來復出者俱不得完璧而歸今聽<lb/>
先生一人堅卧林下保全令徳斯亦足壮士風淑士彚<lb/>
而為國家添一人物矣易所謂不變其所守乃所以益<lb/>
上者也况今既未能以不次柄用先生只将以纂脩文<lb/>
墨事取用誠亦不必竟其事矣清又謂七八年前姜仁<lb/>
夫亦力為之辭皆先生所厚者諒非有他也諸公曰章<lb/>
先生之見信扵人如是哉歎息不已蔡清寓北京崇文<lb/>
門外奉寄董遵道賢契知之計諸君若到堂上地位當<lb/>
<pb n="KR4e0137_WYG_002-56a"/>
别有施行今則未敢望也<lb/>
　　　與楊實夫書<lb/>
自南京一别抵家僅六十日而家父棄世自此百願違<lb/>
心百事俱置念外矣髙第尚未及賀亦得一慰親心為<lb/>
喜也繼聞以養病囘家固知賢者所志有在扵一第一<lb/>
官之外者清懐賢之心自不敢遏但北上之計全未及<lb/>
辦而力亦未能辦也近以目病不出户已半年閲古人<lb/>
書頗覺有味而終得為家事世事所奪駸駸衰暮目前<lb/>
<pb n="KR4e0137_WYG_002-56b"/>
事既可自考後來事又未可自保故未敢果扵復進也<lb/>
賢者歸已再年静中所得必多何日獲聆至論以沃我<lb/>
焦枯為此生之快也貴郷楊判簿自南安來過翌早當<lb/>
逺别燈下連寫數書不能伸意心照是頼<lb/>
　　　與江西黄提學書<lb/>
易解節要者生友舉人新淦周同所述序之者曰劉曦<lb/>
永豐學生員也節要主扵發明理數無意文藻而劉生<lb/>
之序鑑評似乎端的詞氣似乎簡雅意皆有沿流遡源<lb/>
<pb n="KR4e0137_WYG_002-57a"/>
之工夫者生竊慕之不知執事曽深知其人否因便録<lb/>
此一序申達盖其嘗用心扵科舉外亦今學者所難量<lb/>
必執事之所樂聞也<lb/>
　　　與倪上舍書<lb/>
不意吾青谿老先生遽謝人世朝野衰悼况門下小子<lb/>
素受恩知痛悼可柰何哉以江山阻逺不得躬至柩前<lb/>
一哭弔其負愧又如何兹特脩香一瓣牲醴二項祭文<lb/>
一通帛一疋托為奉致于老先生尊靈前表此情深愧<lb/>
<pb n="KR4e0137_WYG_002-57b"/>
不能盡也又切以老先生之遺勲遺徳今皆在足下一<lb/>
身其所當保重者亦非一言可盡惟賢眀之資素出等<lb/>
夷更望千萬念之勿替<lb/>
　　　與徐方伯書<lb/>
文章在宇宙間支流日益衍矣三代無文士六經無文<lb/>
法者不以文為事也韓栁之徒天才本自挺出可以大<lb/>
有所立終不免扵以文立家者枝葉勝也諸葛公學不<lb/>
事章句當出師倥偬之際援筆上言乃得與伊訓説命<lb/>
<pb n="KR4e0137_WYG_002-58a"/>
相表裏而其梁甫一吟亦春秋筆也此其根本所在為<lb/>
何如哉嗟夫大易之序賁極而剥來中庸之至徳則尚<lb/>
絅為之階吾夫子是以乗除世道而有從先進之思也<lb/>
融堂先生生于蘇黄秦晁文事盛行百巧競出之後而<lb/>
其著述乃皆主扵發其胸中之所自得者而止初不拘<lb/>
拘扵一字一句之工而其道理所在神志所適亦自天<lb/>
然成趣力量百倍非專事文家者可望信乎其自大本<lb/>
大根中流出而可以喚醒學者崇本之念矣此其所闗<lb/>
<pb n="KR4e0137_WYG_002-58b"/>
繫豈細故也哉所謂可與知者道也云云<lb/>
　　　復鄭廷綱提學書<lb/>
累承顧恵感荷殊深昨行又辱華翰并厚儀益増感荷<lb/>
教條一編敬已披閲終巻清之愚扵是開益多矣翰中<lb/>
末段所諭自當體悉來指昨以紙筆不便故稽緩計在<lb/>
情照不備<lb/>
　　　又<lb/>
生清又言清近見士大夫往來書翰有以有道二字相<lb/>
<pb n="KR4e0137_WYG_002-59a"/>
褒稱者清愚未嘗不心為之駭懼或有誤以此二字加<lb/>
清者雖其人甚的清謝書亦不敢以此復之先正嘗謂<lb/>
願士大夫有此名節不願士大夫立此門户今或褒名<lb/>
飾字以相為重便是互相標門别户矣夫君子豐扵實<lb/>
儉於名者非但自待之法亦推心以厚知己之道也况<lb/>
如清者愚下最甚百短之中或得一二僅可䖏誤愛者<lb/>
遽借之以美字語云将如後患何故今謝東亦自不欲<lb/>
出此二字回奉非敢畧也固知老先生意在誘進後生<lb/>
<pb n="KR4e0137_WYG_002-59b"/>
輩然此意亦非所以為尊者復也惟希俯諒<lb/>
　　　謝姜太守書<lb/>
清不佞知隣國有韓荆州舊矣塵泥心迹未敢輙以賤<lb/>
姓名通𧺫居之敬扵執事執事何從過聽乃先辱引而<lb/>
置之度内蕭通守公至承賜源流至論盖所以梯其進<lb/>
也而諭民善俗榜文兩集皆鑿鑿乎儒者之實用凡有<lb/>
志經世之士所當預置一本者此其為賜又加厚矣夫<lb/>
儒者之效乆不白扵世公獨汲汲為斯文猛著氣力如<lb/>
<pb n="KR4e0137_WYG_002-60a"/>
此公固自以為分内也公此心何心哉惟堅守此心而<lb/>
力行之不令少雜以他術以終其效扵此一方天果有<lb/>
意斯文當不令公之功用止顯設扵一方而已也清泉<lb/>
南一俗士少䝉父師訓誨偶扵時文常習中窺見一條<lb/>
正路若彷若彿自謂稍知趨向者夫何年來碌碌進則<lb/>
無以藉手固未甘扵脱落夙心以茍且目前而退則尚<lb/>
繫扵𤨏𤨏者乍雅乍俗如狂如癡曩時一㸃壯念幾就<lb/>
消磨矣適閲來賜復覺竦然乃知世固自有典刑在也<lb/>
<pb n="KR4e0137_WYG_002-60b"/>
惟是鄙愚自治不勇他日或叨一命不自知果能執此<lb/>
以往否然長者之賜意豈泛泛者感佩殊深以賤疾去<lb/>
留稽扵布謝負罪未涯瞻拜伏冀為斯文加愛不具<lb/>
　　　與侍御朱茂恭先生書<lb/>
生禀質極愚俗學俗心纒繞深矣向因寗永貞先生得<lb/>
覩顔範及聞盛徳之詳私以為知所嚮往矣嵗月蹉跎<lb/>
猶依然故物近復得拜見扵長安邸舍雖未得朝夕摳<lb/>
侍然辱所以警發而指摘之者甚厚乃知大人君子愛<lb/>
<pb n="KR4e0137_WYG_002-61a"/>
人之心無量也生無似竊以為今日誦孔孟程朱之書<lb/>
者滿天下求如吾先生之宅心制行所以處家䖏郷立<lb/>
朝䖏官處上下真能發越孔孟程朱之言扵一身而不<lb/>
負其為後人開創之力者一世實未能有幾人生輩心<lb/>
茍未即槁木孰能無所感動誠非以道盛徳扵尊前也<lb/>
一念仰止因事輙發而不及計其非盛徳者之所欲聞<lb/>
也生所愧正所謂徒羡人而甘自棄又曰二者無柰何<lb/>
徘徊嵗将暮者自顧凛凛實恐終有負扵賢者之門也<lb/>
<pb n="KR4e0137_WYG_002-61b"/>
惟願先生尚留之度内他日容更有請益而起廢之日<lb/>
耳向承途中寄賜李忠定公行状及手教輿地圖及昨<lb/>
者嚴辦事送到道學傳志同與生已同拜領増感増感<lb/>
志同亦同此渇仰之情數日以小疾在告故未遑脩書<lb/>
生因廖外郎便附此致忱特乞節哀加飯重為吾道保<lb/>
愛斯人将大有頼耳寗先生已蒞鳯陽任必自有書達<lb/>
矣兹不及栁文肅公文集一部附奉備覽<lb/>
　　　寄周汝厚書<lb/>
<pb n="KR4e0137_WYG_002-62a"/>
數日欲作書而牽扵人事及今已迫南歸又怱怱説不<lb/>
盡矣清此行本為應春闈行然静中自顧殊無可以應<lb/>
春闈者况孱弱之軀顧影隻然子嗣一節猶未能上慰<lb/>
親心豈宜切切扵功名富貴恨向日摇扵親朋之議不<lb/>
能堅持夙心而虛此數百里之䟦渉耳故今斷然而歸<lb/>
非能輕功名富貴也鴻鵠之㣲豈能一日而忘其翹然<lb/>
外鶩之心而或漸于干止于棘者力有時而不足翅有<lb/>
時而當戢耳衷臆之私當為吾兄一布也科期迫矣京<lb/>
<pb n="KR4e0137_WYG_002-62b"/>
師之㑹姑且未及如有教恵可訪吾泉人士之逰扵京者<lb/>
授之儻便仍以屬之廬陵周伯承兄轉至吾提學先生<lb/>
䖏達焉則所以慰鄙懐者言弗能喻矣<lb/>
　　　與徐大㕘書<lb/>
生以十三日發洪塘今日抵滄峽臨行間極辱教愛感<lb/>
佩何量所歉者克治不勇恐他日見公猶復是故時人<lb/>
爾雖然敢不勉諸承教來途中稍把鄙懐放寛著亦覺<lb/>
有一二意㑹䖏大抵心固主思然思之太迫促亦反為<lb/>
<pb n="KR4e0137_WYG_002-63a"/>
逆其心天之本然而不免迷墜暓扵眼前矣鄭仲平為<lb/>
人果士類中之難得者其志操剛剛故能有立而又安<lb/>
詳不暴清不能及也今之科舉之士志不在温飽而又<lb/>
不汲汲扵名者以生所見或未有過之者也此後又得<lb/>
老先生振作之將來必大段有成就矣又如汀州賴友<lb/>
先者清猶只見其文耳然因其文亦可以占其人品之<lb/>
大畧天地間善類亦不可多得清故私拳拳云<lb/>
　　　托焦侍講書<lb/>
<pb n="KR4e0137_WYG_002-63b"/>
生向進謁不獲遇自後阻病逮今且三月徒抱炯炯耳<lb/>
極知長者厚徳故敢忘踈賤徑托林廷玉代訴養病一<lb/>
節盖生父母年皆六十僅有不肖一身而不肖近來病<lb/>
勢轉劇故萬不得已為此决非敢有所矯亦决非能輕<lb/>
外物者伏望憐察此情儻荷仁人一言之利還家調治<lb/>
有瘳不出三二年當復奉顔範矣承命取鄙作不知先<lb/>
生安用此等臭腐哉豈將有意教之耶但知藁已多散<lb/>
亡此出他人所録字多訛繆欲俟録正則病冗未暇姑<lb/>
<pb n="KR4e0137_WYG_002-64a"/>
借此復命惟卒有以教之乃如所願<lb/>
　　　與劉咸栗書<lb/>
自甲寅别後尊府先生竟不及大用而謝世清亦失母<lb/>
南奔兩情摧沮兩地暌隔扵今八年偶㑹節判令兄知<lb/>
擢第後出宰輝縣敬惟執事家學源逺壮行自今萬里<lb/>
壯圖皎然在目所謂象賢濟美之勲自可計日而待唯<lb/>
不忘清心治身為本是期清今年四十八矣碌碌悠悠<lb/>
無一事庶幾可慰意者咎不在今而在壮年兹舉似故<lb/>
<pb n="KR4e0137_WYG_002-64b"/>
人冀用清為戒耳官次擾擾不能盡所言情照是賴<lb/>
　　　奉新淦周先生書<lb/>
生舊嵗九月至京曽附書盛郡錢通守䖏轉送生之行<lb/>
止事畧具矣十月二十八日承乏禮部祠祭司主事百<lb/>
仭之䑓得渉其一級焉君親師友之賜皆不能忘也但<lb/>
心酷嗜書史而氣質已老精神積久病憊扵實事並無<lb/>
所得至扵吏事又尚懵然方以迂腐不堪為愧為恐兹<lb/>
因年友盧君便奉此并香帕表意而已不具<lb/>
<pb n="KR4e0137_WYG_002-65a"/>
　　　寄莆田劉子賢書<lb/>
觀先生所自待斷斷然實地根本工夫一掃却許多煩<lb/>
冗枝葉愚意今日大勢如此匡治之計須是先生輩出<lb/>
身也然雖未即出易之益九二曰利貞弗損益之盖言<lb/>
雖未為時用然其弗損所守如此則所以益扵上者亦<lb/>
既多矣而况又有所謂子弟從之則孝弟忠信者乎小<lb/>
兒存畏今年九嵗矣家父母留在膝下去先生纔百餘<lb/>
里而未能即時遣詣門下以供灑掃途中徒為念之耳<lb/>
<pb n="KR4e0137_WYG_002-65b"/>
前在清湖遇海鹽陸陳二友來莆欲附拜一書而目疾<lb/>
方重至今僅少愈得林待用便謹此屬為轉奉外小意<lb/>
有瀆賢者然此在古之人皆用之幸勿外<lb/>
　　　與周時霖大尹書<lb/>
貴縣典史遣縣吏送到貴瀚及厚恵賢友初履任四壁<lb/>
尚未完而遽及此區區受之殊覺愧悚天下惟縣官最<lb/>
難做大抵一則欲仁以及物二則欲智以衛身惟仁上<lb/>
分數多則知上亦省力矣因來瀚云云故及適在家得<lb/>
<pb n="KR4e0137_WYG_002-66a"/>
親見來吏後此恐難遇立報書不詳<lb/>
　　　寄鄭仲平書<lb/>
一别再更寒暑凡百無進獨有懐慕仁賢一念自覺未<lb/>
衰耳向得家書知往掲陽辱過寒舍存問老親及召朂<lb/>
小兒輩感感掲陽與吾閩接壌尊府書問計常不絶又<lb/>
風土相類貴眷從宦當亦無不服習之患庻幾心力清<lb/>
一陶成士類為國儲材矣然久不接一書殊用懸懸黄<lb/>
徳馨曽到掲陽否此友志行近來當益有進仁兄幸更<lb/>
<pb n="KR4e0137_WYG_002-66b"/>
引而上之為斯文成就一箇好人在世間大是好事亦<lb/>
吾輩夙心也第其家素貧正恐心欲來而力未能果儻<lb/>
既到日給之類得不全令費心又善也<lb/>
　　　托周紹立推官書<lb/>
一别四年恒切懐想病懶相仍早不及書為負近因北<lb/>
上以疾留此有一切已事特托居魯大人轉遞以瀆切<lb/>
希留意天順年間紹興府山隂縣或㑹稽縣有鄭姓者<lb/>
任泉州府晉安驛驛丞無子攘得泉州民王姓者㓜子<lb/>
<pb n="KR4e0137_WYG_002-67a"/>
為子本名翰今傳者云名為鄭麟或又傳鄭氏復姓蕭<lb/>
氏未得其的只在紹興城居乃清母舅之子扵清為兄<lb/>
不幸至此今清舅家人與業落盡矣清久欲物色表兄<lb/>
而以力孤未得丙申年曽寄一書去而不見答亦不知<lb/>
此書果達否甲辰年又屬鍾繡衣為訪之終亦未見報<lb/>
兹幸年兄大人當道誠竒便也特此奉懇乞以斯文骨<lb/>
肉見念為清悉心詢訪期扵得之乃荷初間且宜設他<lb/>
詞以來之未可遽露此指恐其見處不同有引而逺之<lb/>
<pb n="KR4e0137_WYG_002-67b"/>
意則後難扵踪跡耳其生以庚午年二月十一日申時<lb/>
但鈎得其生甲符合則的然矣便乞急字下報清當有<lb/>
以處之茍吾王氏一爐香火藉此有奉而不遂絶則年<lb/>
兄之徳在清與王氏者豈言語所能叙哉且舅家元非<lb/>
軍匠等籍又聞鄭氏亦自有子此扵去就之間兩為有<lb/>
詞而無負者也書言有涯此懇實大清留此懸懸渇得<lb/>
一報<lb/>
　　　又<lb/>
<pb n="KR4e0137_WYG_002-68a"/>
清之表兄今名為鄭倫向所傳麟字盖音相近而誤也<lb/>
在蕭山縣不在㑹稽山隂故前二姓皆不的一見細認<lb/>
與所聞無一不相符右手末二指傷痕宛然亦能道城<lb/>
邑里居之彷彿握手相慰恍若夢中一則以喜一則以<lb/>
悲遂使吾表兄無祖而有祖清也無表兄而一旦復得<lb/>
之扵數千里之外㣲執事之力不至此此其為厚詎容<lb/>
以恒情論哉謹遣家僮從𨽻人上報清表兄即同來謁<lb/>
謝昨家僮來多擾仍承恵方正學先生文集及佳紙重<lb/>
<pb n="KR4e0137_WYG_002-68b"/>
感重感表兄清終欲得其歸故郷何者鄭氏後來已有<lb/>
子而故宗乏嗣何乃浮寄他郷作箇無根之人以自没<lb/>
其終身哉俟清至京後别具書奉今未能盡<lb/>
　　　與㳺太守書<lb/>
清叨從郷國後塵耳熟執事盛徳有日矣以踈賤晩末<lb/>
兼迹寓彼此不相值末由一挹顔範為歉近敝縣吴大<lb/>
使自紹興來承執事逺垂聲問兼恵良茶祇領此意良<lb/>
深感荷紹興東南大郡也以執事之盛徳而君長之清<lb/>
<pb n="KR4e0137_WYG_002-69a"/>
竊為紹興之民喜得所怙恃矣㑹晤未期惟萬加保重<lb/>
以階逺到為郷邦士類之光實所注望清輙慿郷愛及<lb/>
盛徳有一事禀瀆今蕭山縣民鄭倫者原泉州晉江人<lb/>
王姓清母舅子也扵清為兄外家不幸母舅中年得風<lb/>
疾落魄失心鄭之父時為弊府晉安驛丞無子因誘得<lb/>
倫而子之時盖三嵗矣無何鄭即携去蕭山而以入其<lb/>
籍然鄭既歸後亦自生有子其承家已有人而清之舅<lb/>
妗今皆已喪謝有二表弟亦相次殀亡又無親伯叔王<lb/>
<pb n="KR4e0137_WYG_002-69b"/>
氏之鬼至今棲托傍支焉可念也清知有表兄在紹興<lb/>
而托人詢求者有年矣柰距其去時已将四十年聲跡<lb/>
既濶至名字面貌之類在内外親知亦皆茫然以是前<lb/>
此只泛然求之紹興諸縣之鄭氏是以久未能得最後<lb/>
為𢎞治戊申乃荷吾年兄貴寅周大人為多方物色竟<lb/>
得之扵蕭山吾年兄此恩此力在王氏與清者豈可以<lb/>
恒情論哉在清既得表兄以情以義便當挽歸故郷以<lb/>
嗣其宗不容少緩矣但以目前之勢䖏之外家今消落<lb/>
<pb n="KR4e0137_WYG_002-70a"/>
已盡而清家素寒儒亦朝暮僅給顧未有可以為吾表<lb/>
兄地者是以姑請表兄暫至故郷一酧先世墳墓而未<lb/>
敢遂強之挈家以回竊亦以為且得此一條血脉明白<lb/>
在清茍未先朝露後來尚有為之作計日耳此則又有<lb/>
甚不得已者今者表兄有女年已可議婚而彼間親舊<lb/>
有求者表兄以清向日有言期必歸配泉人以是莫之<lb/>
許而以書達清今以時决之以此言之則其歸計似又<lb/>
不容久緩顧清今日力㣲且相去遼逺實未知所以為<lb/>
<pb n="KR4e0137_WYG_002-70b"/>
之計也清聞人有所當為而力未能為者天每有以相<lb/>
之兹幸吾盛徳郷尊為之大父母扵其所寓之郡如表<lb/>
兄情事如此亦郡中赤子之未得其所者况郷邦之愛<lb/>
斯文骨肉之義皆君子所不廢以是不自揣量私心過<lb/>
望願得執事慨然施徳扵不報之地二三年内為主張<lb/>
成就之令歸其所以續其絶如其未然則一二年間且<lb/>
令得因便至京與清一㑹然後就與圖歸計則斯恩也<lb/>
斯力也毋論生人王氏之鬼有知亦當思結草扵地下<lb/>
<pb n="KR4e0137_WYG_002-71a"/>
矣然清表兄既得謝鄭氏以去則鄭父所遺雖最㣲末<lb/>
亦不宜復有干取當悉以返諸鄭氏不使至累執事之<lb/>
公道而表兄亦頗自解此意矣惟執事更有以教之善<lb/>
區䖏之懇祈莫盡因吴大使回便徑布其私雖至親前<lb/>
語亦不是過矣<lb/>
　　　寄蕭山嫂<lb/>
吾兄不幸忽至扵此清今無可説矣哀苦亦無可柰何<lb/>
矣但願吾嫂片心常念亡者常念王氏祖宗保育㓜孤<lb/>
<pb n="KR4e0137_WYG_002-71b"/>
教訓二女節衣節食避寒避暑勤勿至傷勞其筋骨儉<lb/>
勿至空乏其體膚内所慿恃有吾嫂之父母兄弟外所<lb/>
倚濟有鄭氏之老叔公及叔郎清來年或夏或秋或冬<lb/>
必得相見以圖後事長姪女今年纔十五嵗古人二十<lb/>
而嫁在今世亦多其婚姻候清來年共到泉州議之未<lb/>
晩也深知嫂從前辛苦今又獨撫孤㓜有不勝其艱難<lb/>
者然此實命也命乃天之所造無可逃移之理惟守志<lb/>
義㸔此子兒他日子兒成器則吾嫂之享福亦自然而<lb/>
<pb n="KR4e0137_WYG_002-72a"/>
然矣又筭命者皆謂姪子八字儘好可保養成他日亦<lb/>
必自能做人惟吾嫂保養之保養之王氏一𣲖在泉州<lb/>
者已絶今全靠吾嫂養成此子以繼其絶也吾嫂儻或<lb/>
失顧䕶則王氏宗祀乃吾嫂負之而亡者有知亦不得<lb/>
寧扵地下矣此書幸托令親張秀才為讀説過清只因<lb/>
十年身家舊債未還故至今有欠而無餘然自今以後<lb/>
當益自節用随時附寄些少以助衣食之計今附来細<lb/>
絲銀叄兩備用切不可被人欺謊妄費分毫盖此銀在<lb/>
<pb n="KR4e0137_WYG_002-72b"/>
清亦甚難得者前年兄在時有本銀十兩借人未知今<lb/>
已還未其回京時有本銀五兩借人今就須討起已令<lb/>
克忠扵上司及府縣告状務必本利追完然後𧺫身惟<lb/>
吾嫂以實告之此兩家借銀者量不是好人疑有欺孤<lb/>
弱寡之心當以官府公道斷之也克忠正二月便欲回<lb/>
因清本身去就事未决不意遷延直至扵今有缺書信<lb/>
甚負甚負萬乞情察外有香一束木綿布二疋祭文一<lb/>
帖奉祭兄靈牲酒銀伍錢著克忠臨時備用言不能盡<lb/>
<pb n="KR4e0137_WYG_002-73a"/>
矣惟内外諸親列位前乞一一引名拜意匆劇間不能<lb/>
各具書禮<lb/>
　　　寓徐州寄存畏<lb/>
近時浙江左布政何公宜福建福清人也方在娠父以<lb/>
商出公既生母獨鞠育之甫七八嵗自知力學至二十<lb/>
登進士後父子始相見其居在在以公亷著稱若人者<lb/>
豈必皆有父日教督之始能成人哉况汝又幸自有汝<lb/>
父在惟勉之汝身雖不在我傍吾心則常在汝身也古<lb/>
<pb n="KR4e0137_WYG_002-73b"/>
男兒能自強者何限以非目及姑置之何公事則當今<lb/>
人人所知者故特書以寄汝吾且不久取汝來也<lb/>
　　　送園地入縣學柬<lb/>
丁憂南京吏部郎中蔡清係泉州府晉江縣在城人有<lb/>
已置園地一所坐落本縣儒學背後周圍約有六十餘<lb/>
丈四至登載上手契書元有荔枝等果木在内因見本<lb/>
學生徒日衆不足以容如欲増建亦苦無地此地幸與<lb/>
本學接連思得不肖元由本學教養出身基本之地愧<lb/>
<pb n="KR4e0137_WYG_002-74a"/>
無分毫補報情愿送入此地來歴並無分毫不明日後<lb/>
子孫亦决不敢争執今特親筆立此文契并粘帶上手<lb/>
契書一紙敬送本學掌教林先生司訓韓先生劉先生<lb/>
列位伏望采其㣲誠而不之卻至願<lb/>
　<lb/>
　<lb/>
　<lb/>
　<lb/>
<pb n="KR4e0137_WYG_002-74b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　虛齋集巻二<lb/>
</p>
<p>
</p>
  </div>
</body>
</text>
</TEI>