<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>横浦集巻十六</head> <lb/>
    <p>
<pb n="KR4d0202_WYG_016-1a"/>
欽定四庫全書<lb/>
　横浦集巻十六<lb/>
　　　　　　　　　　　　宋　張九成　撰<lb/>
　序<lb/>
　　寄醫僧序<lb/>
余家貧水菽不給寓鹽官東鄉作村教書村深無市井<lb/>
庖厨蕭然朝夕所供惟蔬筍之屬無它種食多傷胃乗<lb/>
間輒發病建炎三年十月二十六日予自村中歸忽中<lb/>
<pb n="KR4d0202_WYG_016-1b"/>
邪風未及息肩即病上嘔下瀉胸中煩而子腹急證為<lb/>
伏隂傷寒六脈俱絶纍然待盡而已醫者交揖而退曰<lb/>
吾術窮矣老親哭於前曰吾老身將安歸乎諸弟妹環<lb/>
哭於前曰誰其友愛我乎朋友親舊聚哭於内外曰吾<lb/>
誰與相親愛誰其與道是非乎哭聲連連不止坐中有<lb/>
陳彦柔者慷慨竒士也魁然其形收涕而言曰哭聲止<lb/>
當求所以為計徒哭何為吾聞僧正慈懿方公有竒藥<lb/>
能起死扶生謂予弟子集子才曰二公可亟擕吾簡以<lb/>
<pb n="KR4d0202_WYG_016-2a"/>
要之當即至乃磨墨運筆作簡曰張子韶以養親得病<lb/>
病將死師髙義其一來視之簡成以示衆衆曰唯乃以<lb/>
簡付二弟馳簡叩師門讀簡未半即令從人整具謂二<lb/>
弟曰可先往吾即至矣二弟歸未及堂而方公之車已<lb/>
在吾門矣既入而診曰隂氣深入救之不當以一路宜<lb/>
火攻其外丹攻其内隂氣除辟生理在矣乃令作艾炷<lb/>
狀如芡實置五十粒然灼臍下又開篋取丹四粒雜以<lb/>
它藥曰火行藥到嘔㵼止矣吾將理它疾頃之當復來<lb/>
<pb n="KR4d0202_WYG_016-2b"/>
視夜漏十刻師再至善言相慰說曰無憂矣既來果然<lb/>
皆稱師之妙手而予獨喜其復來之意夫以丹起死衆<lb/>
所知爾復來之意非予與老親弟妹之心不能知也予<lb/>
因師復來坐見師胸中活人之路滔滔然有數百倍之<lb/>
地吾鄉之民與夫冠盖舟車往來於吾鄉者凡有疾疢<lb/>
其何憂哉予養病無事因書數語寄方公為我子孫它<lb/>
日報恩之記十一月日序<lb/>
　　謝舉之字序<lb/>
<pb n="KR4d0202_WYG_016-3a"/>
余兒伯厚從南劒謝君學讀書一日訪余坐定整衿離<lb/>
席而白余曰舉之未有字也敢以請余告之曰余讀烝<lb/>
民之詩曰徳輶如毛民鮮克舉之未嘗不三復而歎也<lb/>
其歎伊何歎人之無志也嗚呼茍有志焉何所不可而<lb/>
况徳吾所固有者取之無盡酌之不竭而荒怠廢棄不<lb/>
肯一用力舉之者何也夫燕越之逺天下所共知也使<lb/>
膏車秣馬順風揚帆志燕而北指志越而南征雖冐濤<lb/>
波陟﨑嶇而必至焉者有志也若乃乍出乍入或進或<lb/>
<pb n="KR4d0202_WYG_016-3b"/>
止窮年皓首水宿風飱安能濟乎將聞人或呼此字則<lb/>
宜矍然自省曰余有是乎抑無是乎無則疾䇿而急趨<lb/>
之有則余當慶謝大夫之有賢子<lb/>
　　孫斌字序<lb/>
少劉孫君分教横浦與余比隣日相過甚樂少劉精深<lb/>
該博恢廓有氣節一日擕其弟斌文巻來相示余讀之<lb/>
磅礴出入縱横上下一歸大公至正之路真吾少劉弟<lb/>
也少劉曰吾弟未有字也敢以請余曰文武一事也子<lb/>
<pb n="KR4d0202_WYG_016-4a"/>
不見夫周孔乎四海皇皇奠枕於京齊人章章歸其侵<lb/>
疆此楊雄氏名貌吾先聖也士大夫所學不學周孔伊<lb/>
誰之學學不貫文武為一事亦奚以學為故前輩謂達<lb/>
鴟鴞之詩坊記之義者乃可以治兵真知言哉余今將<lb/>
字子曰師聖意俾其以周孔為師也斌其勉哉毋負余<lb/>
字<lb/>
　　送陳朝彦序<lb/>
昔有客求教龜山先生先生曰子盍誦詩乎温柔敦厚<lb/>
<pb n="KR4d0202_WYG_016-4b"/>
詩教也客謝曰唯某知先生意矣某性剛性剛多得謗<lb/>
先生曰嘻子之剛未煉也夫剛莫剛於金矣未入大火<lb/>
則多礦少真易折易闕使經百煉乃為利器干將鏌鎁<lb/>
上決雲霓陸斷犀象水截蛟龍其剛如此煉也子勤誦<lb/>
詩玩三百篇之意以養温柔敦厚之氣庶其免乎余三<lb/>
復其言而周旋之南康宰建安陳庭傑朝彦余同年友<lb/>
也性資剛正學問精深豈凡俗所可窺測顛仆州縣間<lb/>
餘二十年矣惡言詈辭拂心逆意人所難堪忍者朝彦<lb/>
<pb n="KR4d0202_WYG_016-5a"/>
處之晏如也豈亦聞煉金之說乎抑又聞之天下之智<lb/>
生於憂患而死於安樂故徳慧術智乃起乎疢疾而苦<lb/>
其心志勞其筋骨餓其體膚空乏其身行拂亂其所為<lb/>
者乃天之將降大任頑嚚傲很乃成大舜險阻艱難乃<lb/>
出晉文豈天之成就人才每以困苦為造化乎又豈朝<lb/>
彦深知此理故安然受之而不辭乎余嘗三叩之乃對<lb/>
曰固嘗佩紫巖張公之戒矣雖然行百里者半九十知<lb/>
之何難終之實難果能終之其所成就當如何哉朝彦<lb/>
<pb n="KR4d0202_WYG_016-5b"/>
其無忘天意無忘龜山紫巖之意以終之乎因其秩滿<lb/>
而歸輒述龜山之言以實之亦以自警云<lb/>
　　孟聲逺字序<lb/>
紹興庚申余謫守邵陽汴人孟鏗實為推官飯後過黄<lb/>
堂議公事見其詳審通悉眉宇間極靜素余心愛之退<lb/>
而詢其性行或以告曰不娶婦不茹葷亷介潔雅不與<lb/>
人往還每歸舎缾水爐香蕭然如一老比丘也未七八<lb/>
十日間余乃以憂去余茹苦含辛拊心泣血不復知人<lb/>
<pb n="KR4d0202_WYG_016-6a"/>
間事服除鏗惠然訪余於海昌余愛其不忘余也乃問<lb/>
之曰子學佛乎曰否子好黄老學乎曰否然則胡為不<lb/>
娶不茹葷也曰鏗性不樂非有它余曰學所以明人倫<lb/>
聖莫如堯舜周孔而娶而茹葷子欲何為乎人倫之大<lb/>
莫大於三綱而夫婦居其一其可忽諸子其抑心從吾<lb/>
聖人之道直情徑行非吾門所貴亦豈余所望於子哉<lb/>
鏗曰諾謹受教後十年鏗為廬陵幕官又訪余於横浦<lb/>
曰鏗已娶矣已茹葷矣與之欵接議論極有思致余愛<lb/>
<pb n="KR4d0202_WYG_016-6b"/>
之有加焉後遣紀問寒温輒字之曰聲逺盖因其名以<lb/>
取義也書來問余所以字之之意余答之曰夫聲之逺<lb/>
者必有其實也是以君子疾没世而名不稱非好名也<lb/>
惡實之不充也何謂實不愧屋漏不欺闇室以此治心<lb/>
修已以此正家為國以此佐天子平天下直造聖人閫<lb/>
域中者實也若乃激揚名聲互相提拂以為驚世眩俗<lb/>
之具非余所聞於師者孟子曰其涸也可立而待也夫<lb/>
何逺之有子盍謹諸紹興癸酉清明日范陽張某序<lb/>
<pb n="KR4d0202_WYG_016-7a"/>
　　王耕耘字序<lb/>
農人治田有耕有耘耕所以起土膏也耘所以除惡草<lb/>
也有土膏以滋之無惡草以害之則苗勃然而興矣千<lb/>
倉萬箱以享終嵗之飽焉君子為學猶治田也始則耕<lb/>
以養其元中則耘以端其本終則治身齊家治天下無<lb/>
不得其所焉王大夫名其子曰耕曰耘且請余字之余<lb/>
再辭而不獲也乃字耕曰養元耘曰端本嗚呼耕乎無<lb/>
忘所養乎耘乎無害其本乎倘念念於是則大夫所以<lb/>
<pb n="KR4d0202_WYG_016-7b"/>
字者不妄矣否則余何敢言<lb/>
　　都聖與易傳序<lb/>
余蚤游學校與易家者流談其論六十四卦三百八十<lb/>
四爻與夫繫辭至雜卦并為一談曰此神也此道也此<lb/>
體用也此徳業也鑿空駕逺紊實隳真望其貌雖超然<lb/>
若不可挹叩其中乃空然初無所有繫風搏影卒以自<lb/>
欺小則不足以治心修身大則不足以用天下國家其<lb/>
誣易也甚矣後予至京師見先生長者論大易之說乃<lb/>
<pb n="KR4d0202_WYG_016-8a"/>
一皆歸之人事仁義隂陽剛柔盖一體而無間焉乃知<lb/>
夫仁義即天地之道也其於六經之㫖初無杪忽之差<lb/>
吾僚友都聖與一日示余以所傳易且曰嗚呼余尚忍<lb/>
言之耶昔潔先君子言行為一邦師法服習六藝而尤<lb/>
䆳於易某此訓傳談易之義乾坤之氣天地之形六子<lb/>
之用三才之判三百八十四爻之變其於爻象也某不<lb/>
先於辭而先於理以謂卦爻大象適與理相當者聖人<lb/>
則有辭以繫之象爻之辭未盡聖人又為傳於六十四<lb/>
<pb n="KR4d0202_WYG_016-8b"/>
卦之後以明之一章示賢人也二章示君子也三章戒<lb/>
衆人也四章言聖人體易之道也說卦論八卦之理序<lb/>
卦論六十四卦之序雜卦論六十四卦之用又曰此潔<lb/>
所聞於先君子也輒拾其遺說而為之傳嗟乎其深思<lb/>
旁取如此亦已勤矣異夫前所謂神道體用之說者故<lb/>
余竊有取焉且求余為序余故摭其所得於易者而叙<lb/>
之因退而攷其先公世為丹陽人諱郁字子文終惠州<lb/>
教官云紹興乙亥四月旦范陽張某序<lb/>
<pb n="KR4d0202_WYG_016-9a"/>
　　盡言集序<lb/>
司馬温公與王介甫清儉亷恥孝友文章為天下學士<lb/>
大夫所宗仰然二公所趣則大有不同其一以正進其<lb/>
一以術進介甫所學者申韓而文之以六經温公所學<lb/>
者周孔亦文之以六經故介甫之門多小人而温公之<lb/>
門多君子温公一傳而得劉器之再傳而得陳瑩中介<lb/>
甫一傳而得吕太尉再傳而得蔡新州三傳而得章丞<lb/>
相四傳而得蔡太師五傳而得王太傅介甫學行使二<lb/>
<pb n="KR4d0202_WYG_016-9b"/>
聖北狩夷狄亂華嗚呼悲夫器之在諫垣専攻王氏黨<lb/>
其扶持正道亦云切矣余雖不及識其人讀其遺稿徒<lb/>
深慨歎而已<lb/>
　　元城先生語録序<lb/>
余觀馬永卿所著元城先生語録嗚呼前輩不復見矣<lb/>
使余讀之至於三歎息也余攷先生所學所論皆自不<lb/>
妄語中來其論時事論經史皆攷訂是非别白長短不<lb/>
詭隨不雷同不欺於心而終之以慎重此皆不妄語之<lb/>
<pb n="KR4d0202_WYG_016-10a"/>
功也司馬温公心法先生其得之矣紹興丙子八月范<lb/>
陽張某序<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4d0202_WYG_016-10b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　横浦集巻十六<lb/>
</p>
<p>
</p>
  </div>
</body>
</text>
</TEI>