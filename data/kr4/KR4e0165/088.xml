<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>儼山集卷八十八</head> <lb/>
    <p>
<pb n="KR4e0165_WYG_088-1a"/>
欽定四庫全書<lb/>
　儼山集卷八十八<lb/>
　　　　　　　　　　　　　明　陸深　撰<lb/>
　　題跋三<lb/>
　　　跋月影辯<lb/>
予道順德覽新志讀撖生月影辯而善之其謂非地影<lb/>
者三似矣而未盡蓋日中亦有影故也夫道體之全三<lb/>
有神有化有物不測之謂神無跡之謂化有形之謂物<lb/>
<pb n="KR4e0165_WYG_088-1b"/>
隂陽神也寒暑燥濕幾於化矣天地日月物也是故日<lb/>
月者水火之精也水火者隂陽之麤跡也水内涵火内<lb/>
暗液而為濁凝而為氷水體則然也蒸而為煙熄而為<lb/>
土火體則然也月中必有影日中亦然所謂查滓之未<lb/>
盡者故日月不離於物也狐兔者自下視之取象也猶<lb/>
觀逺山然近則否非地影者蓋月有魄而無質也故無<lb/>
所受與瞳鑑當異造化之理甚深有言語所不能盡者<lb/>
聊附此説於後以就正焉<lb/>
<pb n="KR4e0165_WYG_088-2a"/>
　　　跋李嵩西湖圖<lb/>
此卷購得之長安當是西湖圖第有蘇堤而無岳墳豈<lb/>
思陵時畫耶或云李嵩手筆然無題識可考觀其粉金<lb/>
題額非宋人不能書也予夙有山水之好頗留意錢塘<lb/>
之西湖昨嵗出持浙憲輿舫往來若為已有既去而未<lb/>
能忘之今嘉靖戊戌臘日邂逅此幅恍如再到時適有<lb/>
山陵扈從之行表弟顧世安黃甥標從旁贊賞以為人<lb/>
世等鴻雪爾正可臥遊神往槖中自合貯湖山也予笑<lb/>
<pb n="KR4e0165_WYG_088-2b"/>
曰吾老矣不復能有登臨之興儻遂歸休得從二三子<lb/>
於江海之上左右圖書以樂餘年是卷也寧非予鑑湖<lb/>
之一曲耶聊記於此<lb/>
　　　跋姜明叔西湖圖記<lb/>
韓昌黎畫記如畫至王摩詰輞川圖皆詩也明叔為予<lb/>
作此記鋪敘詳贍有法展圖復讀之彌佳顧中舍汝嘉<lb/>
以小楷寫之亦復楚楚可樂也凡物至於可樂外境隠<lb/>
矣世恒謂古今人不相及豈其然哉<lb/>
<pb n="KR4e0165_WYG_088-3a"/>
　　　跋鮮于伯機草書千文<lb/>
此卷千文予屢見之其一勒石於四川按察司後堂其<lb/>
一表弟顧世安所收京師見一本乃臨書也與此卷結<lb/>
搆行欵俱同困學前元時書名與趙文敏松雪相埓或<lb/>
謂遒勁過之好事者至云松雪毎以已書二幅易困學<lb/>
一幅焚去以其軋已也斯言何謂而學書家乃有發塜<lb/>
嘔血之事將後人之談柄耶顧松雪書法盛傳於時而<lb/>
升堂入室者往往有人其甚乃有奪胎亂真至不可辯<lb/>
<pb n="KR4e0165_WYG_088-3b"/>
詰而困學之法傳者落落此卷跋尾所云南方士大夫<lb/>
以予北人麤識㸃畫固是撝謙不方重出若云雪寒晨<lb/>
起筆墨不調等語豈容一朝之頃為一任俟連書三四<lb/>
本殊以為疑而未之解但筆力當以此卷為勝壬寅巧<lb/>
夕試筆<lb/>
　　　跋師子林圖<lb/>
此卷師子林圖徐幼文作凡十二段段有題名以古篆<lb/>
隸寫之獨損其一按圖當是雪堂云各係以五言詩凡<lb/>
<pb n="KR4e0165_WYG_088-4a"/>
十二首不書名氏後有少師姚榮公跋尾想見一時之<lb/>
文雅可補後來之郡乘榮公稱余友幼文洪武間為師<lb/>
林如海作十二景余嘗題其上頗有稱譽卷中之詩當<lb/>
出榮公無疑而詞翰盡皆簡健按幼文名賁仕至河南<lb/>
左布政工詩能畫吳門四傑其一也師子林在吳城東<lb/>
北隅本元僧維則之道場最號奇勝則好聚奇石類狻<lb/>
猊故取佛語名菴首圖一石題獅子峯者是已或云則<lb/>
得法於本中峯本時住天目之師子巖蓋以識授受之<lb/>
<pb n="KR4e0165_WYG_088-4b"/>
原也姑蘇新志維則字天如姓譚氏至正初人而跋尾<lb/>
稱如海師豈即其人與但榮公跋於永樂丁酉似為其<lb/>
徒攜至京師而作故有四十餘年之歎而興感於幼文<lb/>
如海之謝世矣嘗聞榮公以少師還吳訪其師於師子<lb/>
林為所拒至夜漏深以微服往叩後門求見有僧瞑目<lb/>
端坐止以手捫其頂曰和尚留得此在蓋榮公功成貴<lb/>
顯猶本僧服故不曾蓄髮徐云和尚撇下自已事却去<lb/>
管别人家事恁麽榮公憮然而去可謂本敎中之喝棒<lb/>
<pb n="KR4e0165_WYG_088-5a"/>
手乃大善知識豈即維則與又聞榮公法名道衍嘗學<lb/>
於相城之靈應觀道士席應眞者盡得其兵法機事執<lb/>
弟子禮豈還吳所見乃應眞耶顧風旨嚴峻粃糠事功<lb/>
異學中自有之不必深求其人亦可也暇日偶閲此卷<lb/>
因重裝之聊記於此若師子林之題詠尚多而幼文亦<lb/>
自有作天如詩尤可誦併錄於後以資閒中之一覽<lb/>
　　　跋南牧稿<lb/>
余論文嘗欲如觀海海水也然可江可河可湖可淵可<lb/>
<pb n="KR4e0165_WYG_088-5b"/>
瀨可濤可澄不欲如澗溪汩湔激折縱不可涸才一體<lb/>
耳讀斯稿可以償吾素也<lb/>
　　　跋邵二泉西涯哀詞<lb/>
右户侍邵二泉先生國賢詩一卷皆西涯李文正公卒<lb/>
後之作以致哀慕者萃寄都諫俞正齋國昌國昌示深<lb/>
讀之迂曲之情不可已敦厚之義不可窮實近世以來<lb/>
師生之所鮮有千載而下讀之猶將涕泗滿襟况於識<lb/>
西涯知二泉如吾國昌者往嵗丙子秋深起告北來舟<lb/>
<pb n="KR4e0165_WYG_088-6a"/>
次廣川適聞文正之訃亦有一詩哭之曰細推天運幾<lb/>
生賢又是山川五百年廊廟江湖今復少文章功業古<lb/>
難全重來東觀嗟何及再過西涯定惘然白髮門生傷<lb/>
往事毎看憂國淚䨇漣壬申二月深嘗與修撰何粹夫<lb/>
瑭檢討盛希道端明謁文正公於私第議及國事公手<lb/>
揮䨇淚意甚悲愴落句蓋紀實也因附卷尾以諗於正<lb/>
齋云<lb/>
　　　跋顔帖<lb/>
<pb n="KR4e0165_WYG_088-6b"/>
右多寳塔銘予借臨於金陵羅敬夫輿敬夫予鄉同年<lb/>
也予家尚有善本遂舉以歸之然完好猶是百年前物<lb/>
予後凡得數本皆不及己巳嵗南歸命工重裝蓋有感<lb/>
於生世之晩也<lb/>
　　　又跋顔帖<lb/>
予於書篤好顔書已幾於道矣予所有大字則東方像<lb/>
贊行書則爭坐位藁又得蔡成之分家廟碑數行廟碑<lb/>
字結體小異而此帖沈著森嚴大小匀稱予讀書内館<lb/>
<pb n="KR4e0165_WYG_088-7a"/>
時嘗倣之時同年王欽佩號善書嘗詆顔書為村夫子<lb/>
其所臨搨者則歐陽通穆伯潛素拙於書謂通書輕佻<lb/>
若不檢士而於顔好之忘味云予毎舉以為笑豈能者<lb/>
固不能賞而能賞者迺不能之人耶漫識於此蔡名天<lb/>
祜睢州人王名韋穆名孔暉<lb/>
　　　跋淳化帖<lb/>
予未嘗見淳化帖舊在南雍得此帖於同舍郎趙受夫<lb/>
宬比於長安觀江太史抑之家淳化帖與此正同戊辰<lb/>
<pb n="KR4e0165_WYG_088-7b"/>
冬南還與魯司業振之聨艫同下於漕河觀振之所藏<lb/>
十卷者後有宋元人跋字與此又同乃知此亦淳化帖<lb/>
也重有感於昔之寡陋為負此帖予聞淳化帖用澄心<lb/>
堂紙李庭珪墨上有銀錠紋余所見者皆不然豈别為<lb/>
翻刻而尚冒其名耶當求識者鑒定之<lb/>
　　　跋蘭亭<lb/>
昭陵永閟千年蹟定武猶存幾樣碑今人間定武又閟<lb/>
不可見矣世逺則同歸於盡何物不爾近世蘭亭翻刻<lb/>
<pb n="KR4e0165_WYG_088-8a"/>
稱汴中絶佳金陵購得此本紙墨又佳也又安知後之<lb/>
歎此不如彼者耶<lb/>
　　　跋石湖一曲卷<lb/>
吳之石湖有二其一在闔閭城之西南上方山之麓宋<lb/>
范文穆公成大所居而因以名者也其一在吾松城之<lb/>
西南<hi>闕</hi>水之上呉氏居焉松湖大不及蘇而景物幽勝水<lb/>
壤清嘉亦一奥區也勝國時吳氏有字益之者仕以州<lb/>
别駕歸石湖修隠操抗志文雅陸居仁所為作記者也<lb/>
<pb n="KR4e0165_WYG_088-8b"/>
益之幾世孫稷少有美質文名燁然起鄉邦舉甲戌進<lb/>
士為郡理官來京師出此卷示予受而讀焉夫人以地<lb/>
重人亦有自重者焉然後相為不朽也始之微而終顯<lb/>
者繫其後始之顯而終微者繫其先先後相承有交重<lb/>
焉者然後為世家為舊族為故國使江山生色閭室起<lb/>
敬而世恒以是為難也是故登臨古蹟則有興衰之感<lb/>
水木在顧未嘗不致考於本原焉舜弼亢宗嗣先鄉往<lb/>
未艾文章政事他日不難於文穆公之重石湖也特未<lb/>
<pb n="KR4e0165_WYG_088-9a"/>
知范氏之先與益之輔之輩竟何如哉舜弼宜珍襲此<lb/>
卷為吳氏之河圖丹書可也按居仁字宅之元鄉貢進<lb/>
士黃清老榜第七人文詞富艷與鐡崖楊㢘夫曲江錢<lb/>
惟善交游聲稱埓於一時既其殁也同葬于山世謂之<lb/>
三高墓云此記文既典贍書亦遒麗可寳云<lb/>
　　　跋聖哲圖<lb/>
右宣聖并十哲像為今太宰水村公所蓄既重裝為一<lb/>
册將錄史遷諸傳於右方深退考史記德行首科特少<lb/>
<pb n="KR4e0165_WYG_088-9b"/>
伯牛仲弓二傳而一時紀載多非實錄昔人謂子長疎<lb/>
而不學豈容辭哉適有浙刻宋高宗七十二賢贊墨本<lb/>
因為列寫雖辭乏雅淳然一時人君知所崇尚如此其<lb/>
功倍於章縫之士逺矣按高宗所書諡贈皆仍唐舊又<lb/>
為附錄開元褒表之制於後以備一家顛末復以孔子<lb/>
世家一論冠於首夫孔子以布衣終而遷知升之諸侯<lb/>
以啓萬世王祀之尊雖聖人之道不因是而為隆替遷<lb/>
於是乎有功矣水村公出入將相留情此圖固有深意<lb/>
<pb n="KR4e0165_WYG_088-10a"/>
至其鑒别古今圖書以考證史傳之訛闕殆今世之歐<lb/>
陽公劉原父米芾而下弗論也獨謂此圖乃宋人之筆<lb/>
卷尾糢滅數字當是重和元年寫真按重和宋徽宗紀<lb/>
年信然無容辯者深嘗見友人許誥廷綸所藏房杜小<lb/>
像真蹟與此行筆正同意為唐人所作而卷尾題字細<lb/>
加檢認墨新絹舊必一妄男子所汙復為識者去之而<lb/>
未盡也深非知畫者請以理辨夫畫家之敷染粉墨雖<lb/>
極工秘決有承傳千載猶一日也乃若大賢君子之風<lb/>
<pb n="KR4e0165_WYG_088-10b"/>
神意度與夫步趨氣貌之精微所謂與其人俱往者此<lb/>
則流被於近而漸遺之於逺無疑也今是十一像氣韻<lb/>
典刑出於毫素之外此必近古之人能之而決非後世<lb/>
之所為也因留齋居叅校宋像朝夕瞻對如身遊洙泗<lb/>
親接聖賢於唯諾之間取以為省躬修已之助者良多<lb/>
又不特區區識其器數而已古人謂書畫真有益者如<lb/>
是因併著鄙見且求是正於公云<lb/>
　　　跋陽關圖<lb/>
<pb n="KR4e0165_WYG_088-11a"/>
右唐王右丞詩世所傳陽關三疊詞也調存而疊法廢<lb/>
往在京師日與王陽明都南濠論此或以為毎句作三<lb/>
疊歌或以為止歌落句三疊迄無定説而紀載亦各不<lb/>
同意當時必有譜而今無所於考也或以為毎句一歌<lb/>
毎歌一疊輙減二字至三疊則歌三言矣言皆成文頗<lb/>
有紆徐婉曲之調似盡離别繾綣之情殊為有理而亦<lb/>
未知卒合於本詞否也此圖余所藏李嵩舊本思齋子<lb/>
命工模之西土景物藹藹有思致可備覽觀非徒以工<lb/>
<pb n="KR4e0165_WYG_088-11b"/>
為也因錄本詞於左方并識是説以審於思齋子<lb/>
　　　跋范石湖辭<lb/>
右宋范文穆公九日小辭題曰石湖燕山作當是隆興<lb/>
議和失受書禮范使金國時所書壯浪奇偉可寳也公<lb/>
此行危甚立後而行至金以附奏并夏人通書事屢瀕<lb/>
於危賴以重名為金所敬信而免高宗臨遣時亦嘗勉<lb/>
以囓雪飡氊之事故落句云惟有平安信隨鴈到南州<lb/>
蓋喜幸之辭自後一月歸矣公宦業文名為南宋冠冕<lb/>
<pb n="KR4e0165_WYG_088-12a"/>
家在石湖之上故號石湖居士云此卷今為歙黃子靜<lb/>
所藏嘉靖甲申秋攜過江東山居相示觀賞者久之敬<lb/>
書其後子靜名湛文雅士其父南山翁常與予交好云<lb/>
　　　跋陶氏家譜<lb/>
譜牒於士大夫家關繫甚重而尤重於武爵者之承傳<lb/>
士大夫以文墨名家宜不難於譜牒之修舉也而以干<lb/>
戈韜畧用世者宜未暇焉先世文獻議例精詳若陶氏<lb/>
兹譜者不尤為可重耶公武揮使督運北上特以示史<lb/>
<pb n="KR4e0165_WYG_088-12b"/>
官陸深是可謂國之文武材而家之肖子孫也敬書其<lb/>
後而歸之<lb/>
　<lb/>
　<lb/>
　<lb/>
　<lb/>
　<lb/>
　儼山集卷八十八<lb/>
</p>
<p>
</p>
  </div>
</body>
</text>
</TEI>