<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>儼山集巻二十八</head> <lb/>
    <p>
<pb n="KR4e0165_WYG_028-1a"/>
欽定四庫全書<lb/>
　儼山集巻二十八<lb/>
　　　　　　　　　　　　　明　陸深　撰<lb/>
　　奏疏二<lb/>
　　　正名袪弊以光治體事<lb/>
近該臣叅奏廵按監察御史某不職某亦行舉劾臣過<lb/>
失均蒙勅下都察院看詳公論有歸臣不敢辯續該臣<lb/>
自劾求退未蒙允俞伏地瞻天復有所獻仰惟聖明納<lb/>
<pb n="KR4e0165_WYG_028-1b"/>
察焉臣聞人存則政舉名正而言順夫所謂名者自君<lb/>
臣父子之大以至官僚稱呼之間皆名也亦皆政也名<lb/>
必有義義必有稽稽而後正故曰政者正也無稽則無<lb/>
義無義則言不順而事不成故曰政息甚可懼也今某<lb/>
之言可謂無稽矣姑據其一二請以大義裁之夫御史<lb/>
之與按察使副使僉事等均爲風憲俱名察官體分中<lb/>
外固也至於交際之間尤關國體伏覩憲綱所載送迎<lb/>
坐次之儀得相主賔而非綂攝故臣甞謂御史與按察<lb/>
<pb n="KR4e0165_WYG_028-2a"/>
之官兩長可以相形兩短不可以相示何則按察見御<lb/>
史之長則當尊而敬之曰此天子之按臣得體也御史<lb/>
見按察之長則當旌而薦之曰此一方之人才可用也<lb/>
是之謂兩長相形御史見按察之短則當隨事舉劾按<lb/>
察見御史之短則當指實奏聞是之謂兩短相示凡此<lb/>
皆出於天理之至公而不容一毫喜怒爱憎之情與於<lb/>
其間夫是之謂王道而正肅之本意初不外此臣等所<lb/>
宜自靖自獻以爲執法執中皆職分内事也某不及此<lb/>
<pb n="KR4e0165_WYG_028-2b"/>
而喜作威福每列三司於两旁悉欲鞠躬磬折於前惟<lb/>
其言而莫違然後謂之無異議不知所議者何事也其<lb/>
於憲體何如而臣等三司盡皆何如人也弊政亂名莫<lb/>
甚於此某本小器而又不學徒懐疑忌之心不知義理<lb/>
所在惟有血氣違犯實多一旦聞臣叅奏手足無措漫<lb/>
爲失體不經之詞意在挾制孤危遂成欺㒺聰聽臣甚<lb/>
惜之若謂體綂各别猶有可諉至謂督率司官則又無<lb/>
稽之甚者臣請復爲陛下分疏之我朝祖宗損益三代<lb/>
<pb n="KR4e0165_WYG_028-3a"/>
以位置百僚内設五府六部外建都布按三司實有臂<lb/>
指相使之勢品資等級殆猶鱗砌故府部謂之大臣三<lb/>
司謂之方面皆附麗天子以制名者也三司自五品以<lb/>
上吏部舉用具名雙請與兩京堂上體例一同若六部<lb/>
之諸司則謂之司官郎中員外郎等官之於尚書侍郎<lb/>
則謂之堂官臣等三司視各府州縣等官則謂之屬官<lb/>
此司屬之所由分亦名分之所攸寓是或有督率之義<lb/>
存焉至如臣者備員提學欽奉制勅内有提督表率字<lb/>
<pb n="KR4e0165_WYG_028-3b"/>
様方敢名為督率止於師生進退賞罰得以一面奉行<lb/>
鏜今妄認方面爲司官而欲一槩督率之不知是明旨<lb/>
乎是舊例乎第恐天下後世有謂我朝方面曾受御史<lb/>
之督率實自臣始竊謂此名不可不正也且御史積有<lb/>
資望方得推陞僉事而副使之陞則御史之極選由此<lb/>
以上則謂之超遷不次矣若果如鏜所言則尚書侍郎<lb/>
亦將遞遷爲郎中員外郎乎其爲寡陋疎率若此不知<lb/>
將何以副陛下之任使哉又如劾臣不行呈禀撫按照<lb/>
<pb n="KR4e0165_WYG_028-4a"/>
得提學職事原與撫按不甚交渉貪酷害人許受訴詞<lb/>
此係奉行勅書臣固不敢以一人之私忿而遽爲之前<lb/>
却恭惟皇上正名定分之志又在修正㑹典之時臣感<lb/>
戀舊恩每思報効於此豈敢循黙而自取嫌避哉推求<lb/>
弊端皆由臣等不才三司謟佞阿附要求保薦以爲進<lb/>
身之階所以養成粗傲之御史敗壊陛下之紀綱竊謂<lb/>
此弊不可不祛也非臣身親目擊誰肯言及此哉伏謂<lb/>
聖明將臣所言特下該司㑹議凡有舉劾當視廵按者<lb/>
<pb n="KR4e0165_WYG_028-4b"/>
之賢否以爲黜陟凡爲廵按當考舉劾者之當否以爲<lb/>
殿最凡遇接管廵按之際再加精擇貫魚行鴈之選宜<lb/>
一洗而更張之著爲憲章載之令式咸使遵守庻幾内<lb/>
臺不至挾權以相陵外僚不敢希求以獻謟名義既正<lb/>
弊端自清言順事成而禮樂可興也此誠大聖人之所<lb/>
作爲所謂有是君則有是政矣天下幸甚世道幸甚臣<lb/>
雖誅竄猶爲有光况於毁譽進退之間哉臣不勝忠懇<lb/>
之至<lb/>
<pb n="KR4e0165_WYG_028-5a"/>
　　　乞恩分罪以全大體事<hi>擬上</hi>
先該廵按山西監察御史趙鏜劾臣違慢不法等事䝉<lb/>
差刑科給事中董進第㑹同廵按山西監察御史王道<lb/>
勘報續該都察院題覆奉聖旨趙鏜劉儲秀已有旨調<lb/>
用并革職了陸深范箕等着廵按御史提問欽此欽遵<lb/>
臣星夜前來伏罪如律竊念臣孤危之蹤曾叨侍從疎<lb/>
戅之性動致悔尤俯䝉皇上每賜優容非臣捐軀所能<lb/>
報稱也仰惟聖製敬一箴及五箴釋義皆千聖傳心要<lb/>
<pb n="KR4e0165_WYG_028-5b"/>
法天下臣民當心惟口誦參前倚衡况劉儲秀與臣俱<lb/>
有提學之責者哉申明建置因循欠闕儲秀既失之於<lb/>
前臣復失之於後死亦何辭但招尤啟釁實本於臣波<lb/>
及儲秀得罪反重臣之一身外雖受恩中實如刺敢昩<lb/>
死爲陛下陳之臣聞先儒有曰與人同功人用而已舍<lb/>
君子不敢言勞與人同罪人免而已窮君子不敢逃責<lb/>
非能異夫人也理固如是也不然則爲無耻臣每誦之<lb/>
以爲名言今儲秀與臣同罪儲秀重而臣反輕若不早<lb/>
<pb n="KR4e0165_WYG_028-6a"/>
爲伸理則臣何止無耻而已如䝉擴同仁之念准照陳<lb/>
某遷官免究事例一體推恩惟復特勅吏部復還職事<lb/>
以示使過之仁况儲秀年富才敏過臣遠甚必能效忠<lb/>
補益以無負再造之恩若以爲情罪各有所當則臣與<lb/>
儲秀同官同事亦願與之同罪庻幾少附寅協之義以<lb/>
佐陛下彝倫之化世道幸甚名教幸甚<lb/>
　　　紀天瑞以頌聖徳事<lb/>
臣伏覩近日景雲見者寔當皇上明堂饗帝之期天意<lb/>
<pb n="KR4e0165_WYG_028-6b"/>
昭然一時臣民之所共喻也顧惟萬世亦宜有聞焉臣<lb/>
謹按有虞之世嘗見卿雲大舜作爛縵之歌公卿屬和<lb/>
至于今傳之唐宋事由播諸表狀逮我成祖永樂間卿<lb/>
雲發祥一時廷臣咸有賦咏尚可考知由是觀之則雲<lb/>
物之化難常而風聲所被者甚遠也臣愚過不自量勉<lb/>
爲景雲頌一篇引以小序凡數百言用紀一時盛事雖<lb/>
不敢以方駕古人竊自謂之實録謹用繕冩上塵乙覽<lb/>
庻幾春鳥秋蛩報答和氣云爾一得之愚㒺知忌諱無<lb/>
<pb n="KR4e0165_WYG_028-7a"/>
任隕越待罪之至儻蒙寛假頒付史舘少備典禮采擇<lb/>
臣愚幸甚萬古幸甚<lb/>
　　　謝恩事<lb/>
昨十九日吉辰恭遇皇上祭告𤣥極寳殿曁奉先殿臣<lb/>
叨以職事獲與陪拜勉竭精誠以仰賛聖徳無任悚惶<lb/>
旋䝉欽賜脯醢酒果品物到臣寓舍當即叩頭祗領訖<lb/>
仰惟皇上格天饗祖納佑膺祥荷生成涵育之功深懐<lb/>
帝徳被馨香豐潔之賜悉出神餘酌湛露以知恩歌既<lb/>
<pb n="KR4e0165_WYG_028-7b"/>
醉而捧腹圖報無地瞻聖有嚴臣不勝感戴天恩之至<lb/>
　　　奉慰事<lb/>
本月二十九日皇上駕發衛輝行宮偶爾被火有軫聖<lb/>
心臣等無任驚惶仰惟皇上特加寛慰以副臣等瞻戀<lb/>
之私臣等下情不勝惓惓爲此具本奉慰以聞<lb/>
　　　謝賜川扇<lb/>
伏蒙聖恩賜臣等講官川扇九握者伏以蜀扇新頒用<lb/>
賛南薰之解阜經幃特賜光生東觀之披揚日近天顔<lb/>
<pb n="KR4e0165_WYG_028-8a"/>
時行火令感遭逢之有自愧啟沃以無能義重五明報<lb/>
稱萬壽臣等初塵講席遽拜緘封名具三臣風分九握<lb/>
屑金璀璨昭回星斗之光漆箭爛斑宛轉輻輪之輳惟聖<lb/>
人能開物以成務故微臣得因事而效忠暑去塵清敢<lb/>
不佐下風於萬里手持身佩益當重上賜於千鈞臣等<lb/>
無任欣戴感激之至<lb/>
　　　紀瑞雪以頌聖徳事<lb/>
茲者恭遇元旦靈雪浹辰仰見皇上積誠夙禱天降竒<lb/>
<pb n="KR4e0165_WYG_028-8b"/>
瑞非尋常雨澤可方無任欣忭臣敬賦頌一篇引以小<lb/>
序雖不足以揄揚聖徳之萬一亦方春禽鳥之和鳴也<lb/>
仰祈聖明俯垂乙覽幸甚幸甚臣不勝惶惶懇悃之至<lb/>
謹用繕寫隨本上進以聞<lb/>
　　　乞恩追贈前母事<hi>擬上</hi>
嘉靖十七年十一月二十一日恭遇皇上郊廟禮成渙<lb/>
頒詔旨内一欵兩京文職并在外五品以上方面有司<lb/>
四品官在任未及三年考滿者俱與應得誥勅欽此欽<lb/>
<pb n="KR4e0165_WYG_028-9a"/>
遵外續該吏部題准追贈臣祖父璿臣父平皆如臣官<lb/>
臣祖母尤氏臣母呉氏皆爲淑人臣不勝感激即詣闕<lb/>
謝恩訖臣本出自寒微叨塵侍從資歴猶輕恩蒙三代<lb/>
此臣子之奇遇而亦臣子之至榮也惟有勉竭忠誠圖<lb/>
報萬一豈敢復有陳乞以要逾分之福哉第念臣有前<lb/>
母瞿氏是臣父結髪夫妻不幸早世瘞在淺土臣父受<lb/>
封翰林院編修壽終之日臣回籍守制躬親治葬與臣<lb/>
母呉氏合爲一穴前母在左臣母在右今臣母自孺人<lb/>
<pb n="KR4e0165_WYG_028-9b"/>
加贈爲淑人綸綍之光下賁泉壤而前母未有顯稱臣<lb/>
父有靈亦望恩及况歳時祭掃告謁之次未盡兼隆亦<lb/>
無以仰承皇上尊親之化此臣之心深有未安雖臣母<lb/>
之心恐亦未安也臣查得先年臣僚如侍郎曹鼐參政<lb/>
葉盛俱曾贈及前母近年侍講學士蔡昻亦曽乞恩准<lb/>
贈與臣情事體例相同臣聞惟聖人有一視之仁而治<lb/>
世多曲成之典仰惟皇上以仁孝理天下曠世之典既<lb/>
行曠蕩之恩徧及凡在幽明無欲不遂區區孝誠不容<lb/>
<pb n="KR4e0165_WYG_028-10a"/>
但已者此又臣子之至情也如蒙聖慈俯垂矜鑒特賜允<lb/>
俞勑下該部查照前例將臣前母瞿氏一體追贈臣無<lb/>
任感戴天恩之至<lb/>
　　　乞恩比例改給誥命追贈前母事<lb/>
臣由𢎞治十八年進士欽授翰林院編修厯陞太常寺<lb/>
卿兼翰林院侍讀學士嘉靖十八年二月初四日恭遇<lb/>
皇上郊廟禮成渙頒詔旨内一款兩京文職三品以上<lb/>
官未及三年考滿者俱與應得誥勅仍廕一子入監讀<lb/>
<pb n="KR4e0165_WYG_028-10b"/>
書欽此欽遵續該吏部題准追贈臣祖父璿加贈臣父<lb/>
平俱太常寺卿兼翰林院侍讀學士臣祖母尤氏臣母<lb/>
呉氏臣妻梅氏皆爲淑人臣子楫行取入監前項誥命<lb/>
未經關給復於本月十五日又蒙聖恩改臣詹事府詹<lb/>
事兼翰林院學士旬日之間兩遭殊典而宮僚高選尤<lb/>
爲竒逢清銜羙秩又人子思以薦之祖考而不可得者<lb/>
也况臣有前母瞿氏係臣父結髪夫婦未及霑榮有恩<lb/>
可乞仰惟皇上仁聖必能曲成故敢冐昩請之查得品<lb/>
<pb n="KR4e0165_WYG_028-11a"/>
級相同改給誥命者則有吏部右侍郎唐龍事例顧名<lb/>
思義追贈前母者則有禮部右侍郎蔡昻事例近該刑<lb/>
部尚書周期雍陳乞則改給追贈又䝉一併得之又與<lb/>
臣事體相同蒙聖慈一視同仁以遂微臣一念私情則<lb/>
天高地厚之恩雖粉身碎骨不足以言報矣臣不勝惶<lb/>
懼祈懇之至<lb/>
　　　乞恩養病事<lb/>
臣原籍直隸松江府上海縣人由進士任前職於正徳<lb/>
<pb n="KR4e0165_WYG_028-11b"/>
十五年月日聞父喪備關本監送吏部稽勲清吏司給<lb/>
領孝字勘合回還守制間臣不意染患痰火病證一向<lb/>
自行訪請明醫調治未愈今臣喪服扣至今年六月日<lb/>
服闋理應赴京奏繳孝字勘合不料臣之疾原係氣體<lb/>
虚弱卒難醫療日甚一日不能動履難以起程恐違期<lb/>
限臣竊伏望皇上憐憫照例准令養病痊可之日仍來<lb/>
供職臣不勝感戴天恩之至<lb/>
　　　衰病乞休事<hi>擬上</hi>
<pb n="KR4e0165_WYG_028-12a"/>
臣由進士任翰林院編修歷陞光禄寺卿蒙聖恩陞臣<lb/>
太常寺卿兼翰林院侍讀學士一同吏部左侍郎兼學<lb/>
士張邦奇纂修玉牒臣當謝恩訖旋即到任開館供事<lb/>
外臣本迂疎粗通章句語言過直憎怨實多仰荷皇上<lb/>
天高地厚之恩不容終棄召自外藩付以内署再蒙拔<lb/>
擢超出常資處之清密之司委以文翰之事登瀛妙選<lb/>
古今至榮臣非草木豈不知感恩思奮以圖補報於萬<lb/>
一哉奈何福過災生力微任重忽於今四月二十九日<lb/>
<pb n="KR4e0165_WYG_028-12b"/>
夜舊患痰氣作厥一時醫治少甦目今濕毒下注於腰<lb/>
虚火上蒸於目遂致歩履艱難瞻視茫昧勉欲省事服藥希<lb/>
望平復庻幾少效犬馬之誠以畢盡忠於陛下之職業<lb/>
也顧臣今年六十有二歳矣但恐桑榆之日無復再中<lb/>
况禁秘典文亦非羸弱之所能辦也萬一因病誤事死<lb/>
不足贖如蒙聖恩别選賢能當茲重寄將臣放歸田閭<lb/>
以終餘年臣當銜環結草以報陛下曲成之恩臣無任<lb/>
恐懼激切之至<lb/>
<pb n="KR4e0165_WYG_028-13a"/>
　　　自陳不職乞賜罷黜以彰聖政事<lb/>
臣係直隸松江府上海縣人見年六十三歳由𢎞治十<lb/>
八年進士改翰林院庻吉士授編修歴陞今職竊伏自<lb/>
念臣出自草茅粗通章句偶忝科名叨塵侍從幸逢皇<lb/>
上中天而興大敷菁莪棫樸之化雖以小材亦叨任使<lb/>
昨歳蒙恩召自外藩旋蒙改秩俾以文翰供職曾無寸<lb/>
補又被宮僚之選官隨年進恩與日隆是雖捐軀糜骨<lb/>
不足以圗報於萬一也自顧臣學識疎淺氣質迂愚犬<lb/>
<pb n="KR4e0165_WYG_028-13b"/>
馬之誠徒切於念慮而涓埃之報何益於高深尸素之<lb/>
譏實恐難逭况當六年考察之期正惟大明黜陟之際<lb/>
如臣衰杇尤宜先罷伏望皇上將臣放歸田里别選賢<lb/>
能以副輔導之重任庻幾典制昭明才能進用斯亦區<lb/>
區報國之微忠也臣無任惶悚祈懇之至<lb/>
　　　自陳不職乞恩罷黜以消災變事<lb/>
准吏部考功清吏司手本近該翊國公郭勛奏爲災異<lb/>
陳言䇿免大臣以清朝政以勵羣僚以安黎庻事奉聖<lb/>
<pb n="KR4e0165_WYG_028-14a"/>
㫖卿説的是災變䇿免大臣係祖宗舊典着九卿堂上<lb/>
各衙門四品以上官都自陳來仍着科道拾遺糾劾欽<lb/>
此欽遵臣本一介之微叨塵三品之秩出入中外三十<lb/>
餘年伏蒙聖恩眷注超處清華玉牒大典俾與纂修比<lb/>
者皇儲建立天下歸心選置宮僚特在首列經筵日講<lb/>
悉叨任使天高地厚之恩正臣致身効用之日也顧臣<lb/>
才識綿薄展布未能徒饗厚恩每懐慚愧若論尸素之<lb/>
人惟臣爲甚災異之來豈不由臣徒以感戀聖明未即<lb/>
<pb n="KR4e0165_WYG_028-14b"/>
陳乞殊昩止足之義物理典憲俱屬有妨况臣行年六<lb/>
十四歳氣血兩衰痰火間作報效之心雖在而驅䇿實<lb/>
不能前首宜罷免無過於臣仰惟皇上寛斧鉞之誅開<lb/>
天地之量將臣放歸田里别選賢能以致和氣則未盡<lb/>
之年皆陛下之所賜也儻醫藥少間尚當咏歌太平以<lb/>
賛中興之盛教子育孫使世世不忘大造之恩也臣不<lb/>
勝拳拳冀望之至<lb/>
　　　自陳不職乞賜罷黜以弭災變事<lb/>
<pb n="KR4e0165_WYG_028-15a"/>
近日九廟被火聖諭屢頒感動中外臣仰覩皇上焦勞<lb/>
躬親祭告郊廟社稷晝夜靡寧臣身心戰惕不知仰承<lb/>
之方惟増隕越該言官建言修省事宜復奉聖旨是宗<lb/>
廟災變朕心震驚所宜痛加修省以實事天兩京文武<lb/>
大臣都着自陳時政闕失着各衙門條奏務切民瘼國<lb/>
體不許虚應故事泛濫彌文該衙門知道欽此欽遵臣<lb/>
聞殷憂啟聖變不虛生大抵天心仁愛人君必出災異<lb/>
以譴告之仁愛愈深則譴告愈重近日之災亦前代之<lb/>
<pb n="KR4e0165_WYG_028-15b"/>
所未有也仰惟皇上聖敬大孝感格帝天蓋有素矣而<lb/>
災變如此豈非臣等奉職無狀所致耶罪不容逭事當<lb/>
有因如臣一介草茅叨塵侍從食禄有年曾無寸補尸<lb/>
素之愆尤皇天所宜震怒者也而重貽君父之憂乃爾<lb/>
將何以爲自安之地耶如蒙聖恩天高地厚不加斧鉞<lb/>
之誅將臣放歸田里别選忠勤以爲皇上格天之助則<lb/>
和氣可回災異可弭列聖在天之靈可慰而於聖孝至<lb/>
仁益有光矣天下幸甚<lb/>
<pb n="KR4e0165_WYG_028-16a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4e0165_WYG_028-16b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　儼山集巻二十八<lb/>
</p>
<p>
</p>
  </div>
</body>
</text>
</TEI>