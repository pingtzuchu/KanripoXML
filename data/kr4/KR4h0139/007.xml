<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4h0139_WYG_007-1a"/>
　欽定四庫全書<lb/>
御定厯代賦彚巻四<lb/>
　　天象<lb/>
　　　月賦　　　　　　　　　　　<hi>漢</hi>公孫乘<lb/>
　月出皦兮君子之光鵾雞舞於蘭渚蟋蟀鳴於西堂君<lb/>
　有禮樂我有衣裳猗嗟明月當心而出隠懸巖而似鈎<lb/>
　蔽修堞而分鏡既少進以增輝遂臨庭而髙映炎日匪<lb/>
　明皓璧非浄躔度運行隂陽以正文林辯囿小臣不佞<lb/>
<pb n="KR4h0139_WYG_007-1b"/>
　　　月賦　　　　　　　　　　　<hi>宋</hi>謝　莊<lb/>
　陳王初喪應劉端憂多暇綠苔生閣芳塵凝榭悄焉疚<lb/>
　懷不怡中夜迺清蘭路肅桂苑騰吹寒山弭蓋秋坂臨<lb/>
　濬壑而怨遥登崇岫而傷逺於時斜漢左界北陸南躔<lb/>
　白露曖空素月流天沉吟齊章殷勤陳篇抽毫進牘以<lb/>
　命仲宣仲宣跪而稱曰臣東鄙幽介長自丘樊昧道懵<lb/>
　學孤奉明恩臣聞沉潛既義髙明既經日以陽徳月以<lb/>
　隂靈擅扶光於東沼嗣若英於西冥引𤣥兎於帝臺集<lb/>
<pb n="KR4h0139_WYG_007-2a"/>
素娥於后庭朒脁警闕朏魄示沖順辰通爥從星澤風<lb/>
增華台室揚彩軒宫委照而吳業昌淪精而漢道融若<lb/>
夫氣霽地表雲斂天末洞庭始波木葉微脱菊散芳於<lb/>
山椒雁流哀於江瀨升清質之悠悠降澄暉之藹藹列<lb/>
宿掩縟長河韜映柔祗雪凝圓靈水鏡連觀霜縞周除<lb/>
氷浄君王迺厭晨歡樂宵宴收妙舞弛清縣去燭房即<lb/>
月殿芳酒登鳴琴薦若迺凉夜自淒風篁成韻親懿莫<lb/>
從羈孤遞進聆臯禽之夕聞聴朔管之秋引於是絃桐<lb/>
<pb n="KR4h0139_WYG_007-2b"/>
練響音容選和徘徊房露惆悵陽阿聲林虚籟淪池滅<lb/>
波情紆軫其何託愬皓月而長歌歌曰美人邁兮音塵<lb/>
闕隔千里兮共明月臨風歎兮將焉歇川路長兮不可<lb/>
越歌響未終餘景就畢滿堂變容迴遑如失又稱歌曰<lb/>
月既沒兮露欲晞歲方晏兮無與歸佳期可以還微霜<lb/>
霑人衣陳王曰善迺命執事獻壽羞璧敬佩玉音復之<lb/>
無斁<lb/>
　　月賦<hi>有序</hi>　　　　　　　　　<hi>宋</hi>汪　莘<lb/>
<pb n="KR4h0139_WYG_007-3a"/>
余少時讀謝希逸月賦見其徵引陳熟比興寒窘大抵<lb/>
拙於文而乏於理竊嘗以為恨至今取而再三觀之皆<lb/>
不能易少時所見因搜其平生所得於月者假唐太宗<lb/>
房𤣥齡對問而為之賦云<lb/>
太宗與秦府十八學士講道於瀛洲之上於時宫壺漏<lb/>
稀月色如晝慿欄四顧河山若繡太宗慨然謂𤣥齡曰<lb/>
夫月何自生哉𤣥齡稽首而對曰臣聞月生於坎水主<lb/>
内光在坎則隠因離則彰其闔處隂其闢隨陽魂生震<lb/>
<pb n="KR4h0139_WYG_007-3b"/>
始魄露巽旁二少分上下之弦兩純括晦望之囊八卦<lb/>
相禪為月紀綱觀於卦畫其義可詳青者月魂黑者月<lb/>
魄出扶桑而五彩暨中天而迥白此月之變也皆隂陽<lb/>
之相客太宗曰月之義既聞之矣然則月之運行如何<lb/>
𤣥齡曰其始也一氣茫然有物潛珍兩儀洞開望之如<lb/>
神於是清風龍翔而啟塗丹霞鳯翥而扶輪提白晝於<lb/>
既暝竢東皇於未晨按行於二十八舍周流於三百六<lb/>
旬出天入地自秋徂春横碧落而孰禦厯黄道而常新<lb/>
<pb n="KR4h0139_WYG_007-4a"/>
斗車為之低昂列宿為之逡巡此月之行也臣又嘗縱<lb/>
觀焉大何天之不罩廣何地之不籠髙何崖之不挂幽<lb/>
何谷之不通使夫山海之間共此燈而發䝉霍然如攬<lb/>
白霓之駕恍然如泛驪龍之宫若乃襯珠閣而泫露鎮<lb/>
貝闕而含風藹玉圃之生煙鬱瑶林之攄虹亂芙蕖之<lb/>
萬頃繪松柏之千重餘輝半抹於城樓曉色欲拂於天<lb/>
東紛金章而玉佩雜天馬而雲驄咸謁帝而待漏殷殷<lb/>
乎長樂之鐘雖然此陛下之月也臣請為陛下言士民<lb/>
<pb n="KR4h0139_WYG_007-4b"/>
之月臣為布衣隻劒孤琴出游四方歸憩家林其觀於<lb/>
月也有不知所以獨舞與不知所以長吟者矣方其射<lb/>
西山而散彩委曲浦而遺隂過銀沙而瑟瑟渡金礫而<lb/>
駸駸逐行舟而上下與髙浪而浮沉因蒲帆而舒巻隨<lb/>
桂楫而淺深入霜雪而英華秀發混蘆荻而蹤跡難尋<lb/>
散千林而無定影鎮九淵而有常心或出晚霽而疑於<lb/>
清曉或當晨現而訝於黄昏或顛倒於山光水影或披<lb/>
豁於地窟天根或坐臣於偃竹之牕或挽臣於落梅之<lb/>
<pb n="KR4h0139_WYG_007-5a"/>
村或送臣於小橋或迎臣於柴門或帶苔紋而黏屐齒<lb/>
或移花影而泛清樽太宗曰噫士民之月不亦樂哉然<lb/>
則月之徳性何如𤣥齡避席而辭曰大哉陛下之問臣<lb/>
不足以與此太宗曰卿其勿辭𤣥齡乃言曰月之徳性<lb/>
至矣妙矣惜乎賦家者流未有能聲條振理者也夫太<lb/>
極肇判天一生水天一之精凝為月體仰射天外下徹<lb/>
水底洞照八荒晃不知其首尾碎之自圓撓之自止執<lb/>
之若逺睨之復邇體有盈虚性無生死胡為而虧胡為<lb/>
<pb n="KR4h0139_WYG_007-5b"/>
而盈臣以是知生死之故鬼神之情然猶不足以言知<lb/>
月臣愛月者也疇昔之夜嘗夢焉弄月於雲葉之表釣<lb/>
月於浪花之端種月於林泉之下布月於天地之間臣<lb/>
有其志而未遂也太宗乃掀虯鬚躍龍顔大笑而曰卿<lb/>
之志朕知之矣酌以樽罍食以鼎鼐牽牛正中再拜而<lb/>
退<lb/>
　　月賦　　　　　　　　　　　<hi>宋</hi>楊　簡<lb/>
山月兮騰騰千峯兮畢明入林度嶺兮疏爽而散清浮<lb/>
<pb n="KR4h0139_WYG_007-6a"/>
波泛流兮又何其縈迴瀲灩湛湛渟渟雲氣盡伏太虚<lb/>
碧澄不疾而速不行而至忽一輪之驟升珠無得以比<lb/>
其圓玉不可以齊其瑩神光獨竒萬古一靈遯星辰之<lb/>
失色截天漢之欲傾虚明之妙彌滿六合擬攬之而無<lb/>
得姑觸之而莫零入竹則與之為竹入松則與之為松<lb/>
到几盈席透牕寫櫺徹酒涵杯跨絃指琴大巧造微至<lb/>
此而無用其力至潔非染至此而如留若凝却之似止<lb/>
而非止進之似臨而非臨自古幽人雅士孰不仰之玩<lb/>
<pb n="KR4h0139_WYG_007-6b"/>
之樂之詠之不知其幾千萬語矣終莫能贊其不可摹<lb/>
寫之竒探其造化機緘之情廣寒宫殿近在吾方寸之<lb/>
地而有目者無覩有耳者未聆西嶼楊子女知之乎楊<lb/>
子曰予唯無知故若是樂也故若是融融皜皜迎之不<lb/>
見其首隨之不見其後也且不自知其為無知而况於<lb/>
知乎子仰而觀之清明者何乎俯而履之博厚者何乎<lb/>
從子目之所視所視者何乎從子耳之所聞所聞者何<lb/>
乎彼乎此乎巨乎細乎虚乎實乎衆乎寡乎有乎無乎<lb/>
<pb n="KR4h0139_WYG_007-7a"/>
子乎我乎可言乎不可言乎可思乎不可思乎洙泗聖<lb/>
人所以無得而稱姑託之以水曰知者樂之又託之以<lb/>
山曰仁者樂之某今亦姑賦之以月而某樂樂之子信<lb/>
乎<lb/>
　　月賦<hi>有序</hi>　　　　　　　　　<hi>明</hi>馮時可<lb/>
癸未秋夕馮子獨坐延首東望月耿疎林少焉凉風媵<lb/>
之直入余户岑寂無聊萬慮填膺跼天踳地偶東隣沈<lb/>
生攜酒過勞吐峥嶸之論驅愁思於天外頓令宇宙若<lb/>
<pb n="KR4h0139_WYG_007-7b"/>
闢遂相與賡酹不覺金樞之西矣沈生乃唱韻即席賦<lb/>
焉<lb/>
紫霞韜日紺宇流月孤蟾漸騰六螭自沒飛鏡花揺修<lb/>
蛾影越的的寒池冉冉叢樾萬頴金射一輪銀掲炯濯<lb/>
肺肝光鑑毛髮其徳維何示沖警闕代明扶桑育靈溟<lb/>
渤榮悴參差朗照無别漢宫如霜楚臺似雪絶纓陸離<lb/>
墮釵蹩躠三星欲沉九微未徹皓彩佐豔幽光争潔班<lb/>
姬獨卧飛燕初訣庭栁葳蕤階螢明滅蘭膏坐凝桂影<lb/>
<pb n="KR4h0139_WYG_007-8a"/>
自孑西園蓋飛南皮席設炮炙參差酒闌樂闋興文如<lb/>
雲縱横稱傑玉壺素心相為昭晰潘生恨羈謝監懷濶<lb/>
思入雁羣身濡魚沫顧影自憐攬暉欲怛若乃壯夫寄<lb/>
命弦筈雲陣祁連星旗靺鞨秋入銅鐎寒侵犀札蒼茫<lb/>
月上積光稾秸思婦深閨腸轉車轄嬋娟入帷愁來難<lb/>
刷合如三五離如二八亦有征人深夜攬轡銀漢曳空<lb/>
長煙羃地旌心自懸蓬驅未次清質忽覿骨驚神悸龍<lb/>
馬上都笙竽甲第金埒銅池擷芳矚麗雲巻夕鱗霧消<lb/>
<pb n="KR4h0139_WYG_007-8b"/>
輕翳圓魄徐昇瀲灩天際妖姬豔童歌容舞袂秦鈎遺<lb/>
歡漢珠賞嬖陶陶永夕指空為誓明妃逺去趙王初徙<lb/>
都尉降北敬通歸里孤舟仙客空山廢士愴新戀故迫<lb/>
生憐死黄葉辭秋揺風忽起愁規自對收血相視情條<lb/>
靡靡形骸頓委别有招提震旦是倚摩尼夜出照我濁<lb/>
世光侵僧磬清傍佛几五禪明慮七覺蕩滓水月成觀<lb/>
何愁何喜噫嘻人生忽如逆旅畏塗多艱苦海無涘牛<lb/>
喘猶餘鮫淚幾許僕本恨人矧逢秋序霜隕枯梢露凝<lb/>
<pb n="KR4h0139_WYG_007-9a"/>
叢楚沉寒中夜息籟幽渚寥寥雁飛淒淒蟲語四顧無<lb/>
人纎阿為侣萬端崪來千載獨佇遥愬長想重嗟累涕<lb/>
東隣有生焚枯酌醴仰月大笑謂予欵啟翹然男子一<lb/>
何泥泥我攀望舒萬象如洗發吾浩志袪我塵慮飛亷<lb/>
為車結璘為御烈缺長鞭攙槍髙翥厯天捎星萬里一<lb/>
去夕禽秋引轉淒為豫僕始神王浮白相飫軼埃滅暈<lb/>
月亦予助土豹殷聲天雞催曙曜靈一起光含明茹吁<lb/>
嗟月徳孰為畀與照而本空晦而逾著慘舒盈缺道無<lb/>
<pb n="KR4h0139_WYG_007-9b"/>
常處惟予與月相知其庶李白何問謝莊何譽<lb/>
　　月重輪賦<hi>有序</hi>　　　　　　　<hi>唐</hi>潘　炎<lb/>
抱戴之秋八月十有四日夜月重輪瑞之大者天意若<lb/>
曰將俾吾君姊事之賦曰<lb/>
我皇初列唐侯潛蟠藩國英武方斷文明表徳穆然思<lb/>
道順帝之則既而動三合奔百神廓太清而萬里耀朗<lb/>
月以重輪時屬髙秋瑞彰元后光泛皎潔之斜漢色映<lb/>
闌干之北斗金波耀景非懸闞澤之名璧彩揚輝不入<lb/>
<pb n="KR4h0139_WYG_007-10a"/>
士衡之手理殊吳夢符炳漢謡浄桂花於日道環水鏡<lb/>
於丹霄臺榭氷潔郊原霜縞月之揚光天不愛道一盈<lb/>
一缺則惟其常彩溢重輪告於天表大人占之夏啟以<lb/>
兆亦所以類星珠表金鏡兩耀齊美一人之慶於萬斯<lb/>
年受天之命<lb/>
　　月暈賦　　　　　　　　　　<hi>宋</hi>楊萬里<lb/>
楊子與客暮立於南溪之上玩崩雲於秋疇聴古樂於<lb/>
涯水快哉所忻意若未已偶俗士之足音予與客而亟<lb/>
<pb n="KR4h0139_WYG_007-10b"/>
避退而坐於露草之徑衣上已見月矣寒空瑩其若澄<lb/>
佳月澈其如氷一埃不騰一氛不生楊子喜而告客曰<lb/>
吾聞東坡先生之夫人曰春月之可人非如秋月之淒<lb/>
人也吾亦曰今之時則夏矣月尚春也言未既微風颯<lb/>
然輕隂拂然驚五色之晃蕩恍白虹之貫天使人目亂<lb/>
而欲倒如觀江波之漩而身亦與之回旋楊子懼而呼<lb/>
客曰月華方明奚驟眩焉組是方潔奚忽變焉客曰適<lb/>
有薄雲莫知所來非北非南不東不西起於極無之中<lb/>
<pb n="KR4h0139_WYG_007-11a"/>
忽乎明月之依輪囷光怪相薄相蕩而為此也殆紫皇<lb/>
為之地而風伯為之媒歟楊子釋然曰所謂月暈如蜺<lb/>
者不在斯乎不在斯乎方詳觀而無厭乃霍然而無見<lb/>
蓋月以有雲而隠復以無雲而顯也雲以二風而聚還<lb/>
以一風而散也楊子若有感焉乃告客曰天下之物孰<lb/>
非月之暈邪暈之生也其可洗邪暈之消也其可止邪<lb/>
而天下之士以晉楚之富為無竭以趙孟之貴為有柢<lb/>
其去則持之而不忍其來則居之而不恥其癡黠何如<lb/>
<pb n="KR4h0139_WYG_007-11b"/>
也客未對童子請曰人語既寂子盍歸息楊子與客一<lb/>
笑而作曰今夕何夕見此竒特<lb/>
　　瑞雲承月賦<hi>有序</hi>　　　　　　<hi>明</hi>夏　言<lb/>
欽惟我皇上既事天於南郊乃奉上帝神御位皇祖配<lb/>
位於泰神殿尋以未稱尊崇乃恭建皇穹宇聿嚴清閟<lb/>
皇上尊天之誠意獨至矣即嘉靖已亥八月二十日子<lb/>
刻上躬詣南郊奏告是夕秋空澄霽瑩無纎雲月朗霜<lb/>
清河明斗掲臣言時陪拜階戺恭覩皇上對越孔嚴啟<lb/>
<pb n="KR4h0139_WYG_007-12a"/>
奏䖍肅至誠沖穆儼若天人之㑹禮成駕還時漏下四<lb/>
十刻上恭拜大道堂畢餘誠猶肅肅恭黙思道日竢天<lb/>
休時則仰見月生圓暈五采旋繞祥光絢發澹素雲承<lb/>
之正應四方淑氣移時乃散明日上降手札示臣言臣<lb/>
言拜奏稱慶曰皇上事天之誠感應如響上帝歆和皇<lb/>
祖昭格頃刻之際遂顯光華以示嘉報太隂映日福益<lb/>
宫壼西白呈祥光聯東陛實皇上萬壽康寧皇太子千<lb/>
秋永慶祚𦙍無疆泰道文明之象也臣敢不稽首颺言<lb/>
<pb n="KR4h0139_WYG_007-12b"/>
以頌帝徳賦曰<lb/>
惟神堯放勲兮實敬天而首治惟皇上紹堯兮迺精誠<lb/>
之獨至面稽天若兮祖考悦豫欽崇南郊兮復古埽地<lb/>
祈雪而雪祈雨而雨景星夕暉慶雲朝麗乃改崇泰神<lb/>
兮薦名皇宇見尊無二上兮禮嚴清閟庶祖神配享兮<lb/>
光靈永契爰嘉靖己亥兮八月既望大駕宵征兮䖍告<lb/>
上帝霜清閣道兮衮衣降輿星朗周廬兮𤣥圭扣陛時<lb/>
維穆穆兮駿奔皇皇矩度恭嚴兮誠意靡遑百辟歡呼<lb/>
<pb n="KR4h0139_WYG_007-13a"/>
兮九霄回光淑氣氤氲兮須臾禮成親基定命兮欽肅<lb/>
回輪拜瞻大道兮畏敬猶存恭黙思帝兮天心眷歆鳯<lb/>
寢之南兮龍樓之角皎月在天兮圓暈如束盤旋五采<lb/>
兮英華絢發承以嘉雲兮金方應素環以珠星兮諸垣<lb/>
隠輔金桂婆娑兮繡如綺霞銀蜍陸離兮文如翠圃兹<lb/>
惟上天兮倐忽降神報我皇上兮一念精禋沖穆㑹道<lb/>
兮瑞發髙旻和敬上迎兮至祥倐臻丕顯聖躬兮萬世<lb/>
尊親光昭治象兮葆含帝馨祥聯東陛兮福益神孫太<lb/>
<pb n="KR4h0139_WYG_007-13b"/>
平天子兮四海永貞九廟歡歆兮百神效靈千秋百世<lb/>
兮日月凝精顯休和命兮永荷天禎輔臣陳辭兮歌頌<lb/>
明徴<lb/>
　　初月賦　　　　　　　　　　<hi>唐</hi>王泠然<lb/>
觀乎皎皎新月含虚驚闕伺海蛤而齊生候階蓂而俱<lb/>
發既與物而盈偃亦隨時而興歇故其清光未滿斜輪<lb/>
半空依稀破鏡髣髴懸弓離畢墜雨繞暈生風散微華<lb/>
於粉璧集輕照於蘭叢爾其為狀也皎皎的的鏡丹霄<lb/>
<pb n="KR4h0139_WYG_007-14a"/>
而灼爍鮮鮮綿綿㸃清漢而連娟逢輕雲而暫蔽雜華<lb/>
星而共妍寫邊城之羈目監珠箔之嬌絃思閨女之披<lb/>
幌弄舟人於叩舷若乃斷山風入中天氣清雲徹暮景<lb/>
霞開晚晴望頺陽之西落見微月之孤生出煙郊而漫<lb/>
漫映江浦之亭亭凝碧臺以光浄度青樓以色明雖予<lb/>
情之斯得停搴攬而不盈俄而凉夜未幾低輪半傾墜<lb/>
斜光於森木落餘照於嚴城臨玉墀而不見望亭閣而<lb/>
杳冥予亦何為者感在空庭<lb/>
<pb n="KR4h0139_WYG_007-14b"/>
　　初月賦　　　　　　　　　　<hi>唐</hi>鄭　遥<lb/>
初生微月若無若有出城中兮纔廣於眉入堂上兮不<lb/>
盈於手若乃金壺稍滴銀漢將流暗鵲驚夜寒蛩送秋<lb/>
天清暈滅露白光浮臨皓壁而添粉映珠簾而半鈎纎<lb/>
光潤海重明表壑的的飛上娟娟未落銜破鏡而飛斜<lb/>
抱彎弓而勢却蓂稀葉少桂短花新無篋笥之團扇有<lb/>
虚空之半輪悵徘徊以將失情鬱結而莫伸命後車之<lb/>
文雅恭進牘於詞人<lb/>
<pb n="KR4h0139_WYG_007-15a"/>
　　新月賦　　　　　　　　　　<hi>宋</hi>徐　鉉<lb/>
五月五日繁隂乍晴倬彼新月麗於太清映玉繩而絢<lb/>
彩揜銀漢以騰精對鳷鵲西南之景步明光東北之楹<lb/>
厯厯遲漏悠悠我情雖萬古之不易感一年而始生乃<lb/>
有騃女癡男朱顔穉齒欣春物之駘蕩登春臺之靡迤<lb/>
雜佩璀錯輕裾颯纚紛乎拜祝怡然燕喜人歲歲以潛<lb/>
换景年年而若此昔我當年胡云不然世路多故流光<lb/>
暗遷易壯心於大觀變𤣥髮於華顛顧一毛之無濟媿<lb/>
<pb n="KR4h0139_WYG_007-15b"/>
兩綬之徒懸况乎萬象虚明九門奥袐對宣室以方罷<lb/>
閲通宵而不寐憂心似醉既慷慨於君恩急景如馳更<lb/>
淒涼於往事想愬月以長歌遂抽毫而見意<lb/>
　　玉鈎賦<hi>以常協正經故無朓胸為韻</hi>　　　　<hi>唐</hi>張仲素<lb/>
月以隂徳玉聞夜光伊在天而成象杳如鈎而可望每<lb/>
映樓而皎皎類照廡之煌煌隠見以時兮不愆其候虧<lb/>
全有節兮此惟其常當其霽景方晚清飇既涼瑩迢遞<lb/>
之初魄出西南之一方韜皎皎之輝尚潛𤣥兔呈纎纎<lb/>
<pb n="KR4h0139_WYG_007-16a"/>
之狀詎假白狼矧乃就盈之姿曲成是愜從三讓而載<lb/>
吐表四序之克協侔雕瓊之異象契舒蓂之數葉臨洞<lb/>
房之内猶隔瑣牕隠遥城之隅乍明粉堞觀夫媚霜煙<lb/>
挂遼夐悟如珪之有始知合璧之將聖既麗天而作則<lb/>
亦順辰而為政彎環而素彩未流蕭散而丹霞始浄所<lb/>
以増思婦之獨愁發詩人之興詠豈止生彼海澨煥乎<lb/>
天經况於玉以比徳復如鈎而效靈落魚浦之間偏宜<lb/>
泛影垂朱簾之側宛似分形思其迥出隴隂漸登雲路<lb/>
<pb n="KR4h0139_WYG_007-16b"/>
每因躔而進晷亦就新而去故沉澄寥之空碧麗柔明之<lb/>
微素曷蛾眉之足儔豈玉璜之能喻然而合其道也則<lb/>
圓景不渝順其化也而盈缺或殊當未光之時所明若<lb/>
昧自哉生之外其有如無且色依微於林表晦見西方<lb/>
之謂脁光掩映於暘谷朔出東隅以為朒今異此而守<lb/>
度諒君明而臣肅故其賦玉鈎之輝輝誠可增金波之<lb/>
穆穆<lb/>
　　玉鈎賦<hi>以常協正經故無朓朒為韻</hi>　　　　<hi>唐</hi>紇干俞<lb/>
<pb n="KR4h0139_WYG_007-17a"/>
日云暮矣月出之光始如鈎而可辨亦方蛾而乍揚太<lb/>
隂表精知就盈之所漸司厯紀候見哉生之有常原乎<lb/>
内職既修隂事允叶故得啟臨照於品類彰運行於紀<lb/>
牒上迷山桂之叢稍應階蓂之莢沉碧水以輝動挂珠<lb/>
簾而影接孤懸亳野狼銜虚貴於殷年迥燭汾隂鼎見<lb/>
方慙於漢葉髙凝雪映朗若氷浄懷逺戍於虚弓望征<lb/>
人於破鏡將以洞纎芒而並深鑑符隂徳而昭聖政豈<lb/>
比夫空驚思婦之心載發詩人之詠彼鏘珮鳴環之侣<lb/>
<pb n="KR4h0139_WYG_007-17b"/>
瑶階玉砌之庭徘徊瞻乎爽朗晼晚俟其清熒披霧纔<lb/>
昇綃幕誤傳於盈手流天未滿瑣牕徒訝其分形奚必<lb/>
效重輪之慶表三珥之靈然後可以光帝典而耀祥經<lb/>
者哉是知淪精蟾兔亦此之故比質瑾瑜其美何無所<lb/>
以澄清景於天杪蕩浮埃於物表倐周流於皓璧漸泛<lb/>
濫於靈沼千門始麗以涓涓午夜俄分而皎皎禮有讓<lb/>
遂成其魄政以齊勿謂之脁昔也示沖於朏謫見乎朒<lb/>
諒無徵於次舍斯有斁乎遲速今聖后垂統纎阿為僕<lb/>
<pb n="KR4h0139_WYG_007-18a"/>
本其位於西方正其居於北陸明大易致逺之義合升<lb/>
歌向中之目夫然則罔差於常度所以集帝臺之祉福<lb/>
　　月中桂樹賦<hi>以中秋夕望光彩扶疎為韻</hi>　　<hi>唐</hi>趙　蕃<lb/>
圓月如霜有仙桂兮宛在中央映澄澈之素彩逗葳蕤<lb/>
之冷光杳杳低枝拂孤輪而挺秀依依宻樹侵滿魄而<lb/>
含芳觀其皓爾方凝翛然不改隨升沉而自若貫盈缺<lb/>
而長在夐羃羃而臨空杳萋萋而發彩同蟾蜍之片影<lb/>
似濯瑶池異珊瑚之幽叢徒生滄海埃壒初歇闗山正<lb/>
<pb n="KR4h0139_WYG_007-18b"/>
秋空泬寥而逾浄色冉弱而彌幽謂扇花薄如珪玷浮<lb/>
望玉露之初垂遥疑滴瀝聽金風之乍起逺若颼飀皎<lb/>
皎孤懸亭亭相向纔分杳靄之質微辨輪囷之狀諒攀<lb/>
援而莫及寧欲淹留歎音塵之未期空勞曠望嘉其竦<lb/>
本無地分輝有餘轉低影於穹碧擢幽姿於顥初訝姮娥<lb/>
之繪成文逾靃靡並秦鏡之照出勢自蕭疎斯所以亘<lb/>
雲路委天衢弱質中植纎條外扶亂彩時揺起飛飛之<lb/>
驚鵲澄波靡隔掩厯厯之髙榆是故藐彼輕霄呈兹永<lb/>
<pb n="KR4h0139_WYG_007-19a"/>
夕紛敷逺瑩偃蹇旁射夾餘霞而暫丹經斜漢而彌白<lb/>
臨紫極而天香不散指北斗而仙花可摘况其逺象膧<lb/>
朧桂子冥空惜迢遞而遐想况嬋娟而内融素色不彫<lb/>
自挺雪霜之外清隂迴泛頻移霄漢之中何必詠招隠<lb/>
卧幽叢庶髙枝兮可折願逍遥於蟾宫<lb/>
　　月中桂樹賦<hi>以中秋夕望光彩扶疎為韻</hi>　　<hi>唐</hi>楊真𢎞<lb/>
月滿於東桂芳其中因澄輝之皎潔見幽茂之玲瓏炫<lb/>
凝冷於清夜寫濃纎於碧空逺莫致之詎攀折以盈手<lb/>
<pb n="KR4h0139_WYG_007-19b"/>
光可鑒也覺清明之在躬夫擢本隂靈流形永夕稟玉<lb/>
燭之和氣潤金波之滋液枝徘徊而若垂葉靃靡以如<lb/>
積同作繢於團扇想孚尹於尺璧悠悠厯厯宜乎凜秋<lb/>
滿虚輪而挺秀瑩白暈以含幽天邊無風孕香氣而不<lb/>
散草上有露泛花光而若浮異夫髙謝地靈妙融真宰<lb/>
籠𤣥兎以不動映素娥而如在太陽讓美收若木之餘<lb/>
暉列宿懷慙掩白榆而沉彩既寒暑無變亦古今不殊<lb/>
是知託其所終乃異顛而不扶二氣初分誰見哉生之<lb/>
<pb n="KR4h0139_WYG_007-20a"/>
質三光不息斯無朽蠧之虞與然薪之殊患同瑞草之<lb/>
共舒事相傳於摭實勢終類於慿虚樓上含華映網軒<lb/>
而列耀園中委照益嘉木之蕭疎千里共瞻九霄之上<lb/>
春冬無清浄之景朒脁闕婆娑之狀及素秋之節信謂<lb/>
逢時當明徳之年何憂掩望恥片玉以齊價笑三珠之<lb/>
可尚彼叢生因地森挺陵霜驗植物之斯美杳神功之<lb/>
可量垂䕃何方乃傳天之下界結根何處宛在月之中<lb/>
央又安能較其小大齊其短長冀一枝兮可得敢驤首<lb/>
<pb n="KR4h0139_WYG_007-20b"/>
以觀光<lb/>
　　姮娥奔月賦<hi>以一升天中永棄塵俗為韻</hi>　　<hi>唐</hi>蔣　防<lb/>
昔姮娥服仙藥於俄頃指隂靈以馳騁嗟人世之如流<lb/>
覺天衢之何永於是竦身鶱翥霽月凝冷振環鏘珮雜<lb/>
珠露之珊珊雲帔花冠渡銀河之耿耿伊立志之有恒<lb/>
果躡景而可慿出乎寥廓愛此清澄企予望之想蟾蜍<lb/>
之下視進吾往也軼埃壒而上升且夫碧虚望而自致<lb/>
清質瞻而不墜天迥而音塵已沒風落而芳馨微至往<lb/>
<pb n="KR4h0139_WYG_007-21a"/>
而不返誰謂與子偕行仰之彌髙孰云不我遐棄窈窕<lb/>
輕舉圓明映空遺九族於脱屣冀孤輪於處窮獨往孤<lb/>
髙若集瑶池之上潛來煙霧如分紈扇之中迷晶皎亂<lb/>
曈融神明合柔徳通想泛金波詎假琴髙之鯉將揺桂<lb/>
魄寧因禦冦之風冥冥睟容規規皓質乗飛廉兮竦踴<lb/>
迫望舒兮寥慄初疑妝以臨鏡形影猶分終類氷之在<lb/>
壺輝華相失故得享年代之悠久與乾坤而齊立明明<lb/>
配日髙髙在天對陽烏之升降伴顧兎之昭宣滿時而<lb/>
<pb n="KR4h0139_WYG_007-21b"/>
玉貌和光難分皓皓虧處而娥眉共麗不辨娟娟炯若<lb/>
通輝超然絶俗想明眸而下鑒並玉鈎而傍燭閨中結<lb/>
恨感予於三五之時笛裏傳情聴我於闗山之曲豈伊<lb/>
異人學道全真湘波之妃洛浦之神曾不足繼其芳塵<lb/>
　　秋月賦<hi>以至明周照為韻</hi>　　　　　　<hi>唐</hi>歐陽詹<lb/>
粤惟日行於翼風發於庚白露下降鴻雁來征野颯颯<lb/>
而木落天寥寥而氣清獨孤亭之不寐見凉月兮東生<lb/>
上迢迢之霄漢掩冽冽之恒星出江山之磅礴豁閶闔<lb/>
<pb n="KR4h0139_WYG_007-22a"/>
之峥嶸皎皎揺揺晶晶盈盈映階墀以厯厯對牕户以<lb/>
亭亭雖他時之並照何斯夕之為明異夫白鶴翩翻不<lb/>
分其色寒泉灑落空聞其聲乃遥夜以虚燭實純風之<lb/>
至精於是照曜必周通冥洞幽其色也潤林巒之卉物<lb/>
其影也瑩江湖之亂流益池亭之寂寂増氣候之颼颼<lb/>
起離家之逺恨生去國之繁憂何處而不見何人而不<lb/>
愁豈謂征客懷歸徘徊於黄榆之塞佳人怨别蕭條於<lb/>
紅粉之樓已矣哉信知宇宙之中光明為至非淒涼之<lb/>
<pb n="KR4h0139_WYG_007-22b"/>
獨感亦清貞之可類臨照者足以倣有徳之君潔白焉<lb/>
宜將匹無瑕之士傷哉不肖徬徨嶺徼時雨露兮未霑<lb/>
自形影兮相弔願窮經兮取老恐用人兮尚少幸君子<lb/>
兮如月冀餘光兮一照<lb/>
　　破鏡飛上天賦<hi>以青天流魄玉户失顔為韻</hi>　<hi>唐</hi>李　程<lb/>
何新月之嬋娟如破鏡之上天微茫而桂樹猶短髣髴<lb/>
而菱花不全皓色減去清光獨懸謂是云非開玉匣而<lb/>
長在自無而有指金波而未圓象則陵虚名何責實伊<lb/>
<pb n="KR4h0139_WYG_007-23a"/>
酷似其素影若同分於麗質莫測潛化空驚迥出憐此<lb/>
夕以孤飛念誰家而暗失况夫微明海澨逺挂闗山感<lb/>
重輪而易缺思鞶帶而莫攀姮娥掩色嫮女分顔意迢<lb/>
遞而難明半生象外豈别離之可贈餘在人間霽景澄<lb/>
寂泬寥凝碧匪迴輝而照膽徒向晦而淪魄洞房未掩<lb/>
過臺上而不歸斜漢欲低入牕中而猶隔亦何辨夫鎔<lb/>
於火化隲彼隂靈比孤光於珪白喻片影之銅青遥空<lb/>
絢練逺色晶熒爽氣共浮豈彩霞之能掩芳塵不到非<lb/>
<pb n="KR4h0139_WYG_007-23b"/>
素手之所經觀夫漸倚上𤣥迫於下土瞻吳牛之罷喘<lb/>
對孤鸞之欲舞徵碎質以委地有方輝而竟户哉生之<lb/>
後從一氣以裁成埋照之時豈五金而能補正當殘夜<lb/>
偏稱髙秋含烟不隠泛水如流茍孕明於真宰非稟質<lb/>
於人謀似逃秦殿聊上庾樓疑熠熠以從革類纎纎而<lb/>
若鈎異彼妝奩掩兹遊燭方應候以戲珠不鑒容以銷<lb/>
玉坐惜雲曙行愁漏促暈猶未合無陳方士之灰㸃不<lb/>
可磨空負先生之局<lb/>
<pb n="KR4h0139_WYG_007-24a"/>
　　月照寒泉賦<hi>以秋月清明夜泉澄澈為韻</hi>　　<hi>唐</hi>闕　名<lb/>
皎兮月出毖彼泉流月燭清夜泉澄素秋其象也合之<lb/>
雙美其氣也同以相求觀夫彼濬者泉彼髙者月臨四<lb/>
海而照無私利萬物而功不伐故能流而不竭明而不<lb/>
歇清見底而練色寒凝暉盈輪而桂華秋發則知水者<lb/>
秋之氣月者隂之精月下泉湧泉中月生其始愈出其<lb/>
少徐清度晦明兮共隠共見厯今古兮齊虧齊盈皎皎<lb/>
兮不易其色泠泠兮不改其聲足以洗頴川之耳濯滄<lb/>
<pb n="KR4h0139_WYG_007-24b"/>
浪之纓者歟至若寒露白秋天晴金風始扇銀河未傾<lb/>
巻纎雲而九霄可覩埽薄霧而萬里克明於是泉悠悠<lb/>
以東注月遲遲而西行彼月伊何明之大者彼泉伊何<lb/>
清之至也泉凝釋於春冬月行藏於晝夜既處卑以習<lb/>
坎亦居髙而臨下攬不盈也則照之而有餘流無窮焉<lb/>
如逝者之不舍故知莫明匪月莫清匪泉月經天而燭<lb/>
地泉帶地而澄天素波洞出清影孤懸氣涵浪於一色<lb/>
輪照底而雙圓圓如日麗净若霜凝寳鏡出匣玉壺開<lb/>
<pb n="KR4h0139_WYG_007-25a"/>
氷揺清吹而灩灩澹碧空而澄澄度淺沙則清影遲漫<lb/>
潄幽石則光波沸騰又可樂而瓢飲枕以曲肱者也客<lb/>
有續為泉月之歌歌曰月照泉兮泉涵月泉潺湲兮月<lb/>
皎潔波無魚兮清澄月有蟾兮澄澈觀碎璧於漣漪認<lb/>
明珠於圓折信上善之可方而智者之所悦<lb/>
　　瑶臺月賦<hi>以仙家帝室皎潔清光為韻</hi>　　　<hi>唐</hi>王　淮<lb/>
素月霄凝寒空迥徹照瓊樹以增麗煥瑶臺而共潔逺<lb/>
而望也浮皎皛之精光近而察焉帶巍峩之積雪美其<lb/>
<pb n="KR4h0139_WYG_007-25b"/>
清熒互映絢練相鮮洞玉砌以周設對金波而正圓層<lb/>
構參差迥出林巒之表光輝照燭還同崑閬之前覩重<lb/>
璧以發地瞻百常之造天乍動乍揺難審詳於衆目若<lb/>
明若滅疑陟降於羣仙顧兎淒涼崇臺䆗窱惵爾意駭<lb/>
倐然魂悄駢階級以雲矗粲瓊瑛之霄皎徒引耀之可<lb/>
觀豈懷材之足表若見仙闕如游玉京月映臺而九天<lb/>
共霽臺照月而萬里俱明含氷霰而逾潔軼氛埃而更<lb/>
清斯可以滌鄙夫之幽抱暢逹士之髙情皎皎寒光悠<lb/>
<pb n="KR4h0139_WYG_007-26a"/>
悠清質凝精以降委照而出玩浮光而神竦炫微輝而<lb/>
皆溢視乎外美清瑩乎瑶華鑒乎中致齋莊於虚室由<lb/>
斯可保亦既有光始激射以内照忽飛騰而外揚璧彩<lb/>
遥分奪氷壺以的的桂華中映同日觀之煌煌於是天<lb/>
地朗然纎埃不翳九成由其直上八表可以旁睨將以<lb/>
象清都朝玉帝豈徒恣遐想窮逺睇徘徊於臺榭之間<lb/>
悵望於蟾蜍之際而已哉吟玩既久規圓已斜歎將傾<lb/>
於桂魄思復搴於瓊華庶竭精於冊府寧逺慕於仙家<lb/>
<pb n="KR4h0139_WYG_007-26b"/>
　　明月照髙樓賦<hi>以明月照樓四字為韻</hi>　　<hi>唐</hi>鄭　遥<lb/>
千里著明者唯月百尺崇髙者曰樓月照耀而莫大樓<lb/>
𢎞敞而寡儔光含雪浄勢寫雲浮生滄海而皎皎度飛<lb/>
宇而悠悠皓天地而彌廣沉氛埃而已收於是隠映澄<lb/>
寂特起峻峭月上樓髙樓明月耀黄鶴驚而欲翥素娥<lb/>
集而匪召垂輪簾外疑鈎勢之重懸透影牕中若鏡光<lb/>
之開照其望也可以相思其登也可以逺眺及夫髙秋<lb/>
廓落寒夜肅清四空迥而晃朗九層屹而峥嶸列歡宴<lb/>
<pb n="KR4h0139_WYG_007-27a"/>
㑹友生去洞房兮即重屋滅華燈而臨前楹玉檻連彩<lb/>
粉壁迷明動鮑昭之詩興銷王粲之憂情則有離居獨<lb/>
處愁思未歇持鳯管而坐樓矜蛾眉而對月徘徊宵際<lb/>
悵怏明發步蓂葉而盈盈顧桂華而忽忽<lb/>
　　月臨鏡湖賦<hi>以風静湖滿輕波不動為韻</hi>　　<hi>唐</hi>陸　贄<lb/>
月配陽含虚而明湖止水體柔而平光無不臨故麗天<lb/>
並耀清可以鑒因取鏡表名月包隂以成象水稟月而<lb/>
為精兩氣相合實不入而疑入二美交映伊本清而又<lb/>
<pb n="KR4h0139_WYG_007-27b"/>
清色皎潔而秋天愈静波演漾而宵風乍輕類泗濵之<lb/>
磬見疑合浦之珠明至明洞幽至清無垢同𤣥澤無逺<lb/>
不遍等逹人以虚而受滿不可恃望之足戒以虧盈形<lb/>
或未分鑒之則辨其妍醜輕靄不起纎塵莫過沉璧彩<lb/>
而為鏡碎金輝以成波皓質未判空聞田鶴之唳香風<lb/>
乍度暗傳蓮女之歌萬象皆總湛清光而不動極望靡<lb/>
窮凝虚皓而如空照同心千里之外洞游鱗百丈之中<lb/>
櫂影乍浮如上天邊之漢桂華不定多因蘋末之風白<lb/>
<pb n="KR4h0139_WYG_007-28a"/>
晝誠窮殘夜將短臨逺峯而欲落沉餘景而猶滿月之<lb/>
徳也朗而迥水之性也柔而静照有餘暉光無匿影滿<lb/>
而將缺顧兔自殊於太陽導之則流無禽豈同於舊井<lb/>
原夫徳無不應理必相符湖以柔而藏月月因朗而彰<lb/>
湖不私其明明則有裕無逆於物物乃不孤異投珠而<lb/>
按劒等藏氷而耀壺惟水月之叶美與君子而同塗<lb/>
　　新月誤驚魚賦<hi>以在水為鈎有並垂綸為韻</hi>　<hi>唐</hi>白行簡<lb/>
纎纎之月兮濯影清流渒渒之鱗兮妄意懸鉤乍見之<lb/>
<pb n="KR4h0139_WYG_007-28b"/>
而深入復纔焉而誤遊尋落餌遲來舟游泳不安頗似<lb/>
縱而方引噞喁自失疑已懸而未收當其照溪篁興舟<lb/>
子駭垂竿而亂動訝半規而特起諒不知夫月來徒有<lb/>
虞於夕死或跳躍無所每健羡於脱泉周旋不能乍蹉<lb/>
跎於失水且復走菱荇觸洲沚斂鬐鬛以曲全髙首目<lb/>
而圜視引耀方丈形儀更真挂影西南盡迷𤣥兎與波<lb/>
上下難晦紫鱗雖類吳牛之喘月獨喻文鰩之觸綸轉<lb/>
蕩其心似迎其手恐牽復於未濟懼鈎深於善誘同畏<lb/>
<pb n="KR4h0139_WYG_007-29a"/>
景惡跡之士視於無形異貪餌慕羶之徒求之何有夕<lb/>
惕未已宵迷不舒每流浪而遷逝願息隂以躊蹰豈將<lb/>
畏首與畏尾亦將慎終而慎初靄靄孤光隔千里而共<lb/>
此鰥鰥下視雖擘波其焉如既而魄盡中流光沉西海<lb/>
猶愕眙於故處尚怵惕其安在豈鵬化之質不能奮飛<lb/>
方魚服之時每嗟危殆悲夫似是之疑何莫由斯况文<lb/>
竿晝引緒繭宵垂茍人謀之不輟何天道之可窺安得<lb/>
逺猜機漾修迥笑明月而弄淪漣與狎鷗而相並<lb/>
<pb n="KR4h0139_WYG_007-29b"/>
　　漣漪濯明月賦<hi>以題為韻</hi>　　　　　<hi>唐</hi>侯　喜<lb/>
水上風起天邊月圓何怡情於遥夜濯委照於輕漣兎<lb/>
怯盈縮蟾驚泝沿謂𤣥濤之弄珠將投進退訝方流之<lb/>
有玉欲獻遷延泛灩靡凝沖融不歇漸失沙鏡逾迷海<lb/>
月丹霞合而暫止青蘋開而匪輟足使浣紗之女媿顰<lb/>
蛾於後來伐檀之人恨流光於明發咸池何為逺在天<lb/>
涯言浴白日曽非綠漪彼浪以雪著月以光垂縱欲報<lb/>
其虚室亦無能而可施曷霄漢之下人寰不離望舒俯<lb/>
<pb n="KR4h0139_WYG_007-30a"/>
降陽侯悦隨班如賁如克將順乎其美于沼于沚必周<lb/>
旋而中規且濯乃强名明而有素蓋取樂於風景豈同<lb/>
效於塵路所以淺不浮華深不掩嫮殊渙涣於鄭什引<lb/>
悠悠於謝賦懿其澹若含情眇若功成遍菰蒲而斂曜<lb/>
滿洲渚以澄明漏永更遥空見浮沉之狀星移漢轉無<lb/>
聞出沒之聲嗟夫月霽乃明水煩則濁茍氛昏之掩蔽<lb/>
與魚鼈而瀺灂水假當其演溢月縱思其滌濯運乖道<lb/>
阻天懸地邈則安得輕飇暫拂水鏡動於秦臺纎埃不<lb/>
<pb n="KR4h0139_WYG_007-30b"/>
飛玉璧吐於荆璞含輝發彩似忠臣之沃明君如後進<lb/>
之資先覺豈徒比其光麗而已<lb/>
　　海上生明月賦　　　　　　　<hi>唐</hi>徐　晦<lb/>
巨浸不極太隂無私搴積水之遊氣覩圓魄之殊姿皜<lb/>
皓天步蒼茫地維泱漾崩騰助金波玉浪之勢晶熒激<lb/>
射當三五二八之期蓋進必以道豈出非其時繼傾曦<lb/>
以對越擅浮光而在兹嗟乎空濶之容若彼清明之狀<lb/>
如此蜃樓旁起疑庾亮之可從珠蚌潛開異隨侯之所<lb/>
<pb n="KR4h0139_WYG_007-31a"/>
委躔次雖游風濤詎弭出霞岸而不遲過鼇山而孔邇<lb/>
顧兔揺拽姮娥徙倚將運行以故然諒滌濯之難揣逺<lb/>
絶昏霾迥臨津涯竟無幽而不燭斯冥力而上排希逸<lb/>
之賦可稱界於斜漢𤣥暉之詩有作映彼清淮未若皎<lb/>
皎初吐蒼蒼可階叶朝夕以晦朔寧望斷而意乖奫淪<lb/>
涳洞雪翻煙弄水族將蟾影交馳浪花與桂枝相送凝<lb/>
目是逺賞心斯衆茍佳景之必存孰良辰之不共滔滔<lb/>
節宣冉冉徂遷循彼萬流差廣納而觀海推夫兩曜候<lb/>
<pb n="KR4h0139_WYG_007-31b"/>
久照而得天客有吟想此夜淹翔有年感浮桴而偶聖<lb/>
庶乘槎而逢仙亦將覽孤景盥洪漣聊學抽毫而進牘<lb/>
豈追羡魚以臨川<lb/>
　　華月照方池賦<hi>以凝素光净寒水為韻</hi>　　<hi>唐</hi>李　濋<lb/>
天開圓月水浄方塘月則桂華初滿水則蘋風不揚徘<lb/>
徊委照瀲灩交光素魄將臨合浦之珠乍吐清漣同映<lb/>
玉壺之氷始藏契禪心之寂寂發郢思之蒼蒼何兹景<lb/>
之逾麗信終夜之難忘况乃萬里無埃三秋罷霧始朣<lb/>
<pb n="KR4h0139_WYG_007-32a"/>
朧之啟夕已奫淪之納素前臨不測姮娥下入於河宫<lb/>
永望長空明鏡上騰於天步碎蟾影於龍鱗之浪混瓊<lb/>
華於雪毛之路天泉合而益空毫芒鑒而必具故夫秋<lb/>
以為節氣以霄凝紅蕖落而渚浄白露降而波澄泳之<lb/>
游之始方舟而取翫今夕何夕若乘槎而上升豈獨發<lb/>
清管滅華燈思淒切於院户光漾蕩於玉繩而已哉觀<lb/>
乎麗天者月習坎者水水以柔而居月月以輝而垂美<lb/>
一鏡合而内外澄鮮雙影分而上下相似驚夜聲於鳬<lb/>
<pb n="KR4h0139_WYG_007-32b"/>
鵠鋪皓彩於蘋芷規沉泉底豈魚目之能倫勢出波中<lb/>
乍洛妃之可擬異乎纎纎樓上的的雲端未若麟不鬭<lb/>
於天宇魚不驚於釣竿舟蕩漾而煙空轉麗風淅瀝而<lb/>
桂影生寒佇以取鑒適夫情性寂以喻道斯道也逾深<lb/>
色以喻空其空也逾浄故體上善之為徳中含光而不<lb/>
競既彰𤣥教之樞用播詩人之詠<lb/>
　　月映清淮流賦<hi>以題為韻</hi>　　　　　<hi>唐</hi>楊　諫<lb/>
地有四瀆其一也惟淮天有兩曜其一也惟月月至明<lb/>
<pb n="KR4h0139_WYG_007-33a"/>
而不阻遐邇淮至清而可鑒毫髮故澄澈而相暉况埃<lb/>
壒而初歇泛灩多象膧朧交映類藏氷之在玉壺如臨<lb/>
水之懸明鏡引清潤而介若自潔和素光而終然不競<lb/>
千里伴孤舟而浮百丈動纎鱗之泳此所謂物至浄而<lb/>
増其浄也如其孕靈納影委照淪精徐而匪濁攬之不<lb/>
盈蟾蜍下沉對蠙珠而増美濬源圓折混金波而更清<lb/>
皓鶴奪彩玉砂迷明如分舟子之望終起漁歌之聲此<lb/>
所謂物無情而感有情者也古人有引類為贈因物傷<lb/>
<pb n="KR4h0139_WYG_007-33b"/>
懐風雲欲別琴酒相乖念居者已賦乎露濕寒草悲行<lb/>
者則想乎月映清淮蓋㫖哉月以隂而合徳水為坎而<lb/>
處柔或麗天而成象或紀地而引流契仁者之理静含<lb/>
道門之清幽有二美矣允孚於休將以求古之情多聞<lb/>
是務一則以紀其善一則以垂為裕以灰厭暈不學淮<lb/>
王之方進牘抽毫空作謝莊之賦<lb/>
　　月明星稀賦<hi>以大明流光羣曜自職為韻</hi>　　<hi>唐</hi>韋　琮<lb/>
伊圓光之未呈觀列象之繁星忽昇輪以委照齊掩縟<lb/>
<pb n="KR4h0139_WYG_007-34a"/>
而韜精天宇無雲意姮娥之可覩金波出海覺婺女之<lb/>
迷明爾其兔影髙輝榆光潛靄沖融者寥落或存隠映<lb/>
者蒼茫自昧仰著明而下分融朗驚有爛而全迷光大<lb/>
美矣夫星沉四裔月麗中央以合璧之華彩埽連珠之<lb/>
衆光有北微分於辰極維南屢失於昊蒼奕奕三台既<lb/>
慙容於出沒熒熒五緯亦具體而微茫時則俯燭地隅<lb/>
斜臨海嶠寫碧落以增麗拂金風而引耀使占蜀國當<lb/>
曖昩而何知賢聚頴川豈低昂而自照的的悠悠蟾孤<lb/>
<pb n="KR4h0139_WYG_007-34b"/>
桂秋離離兮弄影如晦皎皎兮澄明不流萬家盈手之<lb/>
時望牛女而纔見千里同心之際美烏鵲而追遊且樂<lb/>
彼無私失乎躔次焜煌河鼔羃厯天駟初膧朧出地似<lb/>
懐徳以增輝忽燦爛經天知畏威而有自既而夜久凝<lb/>
澈時無埃氛銀華炫晃以將落珠彩蕭疎而掩羣且共<lb/>
歎於隂靈因悲鵲化如欲觀其分野豈辨天文儼若咸<lb/>
賔稀然且集知至明之難競故不耀而相襲則水朝宗<lb/>
未足以為喻火就燥孰云其可及吐皓魄以流空掩繁<lb/>
<pb n="KR4h0139_WYG_007-35a"/>
光而載戢<lb/>
　　明月照積雪賦<hi>以孤光上燭寒彩下凝為韻</hi>　<hi>唐</hi>闕　名<lb/>
月麗天而配陽雪抱隂而體剛輪合太虚類呈祥於往<lb/>
漢尺盈平地亦表瑞於我唐清虚洞照皓質練張配金<lb/>
精而可久稟水徳而為常月吐危峯自掩瑶階之跡雪<lb/>
凝平野誰分玉兔之光髙卑交映静動有方一則向晦<lb/>
而引曜一則候明而昭彰同聖人之潔白類君子之行<lb/>
藏俯而察之謂履玉山之玉逺而望也謂覩燭龍之燭<lb/>
<pb n="KR4h0139_WYG_007-35b"/>
影能相扶徳且不孤朣朧相映若有若無虧盈足為物<lb/>
鑒朴素可與道俱夜久彌明鵲遶林而就侣室虚生白<lb/>
人味道以自如當其雲巻天髙氛銷鏡朗曠碧霄明媚<lb/>
之色失白鷴飛舞之狀臨北堂而可鑒曳穿履以遐望<lb/>
娟娟若晝髙臨舊井之中淅淅驚風疑落孤松之上光<lb/>
臨皓璧氣引凝寒混金波而曜潘室交素彩而鄙齊紈<lb/>
入秦臺且不慙於清鏡彈楚曲寧有愧於幽蘭懿夫夜<lb/>
已深兮月猶在雪未消兮夜將改照曜氷壺之質掩映<lb/>
<pb n="KR4h0139_WYG_007-36a"/>
瓊林之彩月之徳也明而升雪之體也白以凝圓虚色<lb/>
澈柔祗氣澄故得二美相貫兩氣含𢎞謝莊翫而成詠<lb/>
袁安寐而莫興原夫象在於上形成於下徳無不施物<lb/>
無不假比同塵之叶美異投珠而見舍儻委照以無私<lb/>
願不遺於微者<lb/>
　　怨曉月賦　　　　　　　　　<hi>明</hi>夏完淳<lb/>
美人二八兮巻珠箔明月三五兮流華閣迴颸動兮玉<lb/>
櫳寒素河横兮露華薄林騷騷而烏啼沙皚皚而雁落<lb/>
<pb n="KR4h0139_WYG_007-36b"/>
懷耿耿兮獨不寐恨盈盈兮將誰託巻翠被而凝妝掩<lb/>
蓮帳而清酌蚖膏銷兮銀釭蘭燼灰兮瑶筐憐玉腕兮<lb/>
相思苦怨愁人兮知夜長何望舒之𤣥轡流清景而逸<lb/>
光乍徘徊而入户忽朦朧其在梁既宛轉其侵幕復飄<lb/>
颻而去牀玉壺寂寞銀箭丁當夢回逺塞淚滿空房萬<lb/>
里闗山之月千家砧杵之霜度七襄之不夜斷九折之<lb/>
迴腸望門前之烏桕焚帳底之胡香懸夜光而盈室徂<lb/>
清夜兮未央逗瑶波而微見澹荒荒其映牆銀河度兮<lb/>
<pb n="KR4h0139_WYG_007-37a"/>
　漏永玉斗轉乎雲間荒雞鳴而尚戢宿鳥翔而復還天<lb/>
　將曙而漠漠夜若歲其茫茫獨搴錦帳静撫雕闌仰視<lb/>
　月兮髣髴弄清質之潺湲隠簾櫳兮玉鏡隔煙霧兮紅<lb/>
　顔澹參差其欲下蹇微茫其未安衰芙蓉兮江上落梧<lb/>
　桐兮井欄忽衆星之零亂獨孤月之微含宛瑶華而若<lb/>
　漢映瓊田而苦寒風蕭蕭兮雲漫漫寒煙古兮木葉乾<lb/>
　按瓊笙兮為誰響抱銀筝兮不忍彈思蕩子兮行路難<lb/>
　念征夫兮衣裳單明月入地兮夜在天夫君悠悠兮何<lb/>
<pb n="KR4h0139_WYG_007-37b"/>
　時還<lb/>
　<lb/>
　<lb/>
　<lb/>
　<lb/>
　<lb/>
　<lb/>
御定厯代賦彚巻四<lb/>
</p>
<p>
</p>
  </div>
</body>
</text>
</TEI>