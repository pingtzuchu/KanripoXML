<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>紫㣲集巻五</head>
    <p>
<pb n="KR4d0161_WYG_005-1a"/>
欽定四庫全書<lb/>
　紫㣲集巻五　　　　　　　宋　張嵲　撰<lb/>
　　七言古詩<lb/>
　　　行建溪上是晚同宿小橋感懐書事<lb/>
上庸亂石滿㣲水建平孤嶼横中流驚濤穹隆旋雲繞<lb/>
經過親見客沉舟建溪物色兩相似使我惻貯悲西州<lb/>
閩中窮臘春欲動陳荄已見新萌抽十㝷嶺樹森翠葆<lb/>
百尺瀑泉垂素虬已遭霜露感人意况復梅花欺客愁<lb/>
<pb n="KR4d0161_WYG_005-1b"/>
沙村呌渡日色晚野店投宿林燈幽語言不通費辨數<lb/>
逆旅主人才見留十年敵騎遍寰海北客走到天南陬<lb/>
天髙地逈豈不廣南来北去皆離憂傳聞敵騎又深入<lb/>
旃毳欲臨𤓰歩洲吁嗟華夏半為鬼干戈喋血衝斗牛<lb/>
天公亦宜小解事號令一使災禍瘳刜除欃槍殪旬始<lb/>
彎弓一矢摧旄頭擢冦之筋洒冦血永使萬國無戈矛<lb/>
山清海晏氛祲息地闢天開宗社休黄屋却臨天北極<lb/>
紫壇復在郊南丘千官濟濟奉宸扆萬姓蠢蠢䝉皇猷<lb/>
<pb n="KR4d0161_WYG_005-2a"/>
六營健兒易驅使四海黎庶依田疇老夫漸得反閭里<lb/>
汛掃墳墓栽松楸洗耳不聞兵革事畢命邱樊何怨尤<lb/>
願言秪恐未成遂作客蹉跎霜鬢秋<lb/>
　　　題均州超然亭<lb/>
君不見綿州官府誠磊落越王樓觀翔寥廓又不見昔<lb/>
日荆州分上㳺舉世獨傳王粲樓蕞然土木何足數託<lb/>
名勝士真難休何年此地有新構楊公巧智人誰侔芟<lb/>
夷荒穢走狐䑕一朝翼瓦飛城頭軒窓四面瞰木杪下<lb/>
<pb n="KR4d0161_WYG_005-2b"/>
顧衆宇如敦丘卓然獨立世塵外髙視物表心夷猶西<lb/>
山列翠擁雲嶠漢水拽練縈寒流江楓染絳照林莽蘆<lb/>
花吐雪連滄洲秋髙盡放逺山出㸃綴天宇濃眉修人<lb/>
間何處有此景未識黄樓如此否楊公舉世稱賢侯好<lb/>
客不减韓荆州仁風恵政已及物退公餘事歸觥籌我<lb/>
来正值秋節晚勝槩一得從公逰敢辭山路困行役小<lb/>
舸艤岸聊淹留劇談抵掌去苛禮賔幙主人交獻酬固<lb/>
知如此興不淺大白豈惜為公浮却思賔散城烏集回<lb/>
<pb n="KR4d0161_WYG_005-3a"/>
首新亭風景愁聊攄累句寫清賞作賦能事遲曹劉<lb/>
　　　過屈平昭君故宅<lb/>
䕫州之山皆入雲䕫女寢陋男不文山川厯厯應如舊<lb/>
昭君屈平猶荒村三百篇後無繼者始作離騷紹風雅<lb/>
君門九重難叩閽欲登閬風聊蹀馬精𠂻寫盡君不聞<lb/>
徙倚懐沙淚盈把漢家靡曼盈六宫明妃容與如春風<lb/>
琵琶何能慰行路檻檻氊車隨去鴻椒蘭得得在修門<lb/>
獨任先生作放臣妃嬪無數貯金屋秪遣王嬙犯塞塵<lb/>
<pb n="KR4d0161_WYG_005-3b"/>
萬古江山虛秀氣二人賢色皆鍾美天之生此諒應難<lb/>
一棄單于一沈水逺色蒼蒼難致極弔古徘回淚霑臆<lb/>
二宅遺基自古存石巖天深秋日昏滄波渺渺流遺恨<lb/>
後人誰為賡天問<lb/>
　　　閩中早春<lb/>
愁見繁雲帖死灰驟喜春從天際回晴雲流爛滿峰起<lb/>
瀲灔陂塘泉脉来春歸欲騐将何許栁腰杏頬知春處<lb/>
出門矯首望四郊滿目都無故園樹暖景猶疑是故園<lb/>
<pb n="KR4d0161_WYG_005-4a"/>
紛紅糅白終蕭然黄茅不受春色染化工無地施妖妍<lb/>
老夫此時三歎息晴靄暄風總輕擲縁岡繞澗試幽㝷<lb/>
好鳥一聲山桂碧却憶當年漢水邊花光栁色媚晴天<lb/>
江頭醉罷日将落芊眠草色生長煙秪今春事知何有<lb/>
傷心萬里空回首中原但有骨如麻杜曲應無花似酒<lb/>
我今流落荒山隈秋蓬作鬢心催頽逢花政恐被花惱<lb/>
幸兹寂寞無狂媒閉門睡足髙舂後爐煙一炷消清晝<lb/>
　　　欲雪<lb/>
<pb n="KR4d0161_WYG_005-4b"/>
欲雪未雪天糢糊凍行沙尾鶬鴰呼北風刮耳立不住<lb/>
更騎鈍馬穿枯蘆兩生憐我意不舒江頭三日占檣烏<lb/>
髙堂明朝置安輿買羊沽酒償勤劬<lb/>
　　　呉宫詞<lb/>
新粧間花光口脂雜蘂氣相對兩生春停杯自成醉髙<lb/>
歌白苧舞西施半夜雨来宫錦移明日重來歌舞地宫<lb/>
水浮花繞宫樹<lb/>
　　　翟方進<lb/>
<pb n="KR4d0161_WYG_005-5a"/>
相君事郡當少時見謂遲鈍遭謾欺一從蔡叟問所適<lb/>
羇逰萬里来京師從馮老姥織屨賣學問聲名從此大<lb/>
胡常初毁更見譽一日超升登掾宰男兒立身要自勵<lb/>
旬嵗連摧兩司𨽻薛公視遇不敢輕果見登遷居相位<lb/>
徒知得意快恩讎峻文未肯持平例九卿先達故郡歸<lb/>
紅陽貴倨猶奪氣忽聞當坐定陵事慙懼乞骸更見慰<lb/>
深窮黨友圗自安十有九人同免官得君萬事無不可<lb/>
觧使衆醜成妖嫻一朝天文示變異李㝷奏記翩然至<lb/>
<pb n="KR4d0161_WYG_005-5b"/>
養牛尊酒天上来萬嵗之期何可避使人致命忽馳去<lb/>
半道尚書言物故十年寵貴一日空徒見縞衣䝉檻柱<lb/>
誰云蓋棺事則已下流衆怨何能止芋魁飯豆亦云足<lb/>
至今鴻隙歌鴻鵠<lb/>
　　　仲冬冬至後<lb/>
仲冬冬至後春從九地回去年逢春在此寺今年復向<lb/>
此寺逢春來春去無復見花草但有東風刮地如驚雷<lb/>
人生七十能幾時四度逢春祇在斯祠官不復更逓代<lb/>
<pb n="KR4d0161_WYG_005-6a"/>
直若倉庾氏乆任無年期大農賦禄隨官品豐儉由來<lb/>
皆有分空儘天年在世間飢飽死生皆不問癃老非才<lb/>
固應爾豪俊當年亦為此謂非貶謫實纍囚謂是歸田<lb/>
猶禄仕憶昔漢唐與本朝咸有自新及起廢如今豈無<lb/>
大眚及溥天不在他時洒心例人生如寓年年老嵗嵗<lb/>
彫零人漸少莫嫌四見魏唐春尚得逢春到華皓祠官<lb/>
之設自何時聞是元豐宰相之所為欲擯老成皆不用<lb/>
託於優假創斯規當時弊政出一切豈謂瘡疣後世遺<lb/>
<pb n="KR4d0161_WYG_005-6b"/>
専寵持權事雖巧榮華寧得多時好君不見金陵零落<lb/>
故相家一如寂寞韶陽廟<lb/>
　　　覺道同翫梅<lb/>
雪盡徑泥乾團欒遶樹看玉梅呈素艶霜重月華寒一<lb/>
蕚半含春意宻數苞未破臙脂粒斜枝倒浸碧池深羅<lb/>
衣暗惹香風濕須知賈午最多情繡囊偷佩芳筵驚又<lb/>
疑仙人下姑射玉容寂寞幽態清去年梅花開干戈猶<lb/>
未掃今年梅花開勸君休草草莫待子規啼梅花滿地<lb/>
<pb n="KR4d0161_WYG_005-7a"/>
蝴蝶飛<lb/>
　　　約人泛舟<lb/>
前旬小雨飛亷纎今旬夜雨聲滿簷髙原草青花欲消<lb/>
幽人意與春蕭條四山不復見桃李開到梨花春有幾<lb/>
似聞城下野水生正好浮舟煙雨裏<lb/>
　　　崇山圖七賢詩<lb/>
題輿意匠崇崖圖魯侯為賦溪隠詩長松短壑厯可數<lb/>
坐使妙境移于斯地靈神秀天所秘豺嘷虺伏鬼莫窺<lb/>
<pb n="KR4d0161_WYG_005-7b"/>
芟蓬扶翳快登覽若有異物隂相之嵌巖嶻㠔臨漢滸<lb/>
左拱右揖如追隨七峯逺峙攅劒直三溪旁繚縈帶垂<lb/>
芳洲蘭杜飛白鷺滄浪漁艇牽鈎絲煙霏露融水鑑浄<lb/>
一聲孤笛横雲霓淑氣亭亭掃般若昂精燦燦棲明祠<lb/>
幽㝷眼力覻大巧卜築得此林巒竒堂如連艦岸若玦<lb/>
呀成空谷窪為池妙觀觀盡見覺性靜隠隠徳騰光輝<lb/>
信美誰謂非雲土致爽自足和天倪鄧公之孫特不凡<lb/>
渥洼繡韀黄金羈胷中萬頃九雲夢江湖寛曠貞以期<lb/>
<pb n="KR4d0161_WYG_005-8a"/>
　　　入峡詩<hi>并序</hi>
　建炎三年八月初一日自百合口泛舟順流歸竹山<lb/>
　是日午過蒲溪中流望㣲王山嶄然出雲氣外舟行<lb/>
　踰十里江勢百折而兹山常在岸傍行未幾山益峻<lb/>
　水益陿草樹夔欝舟人曰将入峡矣謂載人無譁或<lb/>
　有老獼猴從山頂墮飛石也峡口兩山皆自水中㧞<lb/>
　起數百仞壁立如削巖石竒詭無圭撮土諦觀初若<lb/>
　一山類有物中斷之令水流其間者兩山之間相去<lb/>
<pb n="KR4d0161_WYG_005-8b"/>
　不十丈自始入至出闊陿若一如有意而為之者樹<lb/>
　從山石上生色紺緑異於凡時有絳葉飛墮洄潭中<lb/>
　恍然非塵世有也船少轉水齧山足且數丈從石下<lb/>
　過舟有大龕若十數楹屋水洶洶出龕壁後土人名<lb/>
　曰魚陀云每以嵗三二月有魚數萬觔自陀中出不<lb/>
　知其潜通何許也魚陀不下數舉櫂有洞在山腹去<lb/>
　水面數十丈斬絶不可至土人攬蔓而上持火入洞<lb/>
　中行三丈餘不敢復前意其有神仙或蛟龍居之惜<lb/>
<pb n="KR4d0161_WYG_005-9a"/>
　舟過時日已晚不得一窺洞口也俄而山漸低水増<lb/>
　闊波濤復湧汨於亂石間湏臾已出峡矣大抵自穰<lb/>
　谷口而上至㣲水發源處土人均謂之峡江而自上<lb/>
　而下者過㣲王山下長灘為入峡自下而上者過穰<lb/>
　谷上九澗洞為入峡峡江大抵多湍瀨客過而覆舟<lb/>
　者十二三而峡中獨無有水安流若鏡萬象墮水中<lb/>
　毫髪可了仰視天正碧如疋練掛峯頂間是時秋巳<lb/>
　中山間髙爽如平地重陽時㣲陽被巖岫衆形鮮潔<lb/>
<pb n="KR4d0161_WYG_005-9b"/>
　秋蟬噭噭鳴樹間使人殆有遥舉意但恨兹役也本<lb/>
　以避地来往不専為㳺山行故峡中之景尚有遺不<lb/>
　録者然使僕也向非避地又焉能冐絶險而為此行<lb/>
　也哉故記其畧以遺世之未㳺者云<lb/>
㣲王大峡何崢嶸疊嶂層巒礙飛鳥石壁排空何可鑿<lb/>
拽雲蒸霧無昏曉凝思天地始胚胎清川一道何從来<lb/>
聯峰既非巨靈擘絶岸不聞神禹開兩山中斷縁何許<lb/>
異事人傳向開府鑿石穿雲神鬼愁至今行跡行人覩<lb/>
<pb n="KR4d0161_WYG_005-10a"/>
從此奔流出亂山東匯沮漳入荆楚鱗鱗山樹經寒碧<lb/>
枝侵雨露根連石境勝應来仙馭逰巖深定有蛟龍宅<lb/>
君侯事跡巳煙沉流水年年石上深山川不改時代積<lb/>
徒使人興萬古心土人事神何敢侮桂酒春秋荐椒糈<lb/>
衎衎巫歌神降時森森廟樹来風雨<lb/>
　　　乗舟阻風<lb/>
澤國天低星斗濕疾風吹波作山立岸頭草木皆震動<lb/>
雞犬鳴吠紛相及通宵萬竅無停聲平明更作春濤驚<lb/>
<pb n="KR4d0161_WYG_005-10b"/>
青天東下日杲杲風伯盛怒何當平人言航河只一葦<lb/>
咫尺猶須論萬里乃知世事不可期指㸃舟人轉船尾<lb/>
常悲無梁越長川我今操舟翻百難平生所遇半如許<lb/>
豈獨此事堪長歎吁嗟屏翳真可鄙嵗嵗祠官費秩禮<lb/>
我聞敵騎南渡年萬里長江波不起<lb/>
　　　西谷歌<lb/>
　西谷崖壁挺拔雲林深宻惜其不一到也猶意其有<lb/>
　隠者焉慨然有結茅之興戯作西谷歌以寄意云<lb/>
<pb n="KR4d0161_WYG_005-11a"/>
西川峯嶺皆綿延一峯突兀如青蓮崔嵬勢壓東南倒<lb/>
穹崇下俯羣峰小古木隂森寒未凋長雲慘澹晴猶繞<lb/>
隂巖積雪溜輕氷南嶺驚春囀幽鳥山西有谷聞深曲<lb/>
中有人家在山麓晝掩柴荆雞犬閒嵗耕煙岫囷倉足<lb/>
巫山岷嶺遥相連知是層城幾洞天避世秦人應緑髪<lb/>
茹芝仙子好朱顔寰區䘮亂方如許寸地尺天無安堵<lb/>
我欲携家住此山髙謝時人出塵土女蘿薜荔結為衣<lb/>
文杏香茅緝為宇滿谷栽松紫翠寒漫山種杏赬霞吐<lb/>
<pb n="KR4d0161_WYG_005-11b"/>
朝尋石乳丹洞深暮斸茯苓蒼檜古山中父老志斯言<lb/>
他時来訪吹笙侣<lb/>
　　　喜雨行<lb/>
嵗星運行至荒落鶉尾初占建魁杓大旱金石皆流爍<lb/>
旱魃何知恣為虐大田多稼三百㕓盡是農夫耦十千<lb/>
一朝焦枯如束管赤地百里焚則烟官長視民如視子<lb/>
常恐嵗饑為殣死並走羣望嚴神祀却盖斥肩昭勤止<lb/>
至誠果能格明神明神為公訴蒼旻蒼旻油然興濃雲<lb/>
<pb n="KR4d0161_WYG_005-12a"/>
濃雲欝興雨如霖農家不傘走溝遂抖擻偃禾有生意<lb/>
詰朝犯曉細<hi>原本缺二字</hi>縷縷青黄交穎穗農人以手加額頭<lb/>
使我不死賴宋侯白老垂髫聲呦呦優游咸歌脫窮愁<lb/>
陵山攅空挿蒼玉舒水拖絹浸寒緑山髙水長嵗月續<lb/>
徳我宋侯歌不足<lb/>
　　　贈趙公旦<lb/>
少年意氣隘九州逺别不為兒女愁秪今摧頽落異縣<lb/>
跬歩信宿生離憂况今送子又千里使我别緒何能休<lb/>
<pb n="KR4d0161_WYG_005-12b"/>
憶昔石城初識面兩髦紒幘君纔收余方弱冠事科舉<lb/>
竝轡共適東西州春風㝷勝襄傍寺夜月復登臨漢樓<lb/>
鳳林花開無逺近漁梁栁暗迷汀洲荆門至陋不足數<lb/>
杏山百丈清泉幽徑過物色盡可記至今夜夢當時遊<lb/>
從兹一别星再終相望不啻馬牛風臨安相見各驚歎<lb/>
君非丁壯予老翁長離更挟鵷鶵至射䇿同攀郄詵桂<lb/>
上書不肯干相公頫首甘為州縣吏故人義重非時俗<lb/>
三程過我荒村寺歡言不覺春夜闌破月已上前林端<lb/>
<pb n="KR4d0161_WYG_005-13a"/>
一杯相屬且自適莫話舊逰成慨歎聞君早有求田約<lb/>
四方寧有襄陽樂時平我則徑西歸逺追髙士鹿門期<lb/>
　　　贈黄子真<lb/>
再作醉李客四年兩相從當時江頭樹又暗行李中嗟<lb/>
君事業誠有餘十年客路常崎嶇祇應未識今傑士懐<lb/>
刺試謁劉南徐<lb/>
　　　種植詩<lb/>
魏塘草樹環佛宫兩春不識花白紅但有栁絮迷晴空<lb/>
<pb n="KR4d0161_WYG_005-13b"/>
今年始種木芙蓉間以寒菊助丰容新栽黄葵已䝉茸<lb/>
坐待泬寥秋色濃鞠衣仙人来御風似聞芍藥富紅紫<lb/>
願分餘波作春事要令睡眼迷緗綺勿言滯客無幾求<lb/>
将致來禽及青李<lb/>
　　　蔓菁花詩<lb/>
遊絲百尺如堪挽小蟲羣飛欣日暖蒿莱滿地不見春<lb/>
唯有蔓菁迷病眼無復陵陂間碎金青苔漫想𤣥都觀<lb/>
今朝幸值天無風飛来雌蝶畏雄蜂村中女児将挿鬢<lb/>
<pb n="KR4d0161_WYG_005-14a"/>
不信河陽萬樹紅幽人惜春春已逺把酒屬君君自遣<lb/>
蔓菁開花猶爛熳君不見西園桃李能幾時此輩天教<lb/>
擅春晚<lb/>
　　　寒食行<lb/>
　寒食祠墳由来已久亂離後每經此節孝子仁人孺<lb/>
　慕感傷可勝言耶因作寒食行以叙其痛苦之意云<lb/>
寒食由来古今重四海人人作丘壠兩京道上松柏多<lb/>
盡是王公大家塚伊昔年年當此時鈿車寳馬相追隨<lb/>
<pb n="KR4d0161_WYG_005-14b"/>
紛紛錦樹滿原野暖風遲日争光輝草間燒紙樹間哭<lb/>
羅列杯盤烏攫肉侵晨祭罷薄暮歸旋風剪剪吹餘灰<lb/>
爾時馬醫夏畦鬼亦受子孫追養禮豐薄由来稱有無<lb/>
咸具盤餐致醪醴家家丘墳各為主何人壠上無新土<lb/>
自從遭亂去鄉關幾嵗松楸不曽覩况復其間多發掘<lb/>
孝子慈孫淚如雨流落他州遇火前去年如此復今年<lb/>
新阡舊壠祇回首無復原頭掛紙錢君不見東都之傍<lb/>
永安道車轍平来生碧草四時祠祭今寂然五陵春樹<lb/>
<pb n="KR4d0161_WYG_005-15a"/>
生蒼烟<lb/>
　　　秋暑<lb/>
渉旬秋暑不可觸髪踈被汗如膏沐忽然三日風撼山<lb/>
冬裘未具膚生粟去年登髙作重九黄菊未開新酒熟<lb/>
今年無酒不登髙獨行漫繞庭邊菊中原季月欲折膠<lb/>
江界隕霜無脫木擁鼻從今四序移遮眼殘書豈真讀<lb/>
　　　夏致宏方城道中以詩見寄避地窮山秋雨仍<lb/>
　　　作因次其韻<lb/>
<pb n="KR4d0161_WYG_005-15b"/>
柴門直面排青壁山木凋霜疎寂厯西風吹雨衆山昏<lb/>
聲落茅簷斷還滴每讀離騷傷逺遊一為遷客又經秋<lb/>
四時代謝不停軌澂江萬古長悠悠丹楓蕙葉照巖壑<lb/>
物態故欲増繁憂詩成滿岫濕煙起寸心折盡空搔頭<lb/>
</p>
<p>
</p>
  </div>
</body>
</text>
</TEI>