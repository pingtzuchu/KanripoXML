<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4c0028_SBCK_001-1a"/>
顏魯公文集<lb/>
　　　　　　　　　　　　　　　錫山安國刋<lb/>
　卷之一<lb/>
　　奏議<lb/>
　　　請復七聖諡號狀<lb/>
謹按禮記曰先王諡以尊名節以一惠故行出於已<lb/>
而名生於人使夫善者勸而惡者懼也而虞夏之質<lb/>
殷周之文至矣而禹湯文武之君咸以一字爲諡言<lb/>
文則不稱武言武則不稱文豈聖德所不優乎盖群<lb/>
臣稱其至者是以子不得議父臣不得議君天子崩<lb/>
<pb n="KR4c0028_SBCK_001-1b"/>
則臣下制諡於南郊明受之於天也諸侯薨則太子<lb/>
赴告於天子明受之於君也至於周室卑大朴散諡<lb/>
始以兩字爲重人或以虚美爲榮漢承戰國餘烈參<lb/>
而用之君臣易名事㱕至當少不以爲貶多不以爲<lb/>
褒雖美衆所㱕可一言而盡矣魏晉以降盖不足徵<lb/>
聖唐欽明憲章周漢爰初創業順考古道髙祖諡太<lb/>
武用漢制太宗諡曰文行周道也名正理順垂之無<lb/>
窮上元中政在宮壷亂名改作始建神堯文武大聖<lb/>
之號盖非髙宗之所獲已　玄宗之末奸臣竊柄析<lb/>
言而亂舊法輕議以改鴻名遂廣累聖之諡有加至<lb/>
<pb n="KR4c0028_SBCK_001-2a"/>
十一字者皇帝則悉有大聖之號皇后則皆有順聖<lb/>
之名使言之者惑於今行之者異於古非舊制也其<lb/>
後劍門下罪已之詔叙髙祖已下累聖悉用舊諡則<lb/>
玄宗悔既徃之失亦以明矣寶應中二聖山陵有司<lb/>
議諡事不師古變而行權去古質而尚浮華捨舊名<lb/>
而廣新諡謂一名不足以節惠廼十陪於古焉而累<lb/>
聖諡名悉以字多者爲定是廢髙祖太宗之令豈曰<lb/>
愛君今制諡非古人皆知之有司因循其事而無敢<lb/>
言者假使當今守之而不改後人議之以爲非然所<lb/>
失豈不大哉何者臣子之於君父莫不欲廣其美稱<lb/>
<pb n="KR4c0028_SBCK_001-2b"/>
先王制禮不敢過也故至敬無文至文尚質質之數<lb/>
極於一堯舜之美足以彰矣文之數於極二孝文孝<lb/>
景之德亦以明矣質則近古文則近今此髙祖太宗<lb/>
所以更用其法後王所宜守之法也非天下之至聖<lb/>
其孰能定之此天皇所以興聖主而正鴻名太宗所<lb/>
以待孝孫而修廢典㣲臣所以守經義而崇聖朝陛<lb/>
下宜奉天心繼先太宗之志使子孫䝉其法而萬代<lb/>
守之此天下之能事也臣愚以爲髙祖已下累聖諡<lb/>
號悉宜取初諡爲定謹按舊制宜上髙祖爲武皇帝<lb/>
太宗爲文皇帝髙宗爲天皇大帝中宗爲孝和皇帝<lb/>
<pb n="KR4c0028_SBCK_001-3a"/>
睿宗爲聖眞皇帝其二聖諡名字數太廣有逾古制<lb/>
臣愚請擇其美稱而正之謹按諡法乗德不囘曰孝<lb/>
照臨四方曰明宜上玄宗爲孝明皇帝又按諡法聖<lb/>
善周聞曰宣宜上肅宗爲孝宣皇帝仍淮漢魏及國<lb/>
朝故事於尚書省議定奏御夫文弊則救之以質至<lb/>
敬也名惑而反之於正至明也祖作之而孫述之至<lb/>
孝也三者備矣然後能立天下之大本正天下之大<lb/>
名建天下之大名建天下之大業能事畢矣伏惟皇<lb/>
帝陛下詳擇<lb/>
　　　論元皇帝祧迁狀<lb/>
<pb n="KR4c0028_SBCK_001-3b"/>
王制天子七廟三昭三穆與太祖之廟而七又禮器<lb/>
云有以多爲貴者天子七廟又伊尹曰七世之廟可<lb/>
以觀德此經典之明證也七廟之外則曰去祧爲壇<lb/>
去壇爲墠故歴代儒者制迭毀之禮皆親盡宜毀伏<lb/>
以太宗文皇帝七代之祖髙祖神堯皇帝國朝首祚<lb/>
萬葉所承太祖景皇帝受命于天始封于唐元本皆<lb/>
在不毀之典代祖元皇帝地非開綂親在七廟之外<lb/>
代宗皇帝升祔有曰元皇帝神土禮合祧迁或議者<lb/>
以祖宗之名難於迭毁昔漢朝廷近古不敢以私滅<lb/>
公故前漢十二帝爲祖宗者四而已至後漢漸違經<lb/>
<pb n="KR4c0028_SBCK_001-4a"/>
意子孫以推美爲先自光武以下皆有廟號則祖宗<lb/>
之名莫不建也安帝以讒害大臣廢太子及崩無上<lb/>
宗之奏後自建武以來無毀者因以陵號稱宗至桓<lb/>
帝失德尚有宗號故初平中左中郎蔡邕以和帝以<lb/>
下功德無殊而有過差不應爲宗及餘非宗者追尊<lb/>
三代皆奏毀之是知祖有功宗有德存至公之議非<lb/>
其人不居盖三代立禮之本也自東漢已來則此道<lb/>
䘮矣魏明帝自稱烈祖論者以爲逆自稱祖宗故近<lb/>
代此名悉爲廟號未有子孫踐祚而不祖宗先王者<lb/>
以此明之則不得獨據兩字而爲不祧迁之證假令<lb/>
<pb n="KR4c0028_SBCK_001-4b"/>
傳祚百代豈可上存百代以爲孝乎請依三昭三穆<lb/>
之義永爲通典寳應二年升祔玄宗肅宗則獻祖懿<lb/>
祖已從迭毀伏以代宗睿文孝皇帝卒哭而祔則合<lb/>
上迁一室元皇帝代數已逺其神主凖禮祧而禘祫<lb/>
之時然後響祀<lb/>
　　　廟享議<lb/>
議者或云獻祖懿祖親逺廟迁不當祫享宜永閟於<lb/>
西夾室又議者云二祖宜同祫享與太祖並列昭穆<lb/>
而空太祖東向之位又議者云二祖若祫同享即大<lb/>
祖之位永不得正宜奉迁二祖神主祔藏於德明皇<lb/>
<pb n="KR4c0028_SBCK_001-5a"/>
帝廟臣伏以三議俱未爲允且禮經殘缺既無明據<lb/>
儒者能比方義類斟酌其中則可舉而行之盖叶於<lb/>
正也伏以太祖景皇帝以受命始封之功處百代不<lb/>
迁之廟配天崇享是極尊嚴且至禘祫之時暫居昭<lb/>
穆之位屈已伸孝敬奉祖宗縁齒族之禮廣尊天之<lb/>
道此實太祖明神烝烝之本意亦所以化被天下率<lb/>
循孝悌也請依晉蔡謨等議至五年十月祫享之日<lb/>
奉獻祖神主居東面之位懿祖太祖　諸祖宗遵左<lb/>
昭右穆之列此有以彰國家重本尚順之明義足爲<lb/>
萬代不易之令典也又議者請奉迁二祖神主於德<lb/>
<pb n="KR4c0028_SBCK_001-5b"/>
明皇帝廟行祫祭之禮夫祫合也故公羊傳曰大事<lb/>
者何祫也若祫祭不陳於太廟而享於德明廟斯乃<lb/>
分食也豈謂合食乎名實相乖尤失禮意固不可行<lb/>
　　　論百官論事䟽<lb/>
御史中丞李進等傳宰相語稱奉進止縁諸司官奏<lb/>
事頗多朕不憚省覽但所奏多挾私讒毀自今論事<lb/>
者諸司官皆湏先白長官長官白宰相宰相定可否<lb/>
然後奏聞者臣自聞此語已來朝野囂然人心亦多<lb/>
衰退何則諸司長官皆達官也言皆專達於天子也<lb/>
郎官御史陛下腹心耳目之臣也故其出使天下事<lb/>
<pb n="KR4c0028_SBCK_001-6a"/>
無巨細得失皆令訪察廻日奏聞所以明四目逹四<lb/>
聦也今陛下欲自屏耳目使不聦明則天下何述焉<lb/>
詩云營營青蠅止于棘讒言罔極交亂四君以其能<lb/>
變白爲黒變黒爲白也詩人深惡之故曰取彼讒人<lb/>
投畀豺虎豺虎不受投畀有北則夏之伯明楚之無<lb/>
極漢之江充皆讒人也孰不惡之陛下惡之深得君<lb/>
人之軆矣陛下何不深廻聴察其言虚誣者則讒人<lb/>
也因誅殛之其言不虚者則正人也因奬勵之陛下<lb/>
捨此不爲使衆人皆謂陛下不能明察倦於聴覽以<lb/>
此爲辭拒其諌諍臣竊爲陛下痛惜之臣聞太宗勤<lb/>
<pb n="KR4c0028_SBCK_001-6b"/>
於聽覽庶政以理故著司門式云其有無門籍人有<lb/>
急奏者皆令監門司與仗家引對不許關礙所以防<lb/>
壅蔽也并置立仗馬二疋湏有乗騎便徃所以平治<lb/>
天下正用此道也天寳已後李林甫威權日盛郡臣<lb/>
不先諮宰相輙奏事者仍託以他故中傷之不敢明<lb/>
約百官令先白宰相又閹官袁思藝日宣詔至中書<lb/>
玄宗動静必告林甫先意奏請玄宗驚喜若神以此<lb/>
權柄恩寵日甚道路以目上意不下宣下情不上達<lb/>
所以漸致潼關之禍皆權臣誤主不遵太宗之法故<lb/>
也陵夷至于今日天下之弊盡萃于聖躬豈陛下招<lb/>
<pb n="KR4c0028_SBCK_001-7a"/>
致之乎盖其所從來者漸矣自艱難之初百姓尚未<lb/>
彫弊太平之理立可便致屬李輔國用權宰相專政<lb/>
逓相姑息莫肯直言大開三司不安反側逆賊散落<lb/>
將士北走党項合集土賊至今爲患偽將更相驚恐<lb/>
因思明危懼扇動却反又今相州敗散東都䧟沒先<lb/>
帝由此憂勤至於損壽臣每思之痛切心骨今天下<lb/>
兵戈未戢瘡痏未平陛下豈得不日聞讜言以廣視<lb/>
聽而欲頓隔忠讜之路乎臣竊聞陛下在陜州時奏<lb/>
事者不限貴賤務廣聞見乃堯舜之事也凡百臣庻<lb/>
以爲太宗之理可翹足而待也臣又聞君子難進易<lb/>
<pb n="KR4c0028_SBCK_001-7b"/>
退由此言之朝廷開不諱之路猶恐不言况懷猒怠<lb/>
令宰相宣進止使御史䑓作條目不令直進從此人<lb/>
人不敢奏事則陛下聞見只在三數人耳天下之士<lb/>
方鉗口結舌陛下後見無人奏事必謂朝廷無事可<lb/>
論豈知懼不敢進即林甫國忠復起矣凡百臣庶以<lb/>
爲危殆之期又翹足而至也如今日之事曠古未有<lb/>
雖李林甫楊國忠猶不敢公然如此今陛下不早覺<lb/>
悟漸成孤立後縱悔之無及矣臣實知忤大臣者罪<lb/>
在不測不忍孤負陛下無任懇迫之至<lb/>
　　　朝㑹有故去樂議<lb/>
<pb n="KR4c0028_SBCK_001-8a"/>
周禮大司樂職云諸侯薨令去樂大臣死令㢮懸鄭<lb/>
注云去謂藏之㢮謂釋下也是知哀輕者則釋哀重<lb/>
者則藏又按庾蔚之禮論云晉元后秋崩武帝咸寧<lb/>
元年享萬國不設樂永嘉元年冬惠帝三年䘮制未<lb/>
終司徒左長史江充議二年正會不宜作樂又章皇<lb/>
后哀限未終后主已入廟博士徐乾議曰周景王有<lb/>
后嫡子之䘮既葬除服叔向猶議其晏今不宜懸宋<lb/>
書禮制云晉武帝已來國有大䘮廢樂三年又按江<lb/>
都集禮說晉愽士孔恢朝廷遏宻懸而不作恢以爲<lb/>
宜都去懸設樂爲作不作則不宜懸孟獻子禫懸而<lb/>
<pb n="KR4c0028_SBCK_001-8b"/>
不樂自是應作耳故夫子曰獻子加於人一等矣非<lb/>
謂不應作而猶懸也國䘮尚近謂金石不可陳於庭<lb/>
又徐廣晉史曰聞樂不怡故申情於遏宻諒闇奪服<lb/>
慮政事之荒廢是故秉權通以變常量輕重以降差<lb/>
臣以周禮去樂之文宋志終䘮之證徐廣之論寧戚<lb/>
孔恢之說禫懸理既可憑事又故實伏請三年未畢<lb/>
都不設懸如有齊衰䘮及遇大臣薨殁則量輕重懸<lb/>
而不作<lb/>
顏魯公文集卷之一<lb/>
</p>
<p>
</p>
  </div>
</body>
</text>
</TEI>