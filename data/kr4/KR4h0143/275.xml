<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4h0143_WYG_275-1a"/>
　欽定四庫全書<lb/>
御選明詩巻一百六<lb/>
　　七言絶句六<lb/>
　　　楊榮<lb/>
　　　　子規啼<lb/>
　江天夏夜露氣清山鳥忽作腸斷聲莫道啼多不解意<lb/>
　催人歸去最分明<lb/>
　　　王鏊<lb/>
<pb n="KR4h0143_WYG_275-1b"/>
　　　　夜過西虹橋<lb/>
　破楚橋邊步偶停夜船燈火散如星館娃歌舞今何處<lb/>
　留得呉歌與客聽<lb/>
　　　馬中錫<lb/>
　　　　題畫雪景<lb/>
　山人住向水雲鄉一夜雪深三尺强已辦青錢沽酒到<lb/>
　小舟仍喚打魚郎<lb/>
　　　　題戴文進送别圗<lb/>
<pb n="KR4h0143_WYG_275-2a"/>
白雲紅樹路悠悠三兩行人古渡頭一向江南一江北<lb/>
不知何地著離愁<lb/>
　　　畫屏紅梅花二首<lb/>
六出瑶花尚未開紙屏先見一枝梅驚囘斗帳羅浮夢<lb/>
恐是仙娥暈酒来<lb/>
羅浮山下月昬黄曾倚春風試淡妝今夜畫屏銀燭冷<lb/>
却啼紅涙濕衣裳<lb/>
　　呉洪<lb/>
<pb n="KR4h0143_WYG_275-2b"/>
　　　中秋同明古含虚閣對月<lb/>
滿地江湖鬢欲絲月明風動挂疎枝懷君散步清光裏<lb/>
不似當年對酒時<lb/>
　　呉愈<lb/>
　　　題畫<lb/>
巉崖絶壁一千丈上有孤樹風颼颼道人不顧荷衣薄<lb/>
坐冷一片玻瓈秋<lb/>
　　王弼<lb/>
<pb n="KR4h0143_WYG_275-3a"/>
　　　惜梅<lb/>
獨樹牆西老更繁㡬囘相伴月黄昬東風只為芳菲計<lb/>
不道飛花已滿園<lb/>
　　　便面<lb/>
竹裏幽亭是我家門前白水浸平沙釣船順放中流下<lb/>
袖手船頭看浪花<lb/>
　　　書所見<lb/>
水明烟碧萬條絲短岸斜風晚更吹紅面小奴牽白馬<lb/>
<pb n="KR4h0143_WYG_275-3b"/>
為誰来繫斷腸枝<lb/>
　　　次韻呉諭徳先生共月庵賞花<lb/>
城市看春總未真縱無車馬亦紅塵醉翁獨有閒風味<lb/>
管領東園樹底春<lb/>
　　　桞中書山水小景次王修撰韻<lb/>
永嘉山色秀成堆曾憶前年訪舊来何處最牽東閣夢<lb/>
一林松影覆春苔<lb/>
　　　次韻荅李拚之二首<lb/>
<pb n="KR4h0143_WYG_275-4a"/>
昨夜追歡一鬨堂醉歸山月已無光朝来中酒無人問<lb/>
卧聽春鶯不下牀<lb/>
榾柮爐頭擁薄綿嫩寒㣲雨暮春天不知詩思能多少<lb/>
榆葉梨花已滿前<lb/>
　　　次韻匏庵先生共月庵賞桃花<lb/>
斜月枝頭照返魂先生扶醉倚籬門花應欲識蒼然面<lb/>
莫遣風前絳燭昬<lb/>
　　洪貫<lb/>
<pb n="KR4h0143_WYG_275-4b"/>
　　　宫詞二首<lb/>
隔花女伴笑呼名新試宫鞋月下行倦劇歸来更漏永<lb/>
一簾秋水浸桃笙<lb/>
别院笙歌别是春芙蓉屏障隔風塵玉魚金鑰年年在<lb/>
鸚鵡籠中解喚人<lb/>
　　林俊<lb/>
　　　看梅偶成<lb/>
消息東風兩月前西湖索莫老逋仙雪蓬昨夜還扶醉<lb/>
<pb n="KR4h0143_WYG_275-5a"/>
移近梅花一處眠<lb/>
　　陳章<lb/>
　　　雨中過匏庵先生園居<lb/>
海月菴前景自清更看疎雨快吟情紅芳落盡還堪賞<lb/>
緑樹黄鸝三五聲<lb/>
　　林榮<lb/>
　　　薊門聞笛<lb/>
冒寒重到薊門遊羌笛嗚嗚起戍樓應有開元遺譜在<lb/>
<pb n="KR4h0143_WYG_275-5b"/>
月中三弄小梁州<lb/>
　　盧格<lb/>
　　　遣興<lb/>
莫歎風塵行路難閒過僧舍借花看數聲啼鳥不知處<lb/>
滿地緑陰清晝寒<lb/>
　　侯直<lb/>
　　　夜集送楊君謙<lb/>
馬蹄日日走紅塵自怪㣲官繫此身滄海烟波無限好<lb/>
<pb n="KR4h0143_WYG_275-6a"/>
未歸真是不如人<lb/>
　　邵寳<lb/>
　　　客有持寗菴詩至山中者次韻贈之<lb/>
山中十里緑陰長新漲浮浮架石梁賦罷蒹葭掩僧舍<lb/>
午風銷盡佛前香<lb/>
　　　贈錢校書<lb/>
夫椒山前孤草亭水風吹月秋冥冥客来鶴去主人返<lb/>
七十二峯湖上青<lb/>
<pb n="KR4h0143_WYG_275-6b"/>
　　　喜晴<lb/>
山行愁雨水愁風兩月風中更雨中今日一帆天送我<lb/>
晴湖如鑑夕陽紅<lb/>
　　喬宇<lb/>
　　　懷張南園<lb/>
六詔山川萬里餘秋来長恨賦離居雁歸不過衡陽去<lb/>
何處逢人好寄書<lb/>
　　　寄劉南垣司空<lb/>
<pb n="KR4h0143_WYG_275-7a"/>
江上青山多白雲秋来離思日紛紛别来擬鼓中流棹<lb/>
采得芙蓉一贈君<lb/>
　　王雲鳳<lb/>
　　　送客<lb/>
春濕蒸雲雨欲絲飄飄遊子别離時愁看陌上青青草<lb/>
送盡行人總不知<lb/>
　　儲巏<lb/>
　　　張道士山房<hi>并序</hi>
<pb n="KR4h0143_WYG_275-7b"/>
　　正月九日冒雨過張道士碧雲山房蓋别十有五<lb/>
　　年矣剖柑命酒酌予夢鶴小樓追念舊遊凋謝殆<lb/>
　　盡道士今年八十有一而康强如曩時奔走塵途<lb/>
　　者固不如閒居之佚也感歎之餘為賦四絶<lb/>
不到青林十五年長松垂鬛鶴成仙江東舊事慿誰語<lb/>
坐盡銅盤一穂烟<lb/>
芳樹青青二月時林扉衝雨記吾詩紅塵消盡長安客<lb/>
留得雲房老鍊師<lb/>
<pb n="KR4h0143_WYG_275-8a"/>
十日連江雨不休雨聲隨處種閒愁搴簾欲待晴時去<lb/>
不為春寒不下樓<lb/>
徙倚詩成午照餘仙家宫府半樓居醉来也有囘仙興<lb/>
自擘黄柑蘸酒書<lb/>
　　　七日寳應有懷<lb/>
湖雨吹風洗暮烟渚禽驚浪逗行船舊時酒伴飄零盡<lb/>
莫怪春愁到客邊<lb/>
　　　古城驛<lb/>
<pb n="KR4h0143_WYG_275-8b"/>
野水㣲茫斷岸平㡬家相對掩柴荆不須候吏沙頭報<lb/>
驛站懸知是古城<lb/>
　　　北風<lb/>
一路輕寒二月中水南桃李不曾紅怪来河朔春光晚<lb/>
吹過花時尚北風<lb/>
　　　老米店有感<lb/>
層氷一夕塞河船記得攜家己十年鮭菜燈前誰共飯<lb/>
月明行店一悽然<lb/>
<pb n="KR4h0143_WYG_275-9a"/>
　　　黄村<lb/>
梨花半落桞初綿客路題詩憶閬仙莫道長安春已盡<lb/>
歸人猶在暮鐘前<lb/>
　　　過房山<lb/>
秋光著意洗秋山碧浄千峯宛若閒不似春来多變態<lb/>
斷虹殘雨片時間<lb/>
　　　銀冶嶺<lb/>
青濛一徑亂山間簇簇千峯擁翠鬟最恨剛風吹樹裂<lb/>
<pb n="KR4h0143_WYG_275-9b"/>
不教倚看暮雲閒<lb/>
山迴水曲自成溪城市初来路欲迷西崦人家尋不見<lb/>
衡門應傍翠㣲棲<lb/>
　　楊循吉<lb/>
　　　百花菴主見訪<lb/>
一春高卧只垂簾説著浮名病又添聞道百花菴可住<lb/>
他時借我讀華嚴<lb/>
　　石珤<lb/>
<pb n="KR4h0143_WYG_275-10a"/>
　　　唐宫詞<lb/>
四月笙歌沸苑池瑞蓮花對海棠絲昭容尚記開元日<lb/>
正是宫中蠶老時<lb/>
　　　社日<lb/>
春風簾幕駐晴雲社酒杯深我對君燕子未来花不語<lb/>
緑蕪寒雀共斜曛<lb/>
　　　七夕<lb/>
七月七日風雨多御橋南望水增波鴛鴦自向沙頭宿<lb/>
<pb n="KR4h0143_WYG_275-10b"/>
不管牛郎信若何<lb/>
　　　金陵<lb/>
織錦坊前春日明賣魚橋上晚波生城中盡日無絃管<lb/>
時聽漁歌三兩聲<lb/>
　　陸完<lb/>
　　　王元章作墨梅并題長句書其後<lb/>
月落參横興已空鑑湖清淺夜推蓬消磨不盡惟豪氣<lb/>
猶在疎花淡墨中<lb/>
<pb n="KR4h0143_WYG_275-11a"/>
　　楊亷<lb/>
　　　題曹憲副采蓴巻<lb/>
三泖秋霖浸四圍水邊未覺露葵稀金盤玉箸長安客<lb/>
㡬箇西風為汝歸<lb/>
　　羅玘<lb/>
　　　紅梅圖為肇和題<lb/>
西湖殘雪候多時却恨前年被雪欺且學杏花紅似錦<lb/>
暫招鳴鳥到南枝<lb/>
<pb n="KR4h0143_WYG_275-11b"/>
　　　風泉閣<lb/>
閣外寒泉元自清泠泠慣與夜風争閣中黙聽人何在<lb/>
今日新添一兩聲<lb/>
　　楊子器<lb/>
　　　早朝詩<lb/>
殘月朣朧欲五更禁門候立萬燈明君王静對銅人坐<lb/>
一夜齋宫數漏聲<lb/>
九重天上六龍飛御氣絪緼拂太㣲鳳閣西頭明月在<lb/>
<pb n="KR4h0143_WYG_275-12a"/>
清光還照侍臣衣<lb/>
東方曙色未分明玉陛千官接武行華蓋殿開鑾駕出<lb/>
部頭天樂一齊鳴<lb/>
向曙趨朝玉珮和露華滿地濕緋羅更畨奏對銀臺罷<lb/>
聽得西班喚六科<lb/>
仙漏迢遥隔綘霄兩行銀燭照趨朝鼓聲纔歇鐘聲動<lb/>
不放朝官過御橋<lb/>
綵雲飛擁翠華春寒耿疎星照紫宸曉向承天門外望<lb/>
<pb n="KR4h0143_WYG_275-12b"/>
過橋多少謝恩人<lb/>
曉風吹動角端旗仗外祥光繞赤墀忽聽殿頭宣内閣<lb/>
獨承宻㫖退朝遲<lb/>
綵雲飛繞鳳凰樓簾捲屏開見玉旒西殿鐘聲朝已落<lb/>
滿天星斗未曾收<lb/>
　　鄒智<lb/>
　　　奉和石齋先生見寄<lb/>
風清月朗蜑船輕到處青天有酒星淼淼畨禺江上水<lb/>
<pb n="KR4h0143_WYG_275-13a"/>
㡬畨遷客夢中經<lb/>
大忠祠下聘君家一度登門一看花花裏有禽驚異客<lb/>
倩將青箬換烏紗<lb/>
　　　夜泊馬寧呈胡用晦呉獻臣<lb/>
白舫青簾㡬夜同洞簫聲裏海雲紅百年身世知何處<lb/>
笑倚梅花月正東<lb/>
　　沈周<lb/>
　　　白頭公圖<lb/>
<pb n="KR4h0143_WYG_275-13b"/>
十日紅簾不上鈎雨聲滴碎管絃樓梨花將老春將去<lb/>
愁白雙禽一夜頭<lb/>
　　　次天全翁雪湖賞梅<lb/>
少在城中多在鄉尋梅猶抵候朝忙新詩似與梅相約<lb/>
詩到成時梅恰香<lb/>
重巒疊疊水灣灣雪舫尋春醉未還因省玉堂為客夜<lb/>
如今不似夢中山<lb/>
黄帽孤舟且莫催雪山留客好銜杯梅花况是堪題咏<lb/>
<pb n="KR4h0143_WYG_275-14a"/>
今夜春城判不囘<lb/>
　　　過聽松鄰房<lb/>
石子橋低細路平未敲門户有僧迎松風最不私人聽<lb/>
行過西家共此聲<lb/>
　　　七月十五日城中晚歸<lb/>
晚郭歸舟急若何市塵猶恐累漁蓑到家覺得曾風雨<lb/>
兩樹芭蕉破葉多<lb/>
　　　送方水雲<lb/>
<pb n="KR4h0143_WYG_275-14b"/>
一箇仙舟竹葉風不知南北與西東世人若欲追行跡<lb/>
或在長安酒市中<lb/>
　　　聞楊君謙致仕<lb/>
春官司署儘能閒猶道勞形與病闗身在早朝霜馬上<lb/>
青青殘夢是呉山<lb/>
神武高冠挂急流老人之事少年謀江南四百八十寺<lb/>
處處磨碑待記遊<lb/>
　　　寄宗儒<lb/>
<pb n="KR4h0143_WYG_275-15a"/>
秋来懷抱獨無聊雪鬢鬅鬆短莫掻手把芙蓉望江北<lb/>
烟波無奈美人遥<lb/>
　　　題畫<lb/>
草房仍著薜蘿遮地抝林深獨一家只道春風吹不到<lb/>
門前依舊有梅花<lb/>
嫩黄楊桞未藏鴉隔岸紅桃半著花如此風光真入畫<lb/>
自然吾亦愛吾家<lb/>
碧水丹山映杖藜夕陽猶在小橋西㣲吟不道驚溪鳥<lb/>
<pb n="KR4h0143_WYG_275-15b"/>
飛入亂雲深處啼<lb/>
臨水人家竹樹中只因孤嶼水船通當門細荇牽㣲浪<lb/>
繞屋藤花落軟風<lb/>
水次人家似瀼西參差竹樹路俱迷溪翁兀兀不出户<lb/>
日午飯香雞正啼<lb/>
獨坐樹根無一事清風滿袖作㣲吟夕陽好在秋水外<lb/>
日閣逺山還未沈<lb/>
　　　杏花<lb/>
<pb n="KR4h0143_WYG_275-16a"/>
半抱春寒薄染烟一梢斜露曲牆邊東家小女貪妝裹<lb/>
聽買新花破曉眠<lb/>
　　　客有餉河豚者畫雙玉圖酬之<lb/>
有客来從海上村早朝新喜得河豚齊穿青篾一雙玉<lb/>
侑我田家老瓦盆<lb/>
　　　溪山落木圖<lb/>
溪山落木正蕭蕭野客尋詩破寂寥一路夕陽秋色裏<lb/>
不知吟到段家橋<lb/>
<pb n="KR4h0143_WYG_275-16b"/>
　　史鑑<lb/>
　　　夜宿烏鎮有懷同遊諸君子<lb/>
兩兩歸舟晚渡闗孤雲倦鳥各飛還月明烏鎮橋邊夜<lb/>
夢裏猶呼起看山<lb/>
　　　題許子厚扇<lb/>
好山多在石湖西草色新年緑未齊亭子半開修竹裏<lb/>
一簾春雨鷓鴣啼<lb/>
　　　觀書偶成<lb/>
<pb n="KR4h0143_WYG_275-17a"/>
竹深門閉亂藤垂隠几觀書欲倦時長嘯不知風起處<lb/>
槐花吹落戲鵞池<lb/>
　　　和汝其通見寄<lb/>
雨後蒲芽緑滿池出門閒望暮歸遲小娃不道人傷别<lb/>
自炙銀簧對月吹<lb/>
　　　為僧朗碧天題扇寄人<lb/>
玉篪峯下雨来時索我閒吟寄逺詩蕉葉滿庭松子落<lb/>
竹林啼鳥荳花垂<lb/>
<pb n="KR4h0143_WYG_275-17b"/>
　　　斷橋分手<lb/>
近水人家半掩扉兩山樓閣尚斜暉斷橋無數垂楊桞<lb/>
總被遊人折漸稀<lb/>
　　　口號<lb/>
黄鳥嚶嚶桞絮飛送君無計伴君歸一春買遍金陵酒<lb/>
落盡紅香萬緑肥<lb/>
　　　呉廷暉水榭<lb/>
花蹊桞浪帶囘溪碧簟眠風近鳥啼芰荷出水青青小<lb/>
<pb n="KR4h0143_WYG_275-18a"/>
頻語行舟棹過西<lb/>
溪聲到枕驚春夢露氣入簾生夜寒自起開門看明月<lb/>
和花移過曲闌干<lb/>
　　　題僧扇<lb/>
湖水泠泠山日低上方臺殿古城西春遊記得前年事<lb/>
醉卧竹房聽鳥啼<lb/>
　　　湖上暮歸<lb/>
鴨羣呼去水雲空香滴葓花露氣濃僧寺茫茫看不見<lb/>
<pb n="KR4h0143_WYG_275-18b"/>
暮煙生處忽聞鐘<lb/>
　　　寄呉鳴翰湖上<lb/>
紅塵不到三山逺家住蓬壺鏡裏天隔浦落花雙屐雨<lb/>
過門流水一溪煙<lb/>
　　崔澂<lb/>
　　　偶題<lb/>
行舟少住更聽歌江上東風吹緑波折取桃花贈離别<lb/>
却憐春色已無多<lb/>
<pb n="KR4h0143_WYG_275-19a"/>
　　程慶珫<lb/>
　　　入垓口<lb/>
沙明水碧浄無泥三百灘盤上歙溪兩岸青山春欲暮<lb/>
楝花飛盡竹雞啼<lb/>
　　史忠<lb/>
　　　雜詩<lb/>
二月江南花正開山光欲翠水浮苔緑陰到處還堪賞<lb/>
不厭扁舟日日来<lb/>
<pb n="KR4h0143_WYG_275-19b"/>
雨晴江館洞雲歸桑落人家半掩扉好是癡翁真不俗<lb/>
揮毫便作米元暉<lb/>
　　雷鯉<lb/>
　　　題畫<lb/>
細路小橋人獨往落花流水燕飛忙松陰匝地沾衣濕<lb/>
空翠滿身風露香<lb/>
鳥外風煙古寺迴半帆倒挂夕陽来江天物色無人管<lb/>
處處野棠花自開<lb/>
<pb n="KR4h0143_WYG_275-20a"/>
古塘秋曉浄烟沙籬落西風菊自花滿目紅塵無著處<lb/>
半簾殘日隔溪斜<lb/>
竹杖芒鞵一徑深小橋晴漲瀉松陰隔江亭子是何處<lb/>
紅葉白雲秋滿林<lb/>
滄江碧浪飛紅葉峭壁孤峯倚斷雲一舸圖書兩知已<lb/>
滿天秋思屬平分<lb/>
　　黄雲<lb/>
　　　蕭齋坐雨感懷書事<lb/>
<pb n="KR4h0143_WYG_275-20b"/>
三月琴川四月還虞山佳處儘躋攀曾於拂水巖頭望<lb/>
一搭烟中認玉山<lb/>
殘書徧閲就窻明少暢閒情賴鳥聲斷送春歸花事了<lb/>
一畨細雨緑陰成<lb/>
　　　唐伯虎<lb/>
走馬春城遍緑煙揮金隨處擁嬋娟自家花樣天機杼<lb/>
笑領蓬莱第一仙<lb/>
　　　題畫<lb/>
<pb n="KR4h0143_WYG_275-21a"/>
曾躡匡廬五老峯連山雲氣擁長松而今看畫渾相似<lb/>
夢斷開先寺裏鐘<lb/>
　　　雨止<lb/>
滯雨無聊待雨晴依然飽飯聽松聲西風短棹明朝發<lb/>
一路看山直到城<lb/>
　　鄭延<lb/>
　　　懷劉隠君<lb/>
隠君家住秦溪上茅屋蕭然掩薜蘿記得春風曾有約<lb/>
<pb n="KR4h0143_WYG_275-21b"/>
扁舟載酒一經過<lb/>
　　　題畫梅<lb/>
羅浮山頭孤月明碧天澹澹參星横玉人歌舞萬籟歇<lb/>
樹杪翠羽飛有聲<lb/>
　　羅燾<lb/>
　　　贈愛山上人<lb/>
古寺高僧意自閒虚堂新構翠㣲間白雲緑樹遥相映<lb/>
愛看當窓雨後山<lb/>
<pb n="KR4h0143_WYG_275-22a"/>
　　陳䝉<lb/>
　　　題石田翁贈朱守拙小景<lb/>
野藤刺水竹籬斜落盡東風枳殻花日午不聞茶臼響<lb/>
春城買藥未還家<lb/>
　　　聞笛<lb/>
落盡梅花雪滿庭故園楊桞夢中青羌兒馬上傳来曲<lb/>
今夜闗山月裏聽<lb/>
　　戴冠<lb/>
<pb n="KR4h0143_WYG_275-22b"/>
　　　題姚少師畫竹即次其韻<lb/>
北地風高巻塞雲驚沙吹起雁成羣客邊偶寫龍孫譜<lb/>
忘却江南有此君<lb/>
　　方太古<lb/>
　　　題鼓山廨院壁<lb/>
十年寳劒行邊友半夜寒燈夢裏家細雨短墻新佛院<lb/>
小堂香滿荔枝花<lb/>
　　　夜酌清白亭同鄭繼之過黄用光看新竹<lb/>
<pb n="KR4h0143_WYG_275-23a"/>
移燈半醉看琅玕夢裏瀟湘月影寒記得題詩傷縹節<lb/>
鷓鴣題斷粉痕乾<lb/>
　　　十五夜飲王敬止園亭<lb/>
客子未歸天一涯滄江亭上聽新蛙春風莫漫隨人老<lb/>
吹落来禽千樹花<lb/>
　　　客散<lb/>
客散書堂秋日涼山風吹雨葛花香竹牀藤簟茶初熟<lb/>
消受山人午睡長<lb/>
<pb n="KR4h0143_WYG_275-23b"/>
　　程𤣥輔<lb/>
　　　館邸紀事<lb/>
柴門一月南京雨斗帳半牀西晉書藜杖日晴初出户<lb/>
園林落木已蕭疎<lb/>
　　　舟次京口逢故人<lb/>
相逢一曲酒如澠京口留歡去未能波影滿船煙雨散<lb/>
𤓰洲晚見隔江燈<lb/>
　　沈本初<lb/>
<pb n="KR4h0143_WYG_275-24a"/>
　　　送周山人南還<lb/>
東風晴日送餘寒野色山光恣客看立馬春亭勸君酒<lb/>
醉君容易别君難<lb/>
　　朱曜<lb/>
　　　喜雨<lb/>
一犂春雨潤新田小犢還宫老牸眠笑摘園蔬漉村釀<lb/>
夜燈兒女説豐年<lb/>
　　秦奭<lb/>
<pb n="KR4h0143_WYG_275-24b"/>
　　　溪橋散步<lb/>
老去觀書興易闌緑陰清晝况多閒杖藜扶我溪橋步<lb/>
看盡湖南十里山<lb/>
　　　龔行儉以扇索畫<lb/>
行過溪橋日欲低緑陰滿地郭公啼㣲風輕颺茶烟起<lb/>
知有人家住水西<lb/>
　　董澐<lb/>
　　　醉漁<lb/>
<pb n="KR4h0143_WYG_275-25a"/>
石佛寺前江繞門桞枯祠下花連村何人得似漁郎醉<lb/>
白日青天枕瓦盆<lb/>
　　　月夜舟行<lb/>
野鷗抱夢棲煙渚山月隨舟過水村猶有打魚人未睡<lb/>
共聽更鼓到城門<lb/>
　　史徐<lb/>
　　　宫詞<lb/>
玉樹花枝過雨稀不堪減却小腰圍朝来陡覺香羅薄<lb/>
<pb n="KR4h0143_WYG_275-25b"/>
還著團金舊賜衣<lb/>
　　楊中<lb/>
　　　題畫<lb/>
素衣緇盡鬢絲蓬兩脚東華踏軟紅何似儂家江水濶<lb/>
醉眠春雨釣船中<lb/>
　　袁仁<lb/>
　　　漫興<lb/>
不干榮禄息危機茅屋三間老布衣多少長安騎馬客<lb/>
<pb n="KR4h0143_WYG_275-26a"/>
故鄉深院鎖重扉<lb/>
　　　暮春有懷<lb/>
花老辛夷萬緑肥草香江岸燕低飛故人竟負看春約<lb/>
回首東風事已非<lb/>
　　王鎰<lb/>
　　　宫詞<lb/>
雨過河光雁影遥銀牀氷簟自秋宵長門楊桞揺殘月<lb/>
報道君王已視朝<lb/>
<pb n="KR4h0143_WYG_275-26b"/>
　　康阜<lb/>
　　　有感<lb/>
晚出看花到夕陽歸来猶帶碧桃香王孫不識春光好<lb/>
夜夜鳴絲向曲房<lb/>
　　　感遇<lb/>
燕子樓中人去時落花飛絮繫相思闌干獨倚看明月<lb/>
腸斷春風知不知<lb/>
　　方良節<lb/>
<pb n="KR4h0143_WYG_275-27a"/>
　　　題李在畫<lb/>
煙霏壓翠萬峯低樹樹陰濃路轉迷何處人家春不管<lb/>
落花流出小橋西<lb/>
　　楊旦<lb/>
　　　小圃即事<lb/>
池館圍春曲徑通虚簷掩映緑陰中入門頓覺風光别<lb/>
㡬樹桃花隔竹紅<lb/>
　　祝允明<lb/>
<pb n="KR4h0143_WYG_275-27b"/>
　　　長途<lb/>
長途只是水連天好景惟應月帶烟獨有流鶯與飛絮<lb/>
見来渾似緑窻前<lb/>
　　　京館聞鶯<lb/>
天風吹出掖垣聲瀏亮緱山午夜笙錯認閶門折楊桞<lb/>
一時飛夢滿江城<lb/>
　　　絶句<lb/>
白眼青天萬里心門前世事正浮沈日斜睡起無聊甚<lb/>
<pb n="KR4h0143_WYG_275-28a"/>
獨倚闌干看樹陰<lb/>
　　　夜歸<lb/>
雨洗秋光萬井明風高雲破月㣲生還家莫道長酣寢<lb/>
纔聽雞聲又出行<lb/>
　　　無題<lb/>
亭角樓窻取次慿東風不送笑歌聲山村水郭城西路<lb/>
却放朝雲此處行<lb/>
　　　山窻晝睡<lb/>
<pb n="KR4h0143_WYG_275-28b"/>
身在雲房夢亦閒松頭鶴影枕屏間一聲隔谷鳴華雉<lb/>
信手推窻滿眼山<lb/>
　　　三月初峽山道中<lb/>
春陰春雨復春風重疊山光濕翠濛一段江南好圖畫<lb/>
不堪人在旅途中<lb/>
　　　寄謝雍<lb/>
謝家蘭樹有清芬每誦澄江却憶君想得山荘長夏裏<lb/>
石牀眠看度墻雲<lb/>
<pb n="KR4h0143_WYG_275-29a"/>
　　　送蘓瑾<lb/>
桞枝不折折梅花帶去呉中舊物華白雪黄雲迷雁影<lb/>
片帆明日是長沙<lb/>
　　　徴明畫草<lb/>
光風輕泛緑迢迢氣暖烟和未盡消想得美人簾底坐<lb/>
月華斜漾翠裠腰<lb/>
　　　小景<lb/>
濃雲壓嶺雨初至宻葉障林風更多只有漁翁能了事<lb/>
<pb n="KR4h0143_WYG_275-29b"/>
一枚圓笠半肩蓑<lb/>
　　　絶句<lb/>
忽見銀河水倒傾森森毛髪不勝清悟来只在空山頂<lb/>
卧聽松風夾雨聲<lb/>
　　　雜題畫景<lb/>
江曲柴門日自闗夕陽舟檝斷萍間寒流逺近長如玉<lb/>
流過漁磯便不閒<lb/>
桞風欺水細生鱗山色浮空澹抹銀總道江南風景好<lb/>
<pb n="KR4h0143_WYG_275-30a"/>
從来都讓罱泥人<lb/>
花滿百花潭北莊無人同出碧雞坊因風竹葉浮巾翠<lb/>
落地松花上屐香<lb/>
厯亂茅堂草樹深隠居踪跡杳難尋只因獨自攜琴去<lb/>
小荅松篁太古音<lb/>
　　顧清<lb/>
　　　宫體四首次良金韻<lb/>
鳷鵲樓深月到遲倚闌閒弄玉參差侍鬟記得新腔去<lb/>
<pb n="KR4h0143_WYG_275-30b"/>
又向花間教雪兒<lb/>
水殿涼多夢易醒昭陽歌吹隔青冥綘紗還有同来伴<lb/>
奉帚金門候曉星<lb/>
領得銀環奈别何更煩同伴畫雙蛾一般昨夜龍池雨<lb/>
偏有垂楊葉上多<lb/>
瑪瑙階邉蛺蜨花玉闌低轉畫廊斜大家近日親經史<lb/>
不向宫門候小車<lb/>
　　　書所見<lb/>
<pb n="KR4h0143_WYG_275-31a"/>
垂楊十里拂金堤走馬東来不記誰飛虎兩鞬揺玉帶<lb/>
盤雕雙袖蹙金絲<lb/>
馬首東風吹桞絲碧桃紅杏鬬芳菲遊人不是金丸客<lb/>
説與流鶯莫亂飛<lb/>
　　　出郊<lb/>
小隊黄衫簇絳燈春来㡬度出郊行桃花結子楊花盡<lb/>
只有䕷蕪滿路生<lb/>
　　　涯翁與二汪飲襄陵酒聞清来留一尊見待已<lb/>
<pb n="KR4h0143_WYG_275-31b"/>
　　　而盡之賦一醉二首清至首以見示敬和<lb/>
江湖無地著心寛夢襄尊前一笑歡来晚尚餘三日恨<lb/>
春風只得半醒看<lb/>
黄閣歸来緑野寛諸生時得奉清歡呉泉晉水皆名勝<lb/>
正要先生次第看<hi>衆以襄陽為當時第一呉寗菴謂義興家釀可以敵之靳介菴復以鎮江</hi>
<hi>之五加皮為勝衆論未以為然</hi>
　　　題曲水草堂二首<lb/>
曲水村中景最幽也宜杖屨也宜舟白沙翠竹灣灣路<lb/>
<pb n="KR4h0143_WYG_275-32a"/>
楊桞芙蓉嵗嵗秋<lb/>
紫蟹行沙菊有霜紅蓮登岸白蓮香何人漫説桃源好<lb/>
便有桃源是異鄉<lb/>
　　　送宋惟徳分教池州<lb/>
池陽風物似長沙第一名山是九華輸與能詩宋文學<lb/>
芙蓉影裏岸烏紗<lb/>
　　　三月卄一日書事<lb/>
只合清江坐釣磯等閒誰遣著朝衣緑陰門巷青繩路<lb/>
<pb n="KR4h0143_WYG_275-32b"/>
心逐南雲一片飛<lb/>
小閣垂簾相對紅窄衫低㡌一叢叢歸来有語那能記<lb/>
坐倚東風憶夢中<hi>時初教内書館</hi>
　　秦金<lb/>
　　　落葉<lb/>
半庭黄雜半庭紅萬㸃飛来禁苑東祗愛玉河秋色好<lb/>
不因揺落怨西風<lb/>
　　曹鏷<lb/>
<pb n="KR4h0143_WYG_275-33a"/>
　　　菊花<lb/>
霜落天涯草木稀疎花秋晚獨芳菲平生不愛杯中物<lb/>
嬾向西風望白衣<lb/>
　　許天錫<lb/>
　　　晚次安南吕塊站<lb/>
瓊雲歸路正悤悤十里官亭坐晚風何事最闗孤客思<lb/>
數聲啼鳥木綿紅<lb/>
　　李汛<lb/>
<pb n="KR4h0143_WYG_275-33b"/>
　　　江上懷釣隠翁<lb/>
向夕蟬鳴疎桞斜烟光鷗外淡江沙潮来月上無人釣<lb/>
落盡西風白藕花<lb/>
　　王良佐<lb/>
　　　九日過九江<lb/>
一舟西下繫垂楊忽值黄花夾岸香逢著故人汪太守<lb/>
九江城裏過重陽<lb/>
　　　舟次<lb/>
<pb n="KR4h0143_WYG_275-34a"/>
社公祠前五日雨白馬湖頭三尺潮客子掀篷正無賴<lb/>
隔船何處一聲簫<lb/>
　　　暮渡江<lb/>
沙頭燈火見樓臺黄帽那堪隔岸催舊日風流王博士<lb/>
又吹長笛過江来<lb/>
　　　紅牡丹<lb/>
沈香亭北午風㣲香霧濛濛燕子飛三十六宫春色好<lb/>
大家齊試絳羅衣<lb/>
<pb n="KR4h0143_WYG_275-34b"/>
　　許讃<lb/>
　　　窰嶴北海港内青嶼廟<lb/>
山根忽見午烟斜晚稻秋深始著花青嶼廟前潮已退<lb/>
漁舟乗浪下江义<lb/>
　　　首夏<lb/>
隔樹山鳩作伴隨新荷亂貼小盆池楊花墻外渾無力<lb/>
偏是東風著意吹<lb/>
　　　雨晴<lb/>
<pb n="KR4h0143_WYG_275-35a"/>
積雨初晴夏氣融鳥聲相和喜南風堦前榴樹纔勻緑<lb/>
忽見枝頭一朶紅<lb/>
　　劉麟<lb/>
　　　山居<lb/>
十年山館始圍牆竹裏開門筍正長但著小車行得過<lb/>
不嫌春露濕衣裳<lb/>
　　劉玉<lb/>
　　　新春漫興<lb/>
<pb n="KR4h0143_WYG_275-35b"/>
杖藜門外問浮槎路隔溪南處士家梅子漸肥梔子瘦<lb/>
黄鸝啼盡雨中花<lb/>
　　　蓮花澱<lb/>
平堤一望盡湖光橋北橋南路短長漁父水中圍曲箔<lb/>
行人氷上引拖牀<lb/>
　　　送行<lb/>
日日都門送别離道傍楊桞已無枝西飛白日東流水<lb/>
不放行人住少時<lb/>
<pb n="KR4h0143_WYG_275-36a"/>
　　　懷歸<lb/>
鑑湖之水清且漣中有二頃桑麻田故人有約不歸去<lb/>
老却黄花又一年<lb/>
　　戴銑<lb/>
　　　閨情<lb/>
春眠初起軃殘妝倦倚雕闌漫自傷那得花花隨水去<lb/>
為儂傳恨與劉郎<lb/>
　　朱諫<lb/>
<pb n="KR4h0143_WYG_275-36b"/>
　　　瑶川新漲同魏海南泛舟<lb/>
草煖風和二月天江南鰕菜不論錢前溪昨夜添新漲<lb/>
一葉中流范蠡船<lb/>
　　　夜坐<lb/>
金爐火盡不聞香銀燭無光春夜長想見落花千萬朶<lb/>
盡隨風雨下池塘<lb/>
　　　寄曾良用<lb/>
㡬度南樓坐夕曛十年消息隔江雲歸来又向江頭别<lb/>
<pb n="KR4h0143_WYG_275-37a"/>
只見梅花不見君<lb/>
　　唐錦<lb/>
　　　近山<lb/>
卜得幽居傍翠屏澗泉偏愛枕邊聽曉来嵐氣衝簾入<lb/>
濕透牀頭相鶴經<lb/>
　　唐寅<lb/>
　　　題芭蕉仕女<lb/>
獸額朱扉小院深緑窻含霧静愔愔有人獨對芭蕉坐<lb/>
<pb n="KR4h0143_WYG_275-37b"/>
因為春愁不放心<lb/>
　　　送陳憲章<lb/>
僧房酌酒送君行把臂西風無限情此際若為銷别恨<lb/>
兩行紅粉囀春鶯<lb/>
　　　題畫<lb/>
青藜拄杖尋詩處多在平橋緑樹中紅葉没鞋人不到<lb/>
野棠花落一谿風<lb/>
獨木橋邉倚樹根古藤陰裏嘯王孫白雲紅樹知多少<lb/>
<pb n="KR4h0143_WYG_275-38a"/>
雞犬人家自一村<lb/>
楊栁陰濃夏日遲村邉高館漫平池鄰翁挈盒乗清早<lb/>
来決輸贏昨日棊<lb/>
雪滿梁園飛鳥稀煖煨榾柮閉柴扉地爐温却松花酒<lb/>
剛是溪頭拾蟹歸<lb/>
紅樹中間飛白雲黄茅檻底界斜曛此中大有逍遥處<lb/>
難説於君畫與君<lb/>
　　　題雲山煙樹圖<lb/>
<pb n="KR4h0143_WYG_275-38b"/>
雲山烟樹靄蒼茫漁唱菱歌互短長燈火一村雞犬静<lb/>
越来溪北近横塘<lb/>
　　　贈感慈鄒先生畫<lb/>
騎驢八月下藍闗借宿南州白塔灣壁上殘燈千里夢<lb/>
月中飛葉四更山<lb/>
　　　呈何先生畫<lb/>
青雲閣榭泉聲隔黄葉闗河雁影来别有詩人好懷抱<lb/>
西風雙鬢一登臺<lb/>
<pb n="KR4h0143_WYG_275-39a"/>
　　　曉起圖<lb/>
獨立茅門嬾拄笻鬢絲涼拂豆花風曙鴉無數盤旋處<lb/>
緑樹枝頭一綫紅<lb/>
　　　野寺<lb/>
野寺空林落照低㣲鐘烟樹使人迷逢僧只道山門近<lb/>
不覺穿雲又過溪<lb/>
　　　雪景<lb/>
重重樓閣凍雲連烟樹蒼茫帶瀑泉一夜空山千丈雪<lb/>
<pb n="KR4h0143_WYG_275-39b"/>
草𤣥人在玉壺天<lb/>
　　　墨菊<lb/>
故園三徑吐幽叢一夜𤣥霜墮碧空多少天涯未歸客<lb/>
借人籬落看秋風<lb/>
　　王守仁<lb/>
　　　用實夫韻<lb/>
詩從雪後吟偏好酒向山中味轉佳巖瀑隨風雜鐘磬<lb/>
水花如雨落袈裟<lb/>
<pb n="KR4h0143_WYG_275-40a"/>
　　張琦<lb/>
　　　梨園教曲圖<lb/>
犂花千樹雨初收上苑春風吹未休新製樂章音調澀<lb/>
敕教依舊唱伊州<lb/>
　　都穆<lb/>
　　　次韻邉太常<lb/>
深居休歎食無魚詩思春来説有餘苦愛弄風池畔桞<lb/>
纎條時拂手中書<lb/>
<pb n="KR4h0143_WYG_275-40b"/>
　　張鳳翔<lb/>
　　　宫詞<lb/>
社燕花梢翠尾分玉樓斜度語朝曛巻簾忽趁東風入<lb/>
誤落芹泥濕鳳裠<lb/>
玉掻頭綰緑鴉横霧縠氷綃底樣輕簾閉水晶無㸃暑<lb/>
百花亭外度流鶯<lb/>
　　周用<lb/>
　　　秋思<lb/>
<pb n="KR4h0143_WYG_275-41a"/>
黯黯湘雲斷九嶷娟娟山月照峩眉西風楊桞渾揺落<lb/>
莫向江亭賦别離<lb/>
　　魯鐸<lb/>
　　　春日書院<lb/>
門巷青苔隔路溪小桃開滿磬池西枕書眠著無人喚<lb/>
花裏東風百舌啼<lb/>
　　　桃溪<lb/>
世路悠悠已倦遊桃溪深處草堂幽東風自解幽人意<lb/>
<pb n="KR4h0143_WYG_275-41b"/>
不遣飛花逐水流<lb/>
　　　分水嶺<lb/>
一道原泉却兩支右為湘水左為灕誰知萬里分流去<lb/>
到海還應有㑹時<lb/>
　　王尚絅<lb/>
　　　送白徳明之太原<lb/>
十載高名専百里舊遊山水入新詩雲中樓閣開王屋<lb/>
春水田疇繞晉祠<lb/>
<pb n="KR4h0143_WYG_275-42a"/>
　　　范嵩<lb/>
　　　　過太平府有感<lb/>
　滿汀芳草夕陽斜長恨春時不在家昨夜月明鄉夢醒<lb/>
　杜鵑啼上杜鵑花<lb/>
　　　湛若水<lb/>
　　　　送鄭汝高尹黟縣<lb/>
　黟縣縣前江可憐青山四塞上通天長官公暇嗚琴坐<lb/>
　不管桃花開縣前<lb/>
<pb n="KR4h0143_WYG_275-42b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
御選明詩巻一百六<lb/>
</p>
<p>
</p>
  </div>
</body>
</text>
</TEI>