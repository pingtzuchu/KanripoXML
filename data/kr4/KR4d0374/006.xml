<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>須溪集巻六</head>
    <p>
<pb n="KR4d0374_WYG_006-1a"/>
欽定四庫全書<lb/>
　須溪集巻六　　　　　　宋　劉辰翁　撰<lb/>
　　序<lb/>
　　　松聲詩序<lb/>
故嘗笑夫莊子之言聲也之翏翏則翏翏而止耳之調<lb/>
調之刁刁則調調刁刁而止耳而何足以傾於耳寤於<lb/>
意所謂琴瑟之壹吾何為聽之聲皆出於自然為籟而<lb/>
有小有大若近若逺或離或合髙下變態磅礴恣肆者<lb/>
<pb n="KR4d0374_WYG_006-1b"/>
未有若夫松之為聲也夫其為聲也疎疎宻宻多多少<lb/>
亦若多其徐徐而來也如解亦如襲大如驚沛如決勃<lb/>
如變色淘乎其浙江之潮而未甞絶也混乎其昆陽之<lb/>
戰追奔偪北而不知其所止也隠乎其天瓢之既吸而<lb/>
阿香之已逺也其負重而休也耶其再解再合而勝者<lb/>
敗者皆不可知耶宛兮而似嘯頽兮其欲醉㣲而語振<lb/>
而舞有匽者軋者沓者騫者柔且縵者如笙鏞者裂萬<lb/>
鼓而餘烏烏者蓋泉也得之山石之間有其雄有其悲<lb/>
<pb n="KR4d0374_WYG_006-2a"/>
有其頓挫而無其韻若竹之為物則非無其韻也則亦<lb/>
如優施學孫叔敖俯仰談笑皆似而疎髯不類則乍聽<lb/>
皆合察之而愈逺也使天地間人才似此則老成峻茂<lb/>
文武威風皆當充塞宇宙詩而似此則天矣豫章熊氏<lb/>
詩號松聲吾為發聲義此非世間長簫短笛一絲一曲<lb/>
比也欲知其詩者求之松聲欲知松聲者求之風風天<lb/>
也非松非風故又發天義<lb/>
　　　長沙李氏詩序<lb/>
<pb n="KR4d0374_WYG_006-2b"/>
陸放翁詩萬首今日入關明日出塞渡河踐華皆如昔<lb/>
人想見狼居胥伊吾北有志無時載馳載驅寱語出狂<lb/>
徒以資今人馬上之一笑然今人馬上萬里復少此此<lb/>
曹氏父子所以英雄冠絶傲睨風塵之表如長沙梅溪<lb/>
李君庻幾登髙能賦使人謂江南才子亦不負山川竒<lb/>
氣者計其所涉歴戰爭興廢不論髙臺壯觀荒丘古冡<lb/>
史傳歌行有不盡記盡記不盡見者如河出崑崙窮所<lb/>
未睹盖踟蹰往返湛冥濟勝而又有得於父老所聞證<lb/>
<pb n="KR4d0374_WYG_006-3a"/>
異同合新舊或長吟或浩歌音節悲慨不待考其時其<lb/>
傳寫諸懐抱鞭鐙所收無非囊錦盛時混一若獨為行<lb/>
巻開闢書生不出閭巷按圖拊髀豈不可羞沮靡徙哉<lb/>
嘗笑辛稼軒北來志氣如虹獨鍾情數曲止君楚人楚<lb/>
聲又留連燕趙解装下榻收拾評論少年壯事直託之<lb/>
流漓欵乃苐周旋筆墨間意亦使人興已老無能為役<lb/>
之恨吾聞慶卿之飲於其市歌罷而繼以哭覽此亦然<lb/>
　　　趙仲仁詩序<lb/>
<pb n="KR4d0374_WYG_006-3b"/>
劉後村倣初學記駢儷為書左旋右抽用之不盡至五<lb/>
七言名對亦出於此然終身不敢離尺寸遂欲古詩少<lb/>
許自獻如不可得故知唐宋大家數未易兼善也毎賦<lb/>
詩入手必先得一事仗而後起最是一病近年文最少<lb/>
詩最盛計何人不作何日不有趙仲仁自盱來出鉅編<lb/>
商畧廼古詩十四五可取至五言十可二三七言視五<lb/>
言又難得絶句又難得苐其格價故當獨以古勝非其<lb/>
才不足兼家數異也相過彌月時時與之上下前人律<lb/>
<pb n="KR4d0374_WYG_006-4a"/>
絶務進於古然未嘗及建安以來得失以為佳處已欲<lb/>
無上不足復贊也雖然尚有遺論後村謂文人之詩與<lb/>
詩人之詩不同味其言外似多有所不滿而不知其所<lb/>
乏適在此也吾嘗謂詩至建安五七言始生而長篇反<lb/>
復終有所未達則政以其不足於為文耳文人兼詩詩<lb/>
不兼文也杜雖詩翁散語可見惟韓蘇傾竭變化如雷<lb/>
震河漢可驚可快必無復可憾者蓋以其文人之詩也<lb/>
詩猶文也盡如口語豈不更勝彼一偏一曲自擅詩人<lb/>
<pb n="KR4d0374_WYG_006-4b"/>
詩局局焉靡靡焉無所用其四體而其施於文也亦復<lb/>
恐泥則亦可以睠然而憫哉<lb/>
　　　不平鳴詩序<lb/>
亘古今之不平者無如天人者有所不平則求直於人則<lb/>
求直於有位者則求直於造物能言故也若天之視下<lb/>
也其不平有甚於我有甚於我而不能自言故其極為<lb/>
烈風為迅雷為孛為彗為虹為山崩石裂水涌川竭意<lb/>
皆其鬰積憤怒亡所發泄以至此也退之謂四時之推<lb/>
<pb n="KR4d0374_WYG_006-5a"/>
奪為不平彼四時者各一其所而豈有不平者哉凡天<lb/>
之所不平者皆人事之激也大決所犯傷人必多不如<lb/>
小決使道人之不平所不至於如天者其小决者道也<lb/>
小决之道其惟詩乎故凡歌行曲引大篇小章皆所以<lb/>
自鳴其不平也而其險哀有甚於雷風星變山海潮汐<lb/>
者矣豫章楊氏所為詩是也其自謂不平鳴甚善庸詎<lb/>
知其不平者何故夫余亦天之不能平者也不能言故<lb/>
也故又欲託之楊以鳴<lb/>
<pb n="KR4d0374_WYG_006-5b"/>
　　　趙信之詩序<lb/>
越王之孫有賢公子宅於不土之里而詠無言之詩此<lb/>
非亡是憑虗比也賦秋陽問對可不須此坡公直欲以<lb/>
筆墨俎豆杓之千載非其用意竒崛孰克知此為畤字<lb/>
哉徳麟平生文字則可考已嘗笑大年小景為元祐脚<lb/>
自然逺輩畫手宗室故易得名生其時得公重難矣哉<lb/>
羅夀可示予趙信之詩予讀之歎曰此自足矣豈待附<lb/>
致藉重使人讀而問又因而想見往往以為可人者顧<lb/>
<pb n="KR4d0374_WYG_006-6a"/>
猶待吾言耶附翼耶本朝有宗衮而無賀白一恨然自<lb/>
南塘兄弟下逮汝茪類以少許勝多多近年崇滋崇澤<lb/>
輩平平爾汝亦欲與紫芝相望惜也代衰道墜誰知其<lb/>
人信之獨能後四靈酬倡播為月帳雖吾老矣望故都<lb/>
鷗社有欣慨焉使在二十年前少年若此豈獨為吾等<lb/>
説項供奉選也嘗記古心説趙忠惠兄弟成就番陽湯<lb/>
料理烏山方皆極用情此二三君子皆以文名天下在<lb/>
其門或未見信之好學意度開美其於李鶴田也如其<lb/>
<pb n="KR4d0374_WYG_006-6b"/>
祖於壽可以其祖於鶴田有之似之云乎光逺而又它<lb/>
有耀者也天末有懐塵昏路斷吾愛公子豈獨如當日<lb/>
徳麟而止恨無筆力為賦冬陽信之由礽也<lb/>
　　　歐氏甥植詩序<lb/>
詩無改法生於其心出於其口如童謡如天籟歌哭一<lb/>
耳雖極疎戅朴野至理礙詞䙝而識者常有以得其情<lb/>
焉上帝板板下民卒癉其言俚不屬於毛不離於裏其<lb/>
義乖小東大東匪且有且昔育恐育鞠其音鄙其文拙<lb/>
<pb n="KR4d0374_WYG_006-7a"/>
方言如哿猥言如嚏不雅甚如殿屎刪後猶有如此者<lb/>
當自喻也荆軻項羽臨岐决絶之辭出於不擇大風之<lb/>
歌一發有英氣比秋風視草逺矣彼旬煆月煉豈復有<lb/>
當日興趣萬一哉因歐氏甥喜改詩往往不如前為言<lb/>
吾私未可以改罷長吟語害意也植初讀選詩間一二<lb/>
語有古意亦其資近耳賜也宜何歌也古人自量願學<lb/>
如此唐詩雖不難學若下橋失步便可置是然選體復<lb/>
有宜戒如漢火徳稱朱光魏稱黄暉或黄祚月不曰月<lb/>
<pb n="KR4d0374_WYG_006-7b"/>
曰朏魄雷雨不曰雷兩曰解作以解作對升長為草木<lb/>
以二鳯為二離譬以鷄鳴為括掲凡初仕謂之牽絲手<lb/>
三十謂之既立長夜謂之廣宵又如雖抱中孚爻偶與<lb/>
張邴合莊念昔曽存案無蕭氏牘庭有貢公綦至今<lb/>
亦不知其所指某爻某張某莊某貢某蕭也坡公愛歐<lb/>
公教子姪取古詩中時作對以為與家人語盡情吾為<lb/>
歐氏甥竭言之非好譏評也使㢲翁有孫能味吾言吾<lb/>
不負㢲翁矣植也未有字字曰性存木雖曲直曲亦必<lb/>
<pb n="KR4d0374_WYG_006-8a"/>
直遂也從大枝視小枝未有不直也是其性也<lb/>
　　　連伯正詩序<lb/>
古之窮詩人稱子美郊島郊島以其命而子美以其時<lb/>
或曰時與命不同耶曰不同也使郊島生開元天寳間<lb/>
計亦豈能鳴國家之盛而寒酸寂寞顧尤工以老則繇<lb/>
其賦分言之亦不為不幸也若子美在開元則及見麗<lb/>
人友八仙在乾元則扈從還京歸鞭左掖其間惟陷鄜<lb/>
數月後來流落田園花栁亦與杜曲無異若石壕新安<lb/>
<pb n="KR4d0374_WYG_006-8b"/>
之睹記彭衙桔栢之﨑嶇則意者造物託之子美以此<lb/>
人間之不免而又適有能言者載而傳之萬年是豈不<lb/>
亦有數哉不然生開元天寳間有是作否故曰時也非<lb/>
命也世變又衰求如子美當時不可得而厄窮過之如<lb/>
故人連伯正乃未嘗與於一命之士而長吟坐嘯淒其<lb/>
千百其時其命如此殆合古今窮者而為一人因為言<lb/>
古之窮者不必如今之甚以寓吾懐傷不可極之思而<lb/>
其詩之苦則伯正自能喻之於言雖覽者未嘗不同其<lb/>
<pb n="KR4d0374_WYG_006-9a"/>
時同其命直不能如其詩之一二則得之口者在彼猶<lb/>
我故雖嗚咽流涕之至亦無不快然稱好云<lb/>
　　　程楚翁詩序<lb/>
王者之迹熄而詩亡詩未嘗亡也而所以為詩者亡矣<lb/>
方其甚也顯譏黙刺無往而非怨人見其怨也以為甚<lb/>
也不知所以為厚也猶有望也葢至於奄奄延延其可<lb/>
譏也以為不足譏其可刺也以為無足刺則昔之怨者<lb/>
日逺日忘雖欲求其復甚焉而不可得而所以為詩者<lb/>
<pb n="KR4d0374_WYG_006-9b"/>
亡矣所以為詩者亡則其熄久矣讀匪風下泉之亂至<lb/>
於誰能烹魚溉之釡灊四國有王郇伯勞之為之喟然<lb/>
嘆曰詩至此亡矣夫其顧曕周道也猶有思也誰能烹<lb/>
魚則茍有食其從之矣冽彼下泉猶以為冷也感無王<lb/>
而待郇伯則道傍凡木之隂或俯而息焉而亦不知其<lb/>
非矣詩未嘗亡也而至此無可為者矣雖謂之亡可也<lb/>
科舉廢士無一人不為詩於是廢科舉十二年矣而詩<lb/>
愈昌前之亡後之昌也士無不為詩矣所以為詩亦有<lb/>
<pb n="KR4d0374_WYG_006-10a"/>
同者乎程楚翁歙人也自歙至閩千里自歙至江西又<lb/>
千數百里而去年入閩訪老謝今年來江西訪予風霜<lb/>
歳晚貂裘道敝再遇却不振獨皇皇如有求而不悔自<lb/>
親黨諸人未有出此况於未識誦其詩悴然而思深失<lb/>
然而志長非其中有以自處孰能反復三千里若無所<lb/>
為者乎負飯宿舂行不百里不得意而返懲不復出迂<lb/>
而不可回也尼而不能止也其所求於詩者如此則所<lb/>
以為詩者豈不甚厚矣乎東漢之季飄飄遼海者大抵<lb/>
<pb n="KR4d0374_WYG_006-10b"/>
以求師取友為事異乎戰國之客之秦之楚亂人家國<lb/>
者此則孔孟之澤也嗚呼詩未戰國而已亡戰國復至<lb/>
今而未亡未亡也而愈昌王者之迹其有以為未熄也<lb/>
歟哀哉<lb/>
　　　辛稼軒詞序<lb/>
詞至東坡傾蕩磊落如詩如文如天地竒觀豈與羣兒<lb/>
雌聲學語較工拙然猶未至用經用史牽雅頌入鄭衞<lb/>
也自辛稼軒前用一語如此者必且掩口及稼軒横竪<lb/>
<pb n="KR4d0374_WYG_006-11a"/>
爛漫乃如禪宗棒喝頭頭皆是又如悲笳萬鼓平生不<lb/>
平事并盡巵酒但覺賔主酣暢誤不暇顧詞至此亦足<lb/>
矣然陳同父效之則與左太冲入羣媪相似亦無面而<lb/>
返嗟乎以稼軒為坡公少子豈不痛快靈傑可愛哉而<lb/>
愁髻齲齒作折腰步者閹然笑之敇勒之歌拙矣風吹<lb/>
草低之句與大風起語髙下相應知音者少顧稼軒胷<lb/>
中今古止用資為詞非不能詩不事此耳斯人北來喑<lb/>
嗚鷙悍欲何為者而䜛擯銷沮白髪横生亦如劉越石<lb/>
<pb n="KR4d0374_WYG_006-11b"/>
陷絶失望花時中酒託之陶寫淋漓慷慨此意何可復<lb/>
道而或者以流連光景志業不終恨之豈可向癡人説<lb/>
夢哉為我楚舞吾為若楚歌英雄感愴有在常情之外<lb/>
其難言者未必區區婦人孺子間也世儒不知哀樂善<lb/>
刺人及其自為乃與陳后山等嗟哉偉然二大夫無異<lb/>
吾懐此久矣因宜春張清則取稼軒詞刻之復用吾請<lb/>
清則少遊杭浙有竒志逸氣必能彷彿為此詞者<lb/>
　　　郭兼山冲晦中庸説序<lb/>
<pb n="KR4d0374_WYG_006-12a"/>
吾黨纎悉物理欲如白黑多寡而後能喻至言天人性<lb/>
命之際往往愈析愈離而真實愈不可得此中庸所以<lb/>
有伐柯睨視之歎也舊愛先儒釋中以為一家則堂為<lb/>
中一㕔則堂非中而㕔自有中矣物理不可謂不極也<lb/>
然嘗小年觀月見其若步相隨人而不知其體之未嘗<lb/>
動也長而遊四方觀於星垣斗極雖極南極北萬里之<lb/>
逺而目前者猶是也由是悟所謂中無不在者又非一<lb/>
處自有一中也是理也嘗言於人而未嘗言於人嘗言<lb/>
<pb n="KR4d0374_WYG_006-12b"/>
於人者無隠乎爾未嘗言於人者日用而不知也新淦<lb/>
尹真定何君示予以郭兼山父子中庸説將刋布之求<lb/>
序余開巻即得其大者了與人意無異其言曰天地之<lb/>
數起於中合中合之變起於自然而不可推移故民受<lb/>
天地之中以生所謂命也又曰孟子言不失赤子之心<lb/>
此得天命之性者又曰必有事焉則上天之載可以馴<lb/>
致或萌於心或感於事隠而未見眹而未發皆所謂謹<lb/>
獨然則謹獨之道何為哉先儒謂謹其閒居之所為非<lb/>
<pb n="KR4d0374_WYG_006-13a"/>
必此也君子豈以耳目聞見為意哉即十目所視十手<lb/>
所指而有不睹不聞者多矣嗟乎此非執柯伐柯者之<lb/>
所能喻也吾雖欲自以為得耶則兼山父子已先得之<lb/>
矣吾言之而有合者何也彼其學於程氏得於面命也<lb/>
非諸生讀語録比也吾嘗疑程録自有精意如鳶飛魚<lb/>
躍章語云與必有事焉而勿正之意相同㑹得時活潑<lb/>
潑地不㑹得只是弄精神未必或者不以其禪也畧之<lb/>
非郭氏學於伊川則必亦以為禪矣雖然非取節而言<lb/>
<pb n="KR4d0374_WYG_006-13b"/>
之又表而出之則子雲復生未可知也象山常疑太極<lb/>
圖絶於吟風弄月之後以此觀之又未必然<lb/>
　　　送人入燕序<lb/>
往時吾州去行朝千七百里長亭短堠如畫衢信之間<lb/>
華堂逆旅髙屋蓋道憩車擊馬不見晴雨列肆青樓倚<lb/>
門成市行者如織然塲屋之老人山林之退士有終身<lb/>
不出丘井聞東上而笑今燕臺萬里而又塵沙暑汗野<lb/>
無流泉苦寒裂膚通薪後爨謁選者羣千百滿年歳固<lb/>
<pb n="KR4d0374_WYG_006-14a"/>
有僥倖非常而流落者尤不少視往時邸都門僕承受<lb/>
坐而得要津近次者難易相萬此宜裹足不敢望分寸<lb/>
顧鄉里小兒起白身徒步如蠅附驥如隔墻取果如維<lb/>
摩臂見異國舉津津焉動其心諒無一人能安分白髪<lb/>
者豈昔之能者皆静退而今之往者皆英妙耶意者科<lb/>
舉廢而瓦缶鳴官簿非而狗尾續也香林張提舉桂在<lb/>
今朝以當路保舉發身賢勞歴任非鑿空詭遇者比獨<lb/>
家食有年欲一動不可得春半來别謂將北首予喜其<lb/>
<pb n="KR4d0374_WYG_006-14b"/>
斯行也為言今昔之變以慫惥之以見夫求者不當求<lb/>
而處者不當處也又以見香林時才之選而猶舊人之<lb/>
風也然則入都之日謹母以吾説示人謹母以示同進<lb/>
者須溪云<lb/>
　　　王氏族譜序<lb/>
生物一本今言陳胡者曰舜後未有曰吾瞽出也言司<lb/>
馬歐陽者本禹未有曰吾自鯀也故譜之所傳世之所<lb/>
及必有可稱者耳計其間絶續轉徙陵夷湮没何可勝<lb/>
<pb n="KR4d0374_WYG_006-15a"/>
數而居然十世百世不亂姑即吾身而論為士者有幾<lb/>
士而不失業而遷者有幾推而上之其無名若字如阿<lb/>
大第五者豈其少哉而阿大第五至今云者亦獨以其<lb/>
仕耳吾鄉金地王氏北來季稚以十八世孫譜宋而上<lb/>
又譜金地而上則推極其本自黄帝而下盛哉雖槐隂<lb/>
與馬糞何别已臯陶庭堅忽諸多矣又南又北得不失<lb/>
姓難士大夫數世忘祖聞遥遥以掩口獨先河後海跋<lb/>
渉不墜又難按王氏有媯姓有姬姓二有外國姓四至<lb/>
<pb n="KR4d0374_WYG_006-15b"/>
晉始分琅琊晉陽不同譜然濟稱恬從兄則二譜又似<lb/>
未嘗不同也季稚一本之帝王似矣禮諸侯不敢祖天<lb/>
子大夫不敢祖諸侯母亦以黄帝而上有未始無始也<lb/>
者而金地稱長者曰始祖亦非也非其有田若祠以存<lb/>
至此後世豈知有長者哉是其存也又不以譜也嘗記<lb/>
賈丞相初牒胄試賈於族㣲有憾揚言曰天下士夫無<lb/>
它賈求即與牒館中共贊我公廣大得張子西銘意是<lb/>
日適客倡賈都都㕘有孫秘書者素狎起驚曰將無求<lb/>
<pb n="KR4d0374_WYG_006-16a"/>
牒試耶四坐笑不能忍似道亦笑而沮試言生物一本<lb/>
安處此<lb/>
　　　北韻序<lb/>
字出於聲聲制於氣皆物之自然者所謂天命非意之<lb/>
也蘇老泉以物之懸於空中首髙而尾下於是權衡生<lb/>
焉夫物之初也何莫不然道生於一而縱横離合長短<lb/>
左右生焉是為字獨嘗疑草書之作起於漢省然狡獪<lb/>
髣髴誰能家至户曉而揣摩習之雖倉頡之初茍非出<lb/>
<pb n="KR4d0374_WYG_006-16b"/>
於形聲情性之所近將如琱戈泉貨國異世異雖今莫<lb/>
能盡識故方言優亞常有聲分之字而無其字者直未<lb/>
制耳譬之日用十三卦之後隨時制器何限而皆有已<lb/>
成之字極猥陋而無不具其物陳之吾前亦無不可識<lb/>
故曰自然者天也及至孫亮為之武氏創之則不旋踵<lb/>
而廢無他意之也凡釋之而倫類不通者皆意之也世<lb/>
道反古横行倒置蹏迒亥午乃有北韻南來簡便同文<lb/>
又勝昔之韻畧函三於一事省物備夫文者不以律次<lb/>
<pb n="KR4d0374_WYG_006-17a"/>
則亦何不可者東平朱簿刻而布之如睹爰厯復滂喜<lb/>
為言其初漢文帝病士大夫應對多不實故<graphic n="KR0034" url="https://raw.githubusercontent.com/kanripo/KR-Gaiji/master/images/KR0034.png" mimeType="image/png"/>字去口<lb/>
千餘年於此而士口甚願從此省别約三章<lb/>
　　　孝經集註序<lb/>
東陽厲同舍直之來江西畱臨川優游俎豆間有年諸<lb/>
生愛之未嘗有所求於人獨時手寫古孝經集註是正<lb/>
次第如蟲鏤蠶績久之刻成編轉參轉授以售則無不售<lb/>
比年死喪之威至無復解官持服有踰年不訃訃已不<lb/>
<pb n="KR4d0374_WYG_006-17b"/>
奔稻錦樂樂無恙有身為學官風欒棘不去賦茅鴟又<lb/>
不去若此者豈復可以紙上流涕道之哉仁哉君之用<lb/>
心其使予悲矣親喪固所自盡也哭死而哀非為生者<lb/>
也喪三年以為制亦不能不為生者也今周公以來防<lb/>
範禮教胥淪喪哀哉詩云孝子不匱永錫爾類直之於<lb/>
是不匱矣直之居泗溪上方求予書泗東書院將歸而<lb/>
聚習於斯焉夫亦何以甚精義為即身體髮膚受之父<lb/>
母不敢毁傷其誰不喻喻即三語足以為經矣不敢毁<lb/>
<pb n="KR4d0374_WYG_006-18a"/>
傷者天地生物之心也心不桀亡豈無為子臯衰者吾<lb/>
言誠過<lb/>
　　　贈周秋陽序<lb/>
吾評周秋陽不獨志行落落難合而文字亦多犯世諱<lb/>
其講義懸合處類與所謂禪學相出入可諱也詩雖流<lb/>
連景物他人以為隨世可樂者未嘗不痛飲大噱而其<lb/>
極嘗有流涕可憐之色讀者神傷可諱也疊是二諱可<lb/>
以長嘯而立於獨矣顧俯仰不能無求嘗往復千里無<lb/>
<pb n="KR4d0374_WYG_006-18b"/>
一遇獨皇皇師友間意得一言自信塵視宇宙何足復<lb/>
語不知淮隂圯上霜朝晩步意象有過此否持此四方<lb/>
行已半世使吾言而有益於飢也不當更求求無益而<lb/>
迂未已殆亦未可解也凡窮達有命至使人罪詩詩又<lb/>
自罪罪之甚至自誣首如坡公烏臺磊落傾倒猶恨不<lb/>
竟豈盡吹求洗索之故哉十數年前按章月課言某人<lb/>
背師説或竄棄不齒終身如負大僇吾嘗欲取諸賢髙<lb/>
處得之佛老形聲俱似骨脉都非者比而陳之可以覽<lb/>
<pb n="KR4d0374_WYG_006-19a"/>
觀有省然且不敢異哉秋陽將舉世非之而不顧者非<lb/>
邪吾遊冶城讀晉元帝廟碑慨然想見清談千載之上<lb/>
劉後村遂用為詩本水心意也皆所謂文章豪傑之士<lb/>
特自有見者也雖然學問何用文章外有事世道若此<lb/>
未可以前非為是以吾説為据以能此為足也後山太<lb/>
虗知已尚願屢警<lb/>
　　　贈倪生謀屋序<lb/>
安成倪方大既見以卜居卜之我數年間求我者衆矣<lb/>
<pb n="KR4d0374_WYG_006-19b"/>
或騐或不騐故厭薄未有以對也偶夜坐風雨中慨然<lb/>
念之孰有以無廬望我而不恤孰有以無廬養母望我<lb/>
而不恤追惟往時屋陋不庇寒暑洎奉親入翹館分東<lb/>
府起江東寓揮塵連春光最後都城借全府别廨皆極<lb/>
華屋而吾母亦見棄於此卒未嘗有家居子舍之樂焉<lb/>
今雖益宅數間然使吾惘惘如逆旅以此方大方行四<lb/>
方吾欲使子卜之通達之中如吾舊耶其亦不可得已<lb/>
如吾晦者亦無及已母亦蚤謀一枝以饘斯粥斯不至<lb/>
<pb n="KR4d0374_WYG_006-20a"/>
如吾舊吾晦也嗚呼孰有以無廬養母而不恤如吾者<lb/>
乎如吾者能言之而已能言吾平生而已<lb/>
　　　贈尹方亨入蜀序<lb/>
往時士大夫入蜀動稱萬里吾鄉如劉茂中以選人罪<lb/>
籍往其弟又以布衣往皆不得已而皆改官以通籍歸<lb/>
如羅子開又以納粟取二千石稱普州使君其後蜀愈<lb/>
壊至朱南山開鄉閫求從游之士許京削贐萬劵猶有<lb/>
慟哭於江濵如趙仕可者又非瘴烟絶域也其上青天<lb/>
<pb n="KR4d0374_WYG_006-20b"/>
如死地斯世之所以不可為類此近年南北混蜀道通<lb/>
士又無所為往乃有出門西笑如見卭竹杖鑿空而起<lb/>
者幸無罪戾之逃與格法之拘獨以布衣徒手捐妻子<lb/>
棄墳墓以其身輕百丈上瞿塘歴鮓甕如可喜而又無<lb/>
萬劵京削與改官二千石之望往往直以成都如錦青<lb/>
城之上在在如牡丹坪可以悦心目忘鄉井歸而可誇<lb/>
道於衡門檀穀之下耳則喪亂以來比荆湖江浙又不<lb/>
足道也吾於是竒尹方亨矣使異時人人如方亨無以<lb/>
<pb n="KR4d0374_WYG_006-21a"/>
為又耐辛苦輕寒暑舟楫世道亦不至如此今雖如此<lb/>
而又有不樂鄉井不愛京浙名束書逺館獨藉手吾一<lb/>
言若輕舉而初識天地之圓方如方亨者又竒矣吾安<lb/>
能使子局局然一室哉雖自走嶢關出長安秣趙刷燕<lb/>
登黄金臺騎驌驦馬而歸可也<lb/>
　　　贈采詩生序<lb/>
古巷歌故俚采而刪之為風楚非無詩計其所遺若祈<lb/>
招者衆矣此騷辨之所不能平也唐詩宋詩盛而童謡<lb/>
<pb n="KR4d0374_WYG_006-21b"/>
絶猨啼鬼泣里無歌聲今宋又如唐矣嘗疑李杜以來<lb/>
所不冺没者非其自致於人人豈復有喧衆口誦百寮<lb/>
上者哉而近年感慨之作又甚矣雖新安石壕秦中諸<lb/>
篇何足以盡喻其苦而亦何可以傳回思兒時所誦中<lb/>
冓之言狡童之刺不知其國其人何能自克蓋誅絶之<lb/>
罪也於是宋詩逺矣安成故楚乃有兩生彭丙翁胡復<lb/>
初者起而收拾之自喻采詩將四方岩穴無不有其跡<lb/>
焉甚盛心也浩然質之予以行余謂采藥名山可計程<lb/>
<pb n="KR4d0374_WYG_006-22a"/>
必得今江湖有幾畏塗滿眼不惟有霜霧之勞而又有<lb/>
虎虺之患裹糧逆旅待見從容或未及見而其人已不<lb/>
可得矣蜜之於蘂日課也海之於珠歲利也若無所利<lb/>
而歲為課者惟采詩乎然使吾不出户庭而坐得所願<lb/>
者兩生力也俱妙年俱作者故所好獨在此而自其邑<lb/>
首塗出此而遇火為之徬徨累日如有求而不獲余亦<lb/>
不能却也蓋些余魂於焦爛之餘拜而送子勉哉詩之<lb/>
窮已若此<lb/>
<pb n="KR4d0374_WYG_006-22b"/>
　　　贈宋司獄序<lb/>
獄無輕重絶人命江南春病癘秋病暑髙明者或不免<lb/>
况獄户隘繫日重有一宿而斃者有一人斃延一鄉者彼<lb/>
以為輕罪而頌繫之無害而不知其害之至此也吾聞<lb/>
司獄宋子貞毎三日即取輕繫者上之催結絶盛哉仁<lb/>
人之用心以余所知其甚難者又不一事焉有仇當路<lb/>
當路於既徃妄而執男子之嘗館者意其訐已鞭之甚夜且<lb/>
斃付有司焉子貞受而全之迨旱慮囚白以其非辠久<lb/>
<pb n="KR4d0374_WYG_006-23a"/>
繫請卒脱之不測使衣冠父子復相保者子貞力也有<lb/>
捕盗不獲而更失其巻者既獲盗問焉盗不勝掠則謬<lb/>
曰嘗賄吏盗之實羣案吏使識之最後執其一曰是已<lb/>
吏寃痛誣服然盗亦哀其亡辠則愬於臯陶鬼曰非我<lb/>
也柰何子貞聞之詰盗盗愬如臯陶子貞載其語白郡<lb/>
郡不聽及盗棄市與吏俱子貞力爭不可得緩死久之<lb/>
廉得其案於廢巻千百中然後上下駭服當其時非子貞<lb/>
此吏幾不可贖然此獨職分宜爾其所居巷有老人日<lb/>
<pb n="KR4d0374_WYG_006-23b"/>
不食食酒酒敗幾没於酒子貞起而調䕶之厚又適其<lb/>
情老人得不甚病其施恩不報用意於無情類此此余<lb/>
所知也余所不知復不知其幾也子貞不求余知也余<lb/>
疾夫譽人者之過其實也故直以余所知者言之如傳<lb/>
使勸且戒焉而亦非求子貞知也<lb/>
　　　贈李生談星序<lb/>
頗有言近年樵谷星術者問誰氏曰永豐李仁卿子也<lb/>
家故儒識今古其來也因問之曰天不變道亦不變信<lb/>
<pb n="KR4d0374_WYG_006-24a"/>
然耶東都莊遵一夕為客星帝座間暮年黨錮中荀陳<lb/>
相聚五百里内見謂真人東行其一時將相貴人何限天<lb/>
之於隠者獨常目在之如此故呉中髙士恐不得死而<lb/>
戴洋一仰首即知其為我蓋天意重在此不在彼也何<lb/>
代無隠者隠亦有無姓名者其皆可見耶其亦有不見<lb/>
耶九州之外千年之久其皆不見於星象者有之耶無<lb/>
之耶天不見耶其隠者變天亦遂無意隠者耶生無以<lb/>
對因重謂之曰固有妄人得至天上問何地俾就蜀嚴<lb/>
<pb n="KR4d0374_WYG_006-24b"/>
問之彼成都卜知天上則嘗候之矣乃天上亦知有嚴<lb/>
君平耶今天上復有何人其至不至生未必不知㑹有<lb/>
寄聲問生生柰何隠<lb/>
　　　贈蕭清可序<lb/>
秋風歲起歲甚彼沈沈如山者何恙所欺獨貧士破屋<lb/>
耳自杜詩以來類以秋風茅屋藉口然宇宙千年所遭<lb/>
寕始此直頼子美狂歌發之使子美為千萬間不能而<lb/>
自子美藉口至今則千萬間在此矣蕭同舍清可居虎<lb/>
<pb n="KR4d0374_WYG_006-25a"/>
溪本亦自渠渠足芘寒暑變衰厲濟梁壊成墟皇皇欲<lb/>
求草堂貲於人予謂當時王録事於子美已許寕少靳<lb/>
政似亦擬掛名集賢間子美易嗔小詰墮在計許且㣲<lb/>
此孰知當時王録事哉然又有仰人栖止徴為名聲者<lb/>
十一二年前過某郡有同舍語我平生無求值新侯業<lb/>
置屋邀我俛仰其間余兩賢之問故人地主乃大不然<lb/>
蓋競也如清可介然冥無幾求者非有求而又託於無<lb/>
求以賢人之賢已實自賢者則求者與者皆其情之不<lb/>
<pb n="KR4d0374_WYG_006-25b"/>
容已也嗟乎吾故人無屋多矣吾為故人屋多矣吾故<lb/>
人為人屋亦多矣復為清可徴子美如新清可貧清可<lb/>
貧<lb/>
　　　贈周儀之入燕序<lb/>
中州人士淵藪比年可兩兩數雖由坐井固陋知聞不<lb/>
廣抑大故有數如麟如鳳理不在多獨恨窮居已老無<lb/>
繇睹所未見誦蘇子由䞇韓魏公語泰山黄河之外逺<lb/>
想慨然周簿儀之溪園公子耐軒弟如食前方丈家庭<lb/>
<pb n="KR4d0374_WYG_006-26a"/>
饜飫何所不有然猶有庾家兒慕王逸少意時時見過<lb/>
論議不屑去則其美如此其進亦未易量也今其遊上<lb/>
都觀國必將遍參熟候初見大方故與之言坡公焉方<lb/>
坡公兄弟未出蜀聞人稱韓富范歐陽如天人及至京<lb/>
師見諸老務為寛深不測之量憮然如有不滿其言富<lb/>
公無間之可入也美辭也其如有不滿者亦在乎此也<lb/>
而諸老之厚重可見則亦在乎此也當其時朝廷尊嚴<lb/>
雖以坡老之大未易干説如戰國䇿士之遇今女子小<lb/>
<pb n="KR4d0374_WYG_006-26b"/>
人未得則怨而上之人接之者亦歉焉先有所不滿焉<lb/>
嗟乎此一時也非中州極盛時乎吾嘗論故都一代風<lb/>
流文物造就後進之美皆始於歐公過江乾淳不能及<lb/>
也向㣲歐公韓富之門不得為多士儀之是行得見如<lb/>
歐公者焉而後知古所謂得士者得其一已多不足多<lb/>
屈也蕭何竒韓信容有可傳此復不傳<lb/>
　　　贈鄭簡卿序<lb/>
濮呉中丞曼卿將為其鄉校禮殿祭器而使江西省掾<lb/>
<pb n="KR4d0374_WYG_006-27a"/>
濮鄭簡卿實來江西郎中馬徳昌徴余考之古以堅其<lb/>
信余授意範匠亦再毁而後合既與晦翁所定毫髪無<lb/>
復異惟犧象不能使其中虗四立蹏注如古亦以為無<lb/>
益於泂酌故止然猶有二憾王肅云鑿背為尊又云為<lb/>
牛象全形負尊即鑿且負是也未必所見全牛之非負<lb/>
也而今䲭夷渾脱非尊意一憾古地坐跪酌飲故器小<lb/>
而足凡髙尺幾寸幾分謂自此而凖非如鐘律一黍之<lb/>
不容易故深衣隨人指中節為寸而宣和製器亦有依<lb/>
<pb n="KR4d0374_WYG_006-27b"/>
様减様之異最通論也减之可即從是而増増亦可也<lb/>
而殿像尊髙立二獸其下如伏雛二憾吾欲稍充之使<lb/>
負尊峩峩如肅所云理無不可而又力有所未及姑存<lb/>
是説以開來者萬一不為無補而非與古異非與晦翁<lb/>
異也凡禮之起皆猶此也彼分寸者復何自而制哉其<lb/>
深如此即其髙且廣不得不如此也故曰由此而凖也<lb/>
若夫稻粱黍稷之器宜從竹䟽如籩豆取其氣四達坫<lb/>
從土<hi>築沙土為之</hi>從占<hi>占去聲</hi>有不易其所之義故可以柱爵<lb/>
<pb n="KR4d0374_WYG_006-28a"/>
可以奠圭皆不當鑄<hi>爵有柱為其反地也他國君則奠圭於此</hi>簡卿委蛇謹<lb/>
審亦欲知禮意者故特為之誦之卿名居敬求所居齋<lb/>
名余謂居敬而行簡以臨其民獨欠行字耳使行之而<lb/>
擾復何足以臨其民敬者先立乎其内也尸居如事帝<lb/>
則出門如見大賔出門如見大賔則使民如承大祭矣<lb/>
非器之謂也感與應一念也至簡至簡而不容吾力行<lb/>
之哉故命之曰行齋附為説<lb/>
　　　贈琴泉陳生序<lb/>
<pb n="KR4d0374_WYG_006-28b"/>
謂能琴能僊人豈信之哉琴亦不得不僊昔之授人以<lb/>
意者必之乎海中無人之境使之荒寒絶壁水鳴空山<lb/>
四顧蕭然將不可以朝居而後萬累俱捐而後氷雪滿<lb/>
懐而琴亦從是近矣此與送君者自崖而返蓋同一悟<lb/>
入非夫人間世之比余四方聽琴就其能者鏗鏘中音<lb/>
節止雖堂上娯人若不得已至能使孟嘗為之霑襟欲<lb/>
絶則曽不如漁歌鄰笛之去人逺而尤悲非其絃之不<lb/>
合而意不至也臨川陳琴泉有魁然抱南風之興且其<lb/>
<pb n="KR4d0374_WYG_006-29a"/>
江繁浙淡得之自然而無弄琴之色固已黙焉出江湖<lb/>
之上余心醉焉因與之言曰女知廢一絃而鼓宫宫動<lb/>
復調一絃而無一絃之不動者乎未有一音而無其君<lb/>
者也君道然矣女知廣陵之所以散者乎或者其有君<lb/>
而無民也不知琴意則已知必審之<lb/>
　　　贈潘景梁序<lb/>
吾陋巷蠻蝸氏之間草樹荒凉國中貴人無為來者日<lb/>
者二客談詩去未逺乃有前驅踵門下馬低徊如將就<lb/>
<pb n="KR4d0374_WYG_006-29b"/>
老兵東偏顧還辟而主人問焉則今之行御史濟南潘<lb/>
君景梁父也坐無俗言惟詩若文傾聽不可得絶余為<lb/>
理二客前語相顧充然若再盡上馬去復求余書語間<lb/>
意余謂文者皆不得已也故傳六經語孟非問答即紀<lb/>
事無作意者下至諸子史或一事反覆或一語酬詰猶<lb/>
未至無謂無謂者獨建安以來耳故東漢皆以西都為<lb/>
妄作班馬視先秦如古人凡沛然成章而毎舉不厭者<lb/>
甚不多見也杜詩韓文間以俚語直致而氣始振然䕫<lb/>
<pb n="KR4d0374_WYG_006-30a"/>
潮以後之論興而惑者始不可窺較矣今言詩類如子<lb/>
美散文言者唶唶藍田壁記為古異哉必求其有謂與<lb/>
不得已庻幾羌村同谷之音滕王閣後記之體乃與無<lb/>
作之作合夫言雖技也道亦不離於言楚非無周公仲<lb/>
尼之道道亦不待周公仲尼始有而陳良北學者彼殆<lb/>
以日用飲食之外為他有事也今君之所聞於北方者<lb/>
未有非吾之所欲言也所陳乎詩若文者又未有非君<lb/>
之所欲言也夫道如是而已自洒掃應對以達於禮樂<lb/>
<pb n="KR4d0374_WYG_006-30b"/>
則自周孔始耳道不得已為言言不得已亦道繇此雖<lb/>
北宗可也<lb/>
　　　贈三同乳子序<lb/>
丙寅丁卯間余謝郡坐客次民有以三同乳子見者倪<lb/>
侯普撫之如媪既月禀附學待其長又賜帛割奉華其<lb/>
歸亹亹有恩義四座環屬目焉蓋藍氏子也頎然鼎來<lb/>
年既二十八袖贄各楚楚語有佳致念初見童子教且<lb/>
養至此倪侯力也三百年忠厚與天地生意長久士大<lb/>
<pb n="KR4d0374_WYG_006-31a"/>
夫學問識政體徳愛流風聲寕獨三子慰人意因骨節<lb/>
記年歲傷老大懐舊俗也阡陌小民夜遽求火常在草<lb/>
不起子厭丁累及夫知保抱亦有弟而兄啼况駢連二<lb/>
三更哺迭乳置猶弗子濕不可推天呉紫鳳顛倒不給<lb/>
其不弱个難也生兒如虎墮地或不武大家嫡庻弓冶<lb/>
世習蓬麻兼長猶不相如二桃恨而成丘諸葛降為狗<lb/>
此獨何師友修飾臻此其一時競爽又難也抑野人獲<lb/>
麟君子泣之三子以景定元為名次而各綴之以瑞因<lb/>
<pb n="KR4d0374_WYG_006-31b"/>
記是年有以一稃三米獻諸朝者乃改建陽嘉禾使吾<lb/>
州有諂者如建陽則斯子為嘉禾矣何名三瑞何再見<lb/>
之為祥歐公賦蘇梅有云二物非能致太平須時太平<lb/>
然後生吾於是蓋再嘆矣<lb/>
　　　贈韓道録序<lb/>
士患不入官入官邂逅惡弱殘州冷邑如囚寄枯懸奉<lb/>
入不足以塞號啼之憂回思士貴至欲復為屠羊不可<lb/>
得士官廢興如此近年道官比士官則又甚矣廬陵韓<lb/>
<pb n="KR4d0374_WYG_006-32a"/>
道録自臨川來客天慶天慶異時置司兼住持尚不乏<lb/>
釐為甲乙而來者定巢託食殊窘免於削伐僦賃則幸<lb/>
耳吾州寺十百道宫十不當一若與僧頭㑹百處一税<lb/>
緡計千處一歐公謂老子數千年才一遇遇必出於時<lb/>
君世主然猶不勝况今世稱道官於不可為之時與寺<lb/>
至多僧至富之處破牕暗雨落葉蕭然師方行吟向壁<lb/>
掃地而坐聞隔院飯鐘悟日已晩飲泉自潔惟北關候<lb/>
貴人驛騎即公事予嘗哀其窮欲使有力者稍助薪水<lb/>
<pb n="KR4d0374_WYG_006-32b"/>
顧師無求人之色故當雅全之然聞其師自燕歸則慨<lb/>
然故山之興若不可留者獨復捆屨宿舂又逾月不能<lb/>
往予笑曰猶待蜩翼耶師浩然徑去古云天上多至尊<lb/>
相奉更若人間耳是山中勝天上也人能知山中勝天<lb/>
上即天仙不與易也况道官况吾州道官其歸去來耶<lb/>
其又勝來耶<lb/>
　　　贈徐心易易數序<lb/>
豐城雷宜叔初赴殿之日卜於鄉人胡易鑑遇臀無膚<lb/>
<pb n="KR4d0374_WYG_006-33a"/>
其行次且意殊惡易鑑賀曰魁兆也臀從肉無膚無肉<lb/>
獨殿巍然其上非殿頭何惜其次且在二三間既唱第<lb/>
果然他日又卜癸丑魁得咸之上六曰是在下經第一<lb/>
又上爻也無所與譲二兆人皆能言皆占道所不傳殆<lb/>
意㑹俄合不可為軌則實變易之妙也其外孫徐心易<lb/>
乃獨得之聽其言有出於先儒之外爻象之表無復魁<lb/>
人魁地故常事而驗騐亦常事耳然可與言易天地間<lb/>
無非易也或得之聲音或求之時日或見於字義故有<lb/>
<pb n="KR4d0374_WYG_006-33b"/>
隨曲射匿云吾甞葬古心公不克卜之市丘生其卦革<lb/>
丘曰克予未信也明日而左丞弔焉復克𦵏予問丘革<lb/>
改也而不改何也曰是在武侯易革喪車象也視之信<lb/>
因悟古今字説未盡倉頡制字而鬼哭憂無所遁乎其<lb/>
情也鼎無足也而乗舟生焉雷火虗也而為盈為實以<lb/>
之一離日也推十日而知其子其名牛推兩日而知其<lb/>
二夫其名昌神矣深哉心易之變化意者其出於此乎<lb/>
謂余身卦小過之恒昔有筮頥之益以示郭璞曰震銜<lb/>
<pb n="KR4d0374_WYG_006-34a"/>
風僊卦也雷山雷風顛倒適近然余常以仙為妄想殆<lb/>
過<lb/>
　　　贈廉監司序<lb/>
踐官不隊常事若代有言責髙其前聞人如臧孫達諌<lb/>
鼎出棠魚上逺甚君子以為必有後蓋三世而至文仲<lb/>
言猶立盛哉如臧孫有幾而冺焉者多矣古之人古之<lb/>
人猶難之吾乃今得之京兆廉氏廉氏以官賜姓仕至<lb/>
平章尤著凡司徒司空下至倉庾皆氏於其間獨氏廉<lb/>
<pb n="KR4d0374_WYG_006-34b"/>
難也受是姓任是官又難也吾不能知世道何如前時<lb/>
獨聞乃翁古遺直如不可復得吾江西廼得廉監司如<lb/>
瑞雖使各有職毎懐靡及而清亦稱已吾江西公論隠<lb/>
然在之殆半古而倍不半古而足也今其為行臺選表<lb/>
身愈髙望愈重其寄國與家愈大祖道諸賢櫂風南浦<lb/>
之上倚去舟如登仙廬陵劉某聞其行也喜曰我識范<lb/>
君其持身處女將有為也將有言也固廉氏之遺風不<lb/>
衰今夫將軍介胄之士䝉矢石扼蛟虎雖州縣小吏米<lb/>
<pb n="KR4d0374_WYG_006-35a"/>
鹽錢榖馳驅寒暑排斡山海豈比乗使者車坐行臺察<lb/>
屬部髙簡貴盛哉而視世事浮沉利害若無與瘖相顧<lb/>
憔悴妄發為戒居常疑陽城七年事不知此七年間夙<lb/>
興夜寐何能自處人生幾七年官旦暮不保少年不自<lb/>
愛快朝飽忽失聲已矣何限獨兢兢顧畏名節不可為<lb/>
寕負當年羞萬世尚論解衣赴蹈急病况仁聖在上大<lb/>
度如天吾嘗苦口諭親友教兒子雖亡忤亡益獨聞數<lb/>
年間吐哺某事某事趣銷印趣銷印如不及歎曰真英<lb/>
<pb n="KR4d0374_WYG_006-35b"/>
主也勉之哉語布衣難人臣又難諌人主易諌英主尤<lb/>
易<lb/>
　　　甘定菴文集序<lb/>
去此二十年臨川胡㓜謙嘗校文廬陵余為京庠時豐<lb/>
城甘公以㓜謙屬我故知㓜謙公壻也問公集㓜謙以<lb/>
銘請曰方狀公行未就又十六年而行狀不來則㓜謙<lb/>
亦已矣乃㓜謙之子安詩以公集來求序序有㓜謙之<lb/>
作矣余何言念他時再見如夢夢非他人所知他人知<lb/>
<pb n="KR4d0374_WYG_006-36a"/>
不能言乃言之公壬辰徐榜余是年甫生而公以戊午<lb/>
來校文廬陵衆謂去場屋爾久豈復能課士而余尤見<lb/>
迂不入時者公得余論䇿驚寘首選殆兩窮自相得也<lb/>
時有省賦魁項教汝明者别持一巻曰余主斯文也宜<lb/>
魁公爭不能勝既相見輙罵叱曰牛項屈子項不能堪<lb/>
甚則取公所發䇿與余對獻之其鄉人戴正言慶炣媚賈<lb/>
相戴得余䇿讀之感動曰有如此䇿耶吾不忍攘其舉獨取<lb/>
公削籍置江州於是公三削矣乙丑紹陵登極古心在<lb/>
<pb n="KR4d0374_WYG_006-36b"/>
政府余為京教白公寃榜朝天門甘某三罪三雪衆讙<lb/>
歎竒事已而古心薦擬得京局余為公擇上日公驚曰<lb/>
見次耶是日謝古心為朝士言余處二人皆以識㑹孟<lb/>
故其一人夏司門禹錫前吉教也明年余劾去公代公<lb/>
去夏代夏改官日白堂曰予諱禹錫願去禹諱錫賈相<lb/>
怒曰有自諱諱耶亦汰士窮達命也而余獨著其連蹇<lb/>
者傷吾文之難遇與知已之同時而其與余善者命又<lb/>
特相似非牽連不朽後世復知有吾等哉㓜謙贑尉名<lb/>
<pb n="KR4d0374_WYG_006-37a"/>
以遜戊辰第待次丁外艱其校廬陵之二年國亡又十<lb/>
三年㓜謙死平生骯髒至為文皆似公文似公復自勝<lb/>
若公文則有㓜謙之評在善矣哉余不與易也公名茂<lb/>
榮字榮可其鄉稱之曰定菴先生<lb/>
　　　劉次莊考樂府序<lb/>
余嘗與祭太學見太常樂工類市井倩人被以朱衣及<lb/>
其歌也前者可後者哦羣鴈而起竟亦莫識何語而音<lb/>
節又極俚有何律度而俗儒按之以為曲曰樂章姜堯<lb/>
<pb n="KR4d0374_WYG_006-37b"/>
章至取編鐘朱瑟帙較而字定之然語言無味曽不及<lb/>
其自度香影諸曲之妙乃知栁子厚鐃歌尹師魯皇雅<lb/>
皆蔽於聲質於貎嗚呼吾讀文王清廟何其往來反復<lb/>
愈簡而愈有餘地雖不能知其聲而洋洋者如倡而復<lb/>
歎之不足也故可歌也故知依聲鑄字出於述者之過<lb/>
中無所見則如市人濫吹聞而從之者也劉次莊考古<lb/>
樂府如生其時又與之上下至某代為某歌往往推見<lb/>
次第彷彿大畧不失節奏然謂樂府起漢非也古詩皆<lb/>
<pb n="KR4d0374_WYG_006-38a"/>
弦誦如今巷歌樂之始也三侯之章出於烏烏沛中兒<lb/>
童和習之豈必被絃歌而後為樂府哉解題外集古今<lb/>
作或題樂府而詩近律用見賦詩者不必本古題古意<lb/>
而意之所到亦不必求之四聲響切而暢此於解題又<lb/>
最有助吾嘗謂次莊如鍾鼎博古無不可考至其文字<lb/>
與東觀餘論米元章書史兄弟也<lb/>
　　　曽季章家集序<lb/>
詩自小夫賤𨽻興寄深厚後來作者必不能及左傳史<lb/>
<pb n="KR4d0374_WYG_006-38b"/>
漢間記人語言亦不特公卿世家為有典刑雖何物老<lb/>
人至鄙俗不可口者倉卒問對可誦而舉科舉興士能<lb/>
時文而止而時文亦復猥陋不達第尺牘何等塗抹絶<lb/>
倒或繇前名合選大官要職至斵牕丐買金籠擎致又<lb/>
不能得能言本色此雖前軰亦且不免故楊休文以道<lb/>
士代言陳仁玉林光世輩皆以雜儒流修史所謂偽定<lb/>
一時後世誰知子定吾文者豈可一二僂指而道哉予<lb/>
既為曽同舍季章埋銘而其子麟也舉歐公於聖俞子<lb/>
<pb n="KR4d0374_WYG_006-39a"/>
羙江鄰幾例巻俾復序其家集予謂諸生時文不能如<lb/>
季章故他作不能如時文時文外大有事然亦豈能事<lb/>
事而學政在時文理到而無不通耳使季章而在何所<lb/>
不可為然使季章至今抑何所可為是能使人嗟悼適<lb/>
復在此政恐時有可為亦不過當日為人落落草創而<lb/>
命遭世盡閹焉不自見者所蓄發如是而止徒吾文知<lb/>
已以為身死言立之遇然思諸公貴人不能得如季章<lb/>
而用之者今其人先安在而季章藩溷筆墨驚見之如<lb/>
<pb n="KR4d0374_WYG_006-39b"/>
新幸矣其有今日哉季章名應璋墓誌次第可互考<lb/>
　　　送段郁文序<lb/>
郁文段君以東平書生為吾州知事數相過論文説詩<lb/>
氣相同甚善然北來馬上君獨守文飾吏視書如律得<lb/>
不迂滯疎廢吾南士政坐此它日聞某事某事强人意<lb/>
必郁文郁文乃甚剛毅難事之長䝉茸枘鑿鮮不决裂<lb/>
敗意君從容其間能使曲就條理感移變化而人不知<lb/>
亦由其審細不倦而又平心以觀理㣲言以達意故侃<lb/>
<pb n="KR4d0374_WYG_006-40a"/>
然獨立而弗忤使專政得民不愆于素所為講畫詎止<lb/>
此乎吾平生觸事感憤或急欲語不自達雖消磨至盡<lb/>
終覺激至梗塞故知為郁文者難也吾州事紛糾百它<lb/>
郡語言成市吾閒居絶物猶有議其傲病其貞者罪不<lb/>
可諒故知為郁文者難也惜也君去我使我無益友以<lb/>
文過使吾民不得豈弟以遡獨有一於此推此心事上<lb/>
長位宜得輔推此心事君無遂事而諌物之䝉利者當<lb/>
益廣而予獨不得不闕者然郁文不當獨厚我也嗟乎<lb/>
<pb n="KR4d0374_WYG_006-40b"/>
復有虗心好問如郁文者乎蓋顛倒羅列之餘而皆君<lb/>
所自有也<lb/>
　　　泰和胡氏族譜序<lb/>
先生有小史以奠系世其歸在厚人倫後世反崇華胃<lb/>
自損其實而他冒其名雖華非其所當於其人奚益假<lb/>
如言劉者宗漢不知婁敬之劉得為漢乎言李者宗唐<lb/>
不知徐勣之李得為唐乎胡之受姓以來貴且華者莫<lb/>
踰漢太傅廣譜胡者孰不詫廣為冠冕惟泰和胡叔俊<lb/>
<pb n="KR4d0374_WYG_006-41a"/>
獨知廣黄姓而遡其自出之𣲖則本於河東以及於金陵<lb/>
叔俊固知辨名實者其交予名文可者叔俊族子也其<lb/>
人狷狹多竒尤喜賦新句觀其志要有所樹立不欲茍<lb/>
附借於人予嘗問其世文可告以叔俊自叙如此予因<lb/>
詰之曰自宋以來貴且華者又莫踰忠簡公爾不祖太<lb/>
傅然則忠簡公後乎曰吾非其後固其族也已五季時<lb/>
有諱贇者字文美官金陵子三人辟地來吉伯公覇居<lb/>
廬陵仲公真季公陽皆居泰和公真之後有曰衍擢進<lb/>
<pb n="KR4d0374_WYG_006-41b"/>
士為朝奉大夫公陽之後有曰箋為南城縣丞叔俊出<lb/>
衍後而吾出箋𣲖詩禮簮紱炳如也印以楊文節公所<lb/>
為福榮堂記井然不可誣妄雖不忠簡其族固不辱有<lb/>
胡豈可概言隴西而混稱瑯琊者哉予聞其言而益壮<lb/>
泰和胡之世有其人也又復之曰剛簡登第人問忠簡<lb/>
言非其祖卒能以直聲振當世為廬陵異日忠簡况胡<lb/>
本舜之逺胄也希舜之人即舜之徒摳衣於鄒魯門牆<lb/>
者奚必以剛簡忠簡為泰山哉後二年文可續叔俊垂<lb/>
<pb n="KR4d0374_WYG_006-42a"/>
絲圖為流慶圖成偕叔俊子景純過予求弁一語遂書<lb/>
前言以加諸首<lb/>
　　　吴氏族譜序<lb/>
吾州盛世大族相望屋髙下如畫圖花木成隂羔豚合<lb/>
樂老者顧少者而歎猶有生不及見承平之恨其偪隘<lb/>
喬遷者又别為宗綿𤓰蔓葛至不相聞知類以為已業<lb/>
所致八邑惟永新大夫數姓固然一日襄城之慘儒坑<lb/>
鬼餒方知天涵地育未必皆祖有功而宗有徳也杵漂<lb/>
<pb n="KR4d0374_WYG_006-42b"/>
焉留獨遜緜者吳氏吳氏有譜楊東山所為引邑燼譜<lb/>
亡宰邑者故紙得之不知何等物也以與蒙菴吳仁叟<lb/>
如棄蒙菴寳之與俱於是亦屢破屢劫復不知僵前仆<lb/>
後間何能自保每相過求予叙斯譜不置屬予屢病相<lb/>
愛不敢强又數年䝉菴死死猶筆之舉扶間以為請其<lb/>
子若壻屢道之忍辭則披示舊載而告之曰予所稱遜<lb/>
綿惟吳氏非獨為是邑言之也葢其所存者匹夫之業<lb/>
而國不與焉故千百國之㑹朝不足以易荆蠻之至徳<lb/>
<pb n="KR4d0374_WYG_006-43a"/>
而延州來之歸喜見書䇿雖黄池之覇猶一吷焉曰公<lb/>
第一者不必其名也載之令甲而稱君者不必其爵也<lb/>
此非譜之所得而譜也此邑上中院派來自廬山其歸<lb/>
廬山者為咸淳尚書為徳祐京尹下者猶監司太守滿<lb/>
門然一名第一辛苦不可望今為庶此譜有科目者表<lb/>
而出之班班自南唐至近年愈甚盛惜也觀止此使科<lb/>
目不廢學不墜皆将有列於上陳如䝉菴者尤吾望焉<lb/>
此則事之可感者也吾故論其綿綿於譜之外科之外<lb/>
<pb n="KR4d0374_WYG_006-43b"/>
者使其萬子孫永永其遜焉則繼此譜者其不益又盛<lb/>
於此也勉之<lb/>
　　　蕭禹道詩序<lb/>
甞過友人坐間有杜詩一部試開巻第一句云一縣蒲<lb/>
萄熟余問此有意否其人大笑曰一縣蒲萄熟即一縣<lb/>
蒲萄熟耳余曰題為寓目下言苜蓿政謂此二物皆北<lb/>
地所生今滿眼見矣未喻信手復閲一巻指第一句生<lb/>
平鶡冠子舊解曰鶡冠子隠人也其人即不復問揖余<lb/>
<pb n="KR4d0374_WYG_006-44a"/>
坐余因自念此顔駟之嘆也故其下云眼復幾時暗耳<lb/>
従前月聾其厭世自悼如此肯疊鶡冠子對鹿皮翁徒<lb/>
道一隠字哉今人未必知古人而有輕古人之色漫謂<lb/>
尋常語即尋常意試使宿留思之未有不自見而色已<lb/>
如此<lb/>
　　　胡仁叔詩序<lb/>
舊常評某人詩清嫩其人不滿以示羅澗谷澗谷曰過<lb/>
矣審然當唐詩何人共可幾語為足以稱此凡諱嫩欲<lb/>
<pb n="KR4d0374_WYG_006-44b"/>
稱老不知清嫩與淺嫩異政未可少也如輕風淡日時花<lb/>
美女小兒睍睆初語别能令人賞愛有味亦不在多固未<lb/>
可與彼老者同年而語也杜子美轉添愁伴客更覺老<lb/>
隨人儻無起語十字坐盡情事曲折更接以紅入青歸<lb/>
桃栁之句豈不誠媿其嫩耶<lb/>
　　　劉孚齋詩序<lb/>
作詩如作字凡一<hi>疑作書</hi>齋第一類欲以少許對多多許<lb/>
然氣骨適稱職者葢深許之桑麻深雨露燕雀半生成<lb/>
<pb n="KR4d0374_WYG_006-45a"/>
以生成對雨露字意政等怨而不傷使皆如青歸栁葉<lb/>
紅入桃花上下語脈無甚慘黯即與村學堂對屬何異<lb/>
後山識此故云功名不朽聊通袖海道無違具一舟幾<lb/>
無一字偶切簡齋識此故云一凉恩到骨四壁事多違<lb/>
此今人所為偏枯失對者安知妙意政在阿堵中作詩<lb/>
如作字横眉堅鼻所差幾何而清俗相去逺甚嘗與客<lb/>
言老杜親朋盡一哭鞍馬去孤城客言近世戴式之亦<lb/>
云此行堪一哭何日見諸君余笑曰俗矣因又舉誠齋<lb/>
<pb n="KR4d0374_WYG_006-45b"/>
髙安賦云江西个是竒絶處天下幾多虗得名中對著<lb/>
此横絶氣葢宇宙客言即某人云天下有樓無此髙余<lb/>
笑曰又俗矣即同言同意愈近愈不近詩至是難言耳<lb/>
　　　陳生詩序<lb/>
詩在㶚橋風雪中驢子上非也鳥啼花落籬根小落斜<lb/>
陽牛笛雞聲茅店時時處處妙意皆可拾得然此猶涉<lb/>
假借若平生父子兄弟家人隣里間意愈近而愈不近<lb/>
著力政難有能率意自道出於孤臣怨女之所不能者<lb/>
<pb n="KR4d0374_WYG_006-46a"/>
隨事紀實足稱名家即名家猶不可得或一二語而止<lb/>
如孟東野慈母手中線歸書但云安極覊旅難言之情<lb/>
如李太白昨夜棃園雪弟寒兄不知小夫賤𨽻誰不能<lb/>
道而學士大夫或媿之矣如陳后山歸近不可忍以為<lb/>
精透亦可以為鄙䙝亦可如杜子美問事競挽鬚誰能<lb/>
即嗔喝欲起屢見肘仍嗔問升斗乃并與聲音笑貌仿<lb/>
彿盡之矣又如古人於奴婢猥下寫至孤客親僮僕凄<lb/>
然甚矣又云僮僕生新敬則出處世態隠約可見又云<lb/>
<pb n="KR4d0374_WYG_006-46b"/>
犬因無主善則俯仰猶有不忍言者如陳簡齋平生老<lb/>
赤脚每見生怒嗔揮汗煑我藥見此媿其勤更自風致<lb/>
清真而豈今人不能道哉履豨者每下愈况賦車者載<lb/>
獫歇驕吾評古今甚深宻義得之淺易它人不能識乃<lb/>
反笑予<lb/>
　　　陳宏叟詩序<lb/>
小隠陳君以九日過我因為誦老杜舊摘人頻異徒一<lb/>
頻字而上下二三十年存殁離合之際無不具見但覺<lb/>
<pb n="KR4d0374_WYG_006-47a"/>
去年明年之感未極平生又如衣冠却扈従為還京之<lb/>
喜與先時不及扈従而今扈從道旁觀者之歎班行回<lb/>
首之悲盡在一却字中然此猶以虗字見意如逺愧梁<lb/>
江總還家尚黒頭纔一梁字耳舉梁而入陳入隋不勝<lb/>
其媿人知江令之為隋臣而已三誦此語復何必深切<lb/>
著明攘臂而起正色而議哉徃徃讀者又以實字忽之<lb/>
今人詩五字或贅二字不可以不知也<lb/>
　　　秋風圖序<lb/>
<pb n="KR4d0374_WYG_006-47b"/>
子美草堂四其一在西枝村未成其一在浣花則所謂<lb/>
斷手寳應年者是也其一在瀼西則所謂乾坤一草亭<lb/>
者是也其一在東屯則所謂兼茅屋者是也子知浣花<lb/>
茅屋一為秋風所破不知瀼西東屯與萬里橋西風何<lb/>
似不更巻否風年年同則夫托於通達之中者彼猶此<lb/>
也其堂也裴中丞嚴中丞髙使君為之主既堂也徐卿<lb/>
蕭何韋三明府為之囿其破也王録事王十五司馬弟<lb/>
為之修平生憩息地營葺袒茅屋而大官遺騎隣里親<lb/>
<pb n="KR4d0374_WYG_006-48a"/>
朋交相如此則拔之者之力不能勝樹之者之衆<lb/>
　　　贈胡聖則序<lb/>
子美平生流落拔足鄜塵丐拾為資起浣花草堂三年<lb/>
而後成成數月為秋風所破不知嘗復完葺與否而飄<lb/>
飄江上避地愈逺從瀼西徙浣花各三宿桑下而去古<lb/>
今過客耳身生太平恨晚生亂離又恨早居今憐子美<lb/>
亦羡子美<lb/>
　　　贈星度郭大觀序<lb/>
<pb n="KR4d0374_WYG_006-48b"/>
故友張居中言泉人某善命視其弟命五星既四正又<lb/>
順段駭曰故都侍從命也然不得科弟問何故曰䘮亂<lb/>
主四餘不主五星也予聳然志其説於是當國有羅孛<lb/>
者哀哉地遷運改将五星廢久憤而復求用於人間耶<lb/>
抑其裂有甚於四餘耶果五星耶今不䘮亂耶吾儒有<lb/>
郭大觀得五年前臺厯盡厯之妙以是游諸公曰觀人<lb/>
盛哉郭少年之用心也吾聞大徳得禄位名夀葢有有<lb/>
禄有位有夀者矣名終不與也龍逢斬比干剖萇宏碧<lb/>
<pb n="KR4d0374_WYG_006-49a"/>
子胥浮伯夷叔齊餓靈均沉皆古之無福人也子識之<lb/>
耶識之取之耶不鄙棄耶而他可取者則多矣<lb/>
　　題跋<lb/>
　　　題劉玉田選杜詩<lb/>
天下能讀杜詩者幾人而玉笥道人劉玉孫集妙句多<lb/>
悟解如此甚未易得也予評唐宋諸家類反覆作者深<lb/>
意跋涉何限吾兒獨取其間或一二句可舉者録為興<lb/>
觀集然槩得其散碎簡逕選語若上下極論長篇大意<lb/>
<pb n="KR4d0374_WYG_006-49b"/>
與諸作互見不止此葢此編與吾所選多出入凡大人<lb/>
語不拘一義亦其通脱透活自然舊見初寮王履道跋<lb/>
坡帖頗病學蘓者横肆逼人因舉不復知天大空餘見<lb/>
佛尊二語乍見極若有省及尋上句本意則不過樹宻<lb/>
天少耳見字亦宜作現音猶言現在佛即見讀如字則<lb/>
空餘見殆何等語矣觀詩各隨所得别自有用因記徃<lb/>
年福州登九日山俯城中培塿不復辨倚欄微諷杜句<lb/>
泰山忽破碎涇渭不可求時彗見求言楊平舟棟以為<lb/>
<pb n="KR4d0374_WYG_006-50a"/>
蚩尤旗見謂邪論罷機政偶與古心歎惜我輩如此古<lb/>
翁云適所誦兩言者得之矣同是此語本無交涉而見<lb/>
聞各異但覺問者㑹意更佳用此可見杜詩之妙亦可<lb/>
為讀杜詩之法従古斷章而賦皆然又未可訾為錯㑹<lb/>
也<lb/>
　　　題宋同野編杜詩<lb/>
杜子美年四十五自鄜䧟賊半年明年自拔取拾遺扈<lb/>
從還京又明年始外補又明年始棄官入秦自是流落<lb/>
<pb n="KR4d0374_WYG_006-50b"/>
輾轉凡三遷所遇識不識相勞苦所居間得故人為地<lb/>
主起家贊戎事斧斤多助種藝果樹廣者四十畝東屯<lb/>
又有稻可收當時朝廷雖亂道路無壅雄藩賔客之盛<lb/>
自若公以三朝遺老負海内詩名游三川如錦城下洞<lb/>
庭意氣浩然江湖勝境樓臺髙㑹長歌短賦傾晤賔主<lb/>
避地如此實亦與縱觀何異子美古今窮人而倉卒患<lb/>
難所遇猶若此予非以其窮為可願所遇為可羡也以<lb/>
子美為可願可羡則所遭又可知也同野宋君避逃兵<lb/>
<pb n="KR4d0374_WYG_006-51a"/>
間手鈔杜詩離亂者百七十餘首為一編古今詩愁亦<lb/>
未有其比然十四五年所作亦豈無開口而笑者晚生<lb/>
後死瞻望慨然<lb/>
　　　題王生學詩<lb/>
詩之妙後世由之而不知老杜衣冠却扈從徒一却字<lb/>
而昔之宜扈従而不扈従與後之欣喜復辟初得見漢<lb/>
官者舍其枯而集其菀者具是有焉文章之髓豈在險<lb/>
艱援据終日呐呐而又不能道豈不亦可笑哉<lb/>
<pb n="KR4d0374_WYG_006-51b"/>
　　　題劉景信詩<lb/>
近年江湖復少就其傳者亦何能一語如二儀清濁分<lb/>
髙下氣槩境致此語在杜集尋常以為至朴者而亦不<lb/>
可及<lb/>
　　　跋白廷玉詩<lb/>
杜子美大篇江河轉怪不測雖太白退之天才罕及至<lb/>
五言七言律微有拙處然時時得風雨鬼神之助不在<lb/>
可解若七言宕麗或更入於古野而不為俚亦惟作者<lb/>
<pb n="KR4d0374_WYG_006-52a"/>
自知雖大家數不能評也此筆絶於世久紛紛一花一<lb/>
葉飾姿弄鬢徒亂人意<lb/>
　　　語羅履泰<lb/>
杜詩不及前人更勿疑遞相祖述竟先誰别裁偽體親<lb/>
風雅轉益多師是女師此杜示後人以學詩之法前二<lb/>
句戒人之愈趨愈下後二句勉後人之學乎其上也葢<lb/>
謂後人不及前人者以遞相祖述日趨日下也必也區<lb/>
别裁正浮偽之體而上親風雅則諸公之上轉益多師<lb/>
<pb n="KR4d0374_WYG_006-52b"/>
而女師端在是矣<lb/>
　　　評李長吉詩<lb/>
舊㸔長吉詩固喜其才亦厭其澁落筆細讀方知作者<lb/>
用心料他人觀不到此也是千年長吉猶無知已也以<lb/>
杜牧之鄭重為叙直取二三歌詩而止始知牧亦未嘗<lb/>
讀也即讀亦未知也微一二歌詩将無道長吉者矣謂<lb/>
其理不及騷未也亦未必知騷也騷之荒忽則過之矣<lb/>
更欲僕騷亦非也千年長吉余甫知之耳詩之難讀如<lb/>
<pb n="KR4d0374_WYG_006-53a"/>
此而作者常嘔心何也樊川反復稱道形容非不極至<lb/>
獨惜理不及騷不知賀所長正在理外如恵施堅白特<lb/>
以不近人情而聴者惑焉是為辯若眼前語衆人意則<lb/>
不待長吉能之此長吉所以自成一家與<lb/>
　　　評漢史<lb/>
子房妙處在遺項王書又并遺以齊梁反書使羽事齊<lb/>
而不事漢真得緩急之上䇿矣<lb/>
以泗上亭長視四萬斤金如糞土委之一夫而不疑其<lb/>
<pb n="KR4d0374_WYG_006-53b"/>
志氣直吞羽百倍<lb/>
安得猛士兮守四方古人以為霸心之存非也自韓信<lb/>
死彭越死黔布反同時諸将皆盡於是四顧寂寥有傷<lb/>
心者已語雖壯而意悲自是亦遂病矣或者其悔心之<lb/>
萌乎<lb/>
　　説<lb/>
　　　經説<lb/>
佛氏之説始於戰國堅白異同之辨其窮極變眩即儒<lb/>
<pb n="KR4d0374_WYG_006-54a"/>
者自為之夷狄之人語言不通安得文義輾轉若合符<lb/>
節如此儒者但見其超然偏袒不惜身命遂疑六合之<lb/>
外有與人異者竭其心思如夢想化人何所不至後之<lb/>
儒者不能知其所自出乃望而尊之雖攻之者亦以其<lb/>
書為似畫鬼神者有造化所不言之巧<lb/>
　　賦<lb/>
　　　東桂堂賦<lb/>
中州劉君端伯扁其教子讀書之堂曰東桂客有過而<lb/>
<pb n="KR4d0374_WYG_006-54b"/>
問曰東烏指則應之曰脛腪發於仁氣之温厚事業方<lb/>
乎青春之磨礱物所從始總名曰東豈以出乎震者然<lb/>
後顯發生之鴻䝉然桂烏在堂即桂之宫人即桂之叢<lb/>
善培植根莖葉菁葱芽荄萬實皆一氣之所充敢問秀<lb/>
氣之所鍾曰吾之桂不待移栽於八盤之絶頂亦豈逺<lb/>
躡乎五嶺之遐蹤其蟠然於清虛之府者乃宻隂之所<lb/>
同及其一日而來天闕者乃清芬之所從詠遊其間啟<lb/>
明發聰暮而屬思膽靈肝通朝而運筆活兎生風其花<lb/>
<pb n="KR4d0374_WYG_006-55a"/>
也豈有不攀而挹其香也豈有不薰而濃者乎言未既<lb/>
明輝澄徹乎氷壺之内清影流入乎霞杯之中主人於<lb/>
是指而示客曰人以山河大地者<hi>原缺二字</hi>婆娑婆娑其出<lb/>
乎必由析木駕蒼龍浴滄海之清潤沐陽谷之和融故<lb/>
其延光舒采薌滿璇穹郄生得其一而為瑞世之詞藻<lb/>
竇氏得其五而為毓秀之隂功兹乎萃東堂之四而斯<lb/>
所以為機㑹之逢是則名之所定也客乃整襟肅容而<lb/>
謝曰君将以主乎生者為東而以根諸心者為桂耳欲<lb/>
<pb n="KR4d0374_WYG_006-55b"/>
梯丹霄乘素魄以潄其芳於二十八宿之心胸君之志<lb/>
誠大已膏之沃者其光炫根之溉者其菡濃君誠益修<lb/>
乎人事兹乃大契乎天工然則斯堂也薫兩間之仁氣<lb/>
㑹合璧之光重夫既已蜚英騰茂於爾嗣而且流芳垂<lb/>
耀於無窮也猗與盛哉<lb/>
</p>
<p>
</p>
  </div>
</body>
</text>
</TEI>