<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>明文海巻四百三十一</head>
    <p>
<pb n="KR4h0152_WYG_431-1a"/>
欽定四庫全書<lb/>
　明文海巻四百三十一　　　餘姚黄宗羲編<lb/>
　　墓文三<lb/>
　　　文苑<lb/>
　　俞潤夫墓銘<hi>莊昶</hi>
番陽俞潤夫旣葬之二十年其子錫始以其遺命持姑<lb/>
蘇君邱先生書來曰願有銘予於潤夫止相識成化丁<lb/>
亥予自翰林得罪黜為南京行人司副潤夫以成均上<lb/>
<pb n="KR4h0152_WYG_431-1b"/>
舍來厯事潤夫儀觀舉止偉然一儒予意其必蔚然有<lb/>
文者也亟詢之潤夫出所業舉子文字眎予其頓挫布<lb/>
置若栁子厚樊宗師家數者屢屢視今所謂時文殆五<lb/>
陵年少而衣以深衣大帶其安于體者雖殊而所以待<lb/>
夫人者則已厚矣旣又出楓落稿詩一帙其不得志者<lb/>
類郊島其理到之語視山谷后山少減其鬯達而茂者<lb/>
又皆出入簡齋若所謂鈍如茶山易如放翁亦瞠乎其<lb/>
潤夫後也由是姑蘇沈仲律紹興徐大華嘉興沈元節<lb/>
<pb n="KR4h0152_WYG_431-2a"/>
諸公莫不與為文字交而潤夫之名隠然起京師間矣<lb/>
居數月潤夫以代去謁選天官有自京師來者皆曰潤<lb/>
夫死矣識潤夫者以其不得一第而死莫不為之痛惜<lb/>
為之延訪以為其真死否也方未定潤夫以痴兒事了<lb/>
歸其郷過南京别予予見之驚曰君何自而至哉豈傳<lb/>
之者誤也君曰非誤自非納言劉先生深于醫厚于戚<lb/>
璠登鬼錄久矣而今得先生見者幸也予與潤夫一時<lb/>
相對如在夢寐言畢潤夫抗手去且顧曰天不死我我<lb/>
<pb n="KR4h0152_WYG_431-2b"/>
當熟五經徃拜白沙先生而學焉歸而就正其是非於<lb/>
先生矣時潤夫去甚急予不得更以一言入蓋成化庚<lb/>
寅也潤夫去未三載潤夫與某御史救張同知書傳至<lb/>
矣未幾病灼艾答族兄某詩又傳至矣未幾屬纊之言<lb/>
乞墓銘於予者又傳至矣方潤夫以書與御史争張同<lb/>
知事其氣何壯曽幾何時灼艾屬纊之言相繼而出亦<lb/>
獨何耶嗚呼豈潤夫之死昔固非真而今固亦非真耶<lb/>
抑誤潤夫者乃復誤耶臨決之言一何琅琅乃若是耶<lb/>
<pb n="KR4h0152_WYG_431-3a"/>
而潤夫乃真死耶非耶潤夫之可與言不特區區文字<lb/>
之間而己其寡黙其謹肅已可入於君子使其未死得<lb/>
舍所學以周旋於白沙之門潤夫未可量也而江門品<lb/>
第豈在陳秉常下哉雖上下林南川無恧己惜乎天不<lb/>
假年而為聖賢糟粕也名之聞與不聞第之得與不得<lb/>
直潤夫之浮雲者耳惡足為潤夫惜哉潤夫之曽祖諱<lb/>
可載祖諱杌齋父諱思誠娶於徐氏男三人長男某次<lb/>
某次即錫邑庠生女一適劉生宣德庚戌七月十四日<lb/>
<pb n="KR4h0152_WYG_431-3b"/>
生成化壬辰十月十八日卒葬古城山予與潤夫非泛<lb/>
然朋友比而錫之來也抱其遺言又重以邱公之懇錫<lb/>
可無銘于潤夫于邱得無銘潤夫哉銘曰<lb/>
道以口者譟道以心者了其譟其了潤夫亦早有拜潤<lb/>
夫墓者將亦知其千萬古之抱耶<lb/>
　　吳静觀墓碑<hi>林俊</hi>
文章漢劉揚班馬而下唐二家宋四家其間負豪樹勇<lb/>
與之角要皆一時翹楚國朝文明以止昭回下飾潛溪<lb/>
<pb n="KR4h0152_WYG_431-4a"/>
東里嗣照而聯聲迨天順甲申十八庶吉士之選盛矣<lb/>
莆與者陳常卿愧齋吳學士静觀愧齋温純爾雅公瓌<lb/>
奇跌蕩限韻命題即席聯句動輙數百言豪詞警語如<lb/>
壯濤激浪飛雪走雷雲觸山而電迸發同時文正公西<lb/>
涯峯回海立公直欲相長雄無畏風稜孤峻不屑取同<lb/>
俗當其意畧分忘年間有未愜意氣衰冷言語為之無<lb/>
味以故躐収巧化率無公銜名官幾三十年僅一與實<lb/>
錄金綺之錫由檢討而修撰諭德皆九載後遷又三年<lb/>
<pb n="KR4h0152_WYG_431-4b"/>
朝論滯淹以久始侍讀學士署而南君子以為得立官<lb/>
之介公雖文字職業而決擇内定宿所知與無間賤貧<lb/>
每長篇短章伸紙立付自他時有干購必覈事是非人<lb/>
望實可否不爲勢隆赫儀幣豐腆易素君子以為植己<lb/>
之嚴其修實錄也要人子冦某賂優其父半詞公曰苟<lb/>
為是負所學負朝廷他日何以見董狐地下君子以為<lb/>
得持論之公兩領㑹試同考所得多名士㑹元儲公殖<lb/>
庵其尤者也諱衍字希賢以字行更字汝賢吳自沈坡<lb/>
<pb n="KR4h0152_WYG_431-5a"/>
徙鰲峯又徙東井父諱熊有郷行封檢討再封南京侍<lb/>
讀學士母黄有内懿與配朱俱封至宜人公事親孝敬<lb/>
而友其弟希亨以厚嘗一乞歸省歳時致俸金文綺食<lb/>
品之奇猶惴惴然屬心曲于弟以為親慰頃之肉未寒<lb/>
而家遽落平生無他嗜好書巻不釋手有惠本必閱之<lb/>
盡然猶酒未忘情予郷國特愛嘗有忠告公為予止三<lb/>
月竟以知舊復勸勸復飲𢎞治戊申予赴滇南公載餞<lb/>
我于龍灣舟次淚油油若弗勝嗚呼謂竟是訣耶乙酉<lb/>
<pb n="KR4h0152_WYG_431-5b"/>
五月二十八日也壽僅五十三訃聞孝宗念儒學之臣<lb/>
優以祭旣之二親亦長逝谷清蔡山之葬子彰符彰武<lb/>
彰憲强為力今惟彰憲乎在二孫正誼正宗二曽孫某<lb/>
某復始錫類將有泣中書之石而著紹訓之書者矣嗚<lb/>
呼公文章為莆立幟名家落落擅響者誰與假之年又<lb/>
可知也昔人論退之元賔之誌謂不在壽夭之間夫元<lb/>
賔之才其誰則限之使公而在文正將不怗怗於文宗<lb/>
之席惜公亦為莆山川靈氣惜也位遇詣極其將誰計<lb/>
<pb n="KR4h0152_WYG_431-6a"/>
哉序而文之碑銘曰<lb/>
莆始自唐文昌發祥日杲星寒有曄其光豹躍龍翔鸞<lb/>
鵠停峙公起詞垣嫡宗是祀蘭臺芸閣疲神役精奏彼<lb/>
金石羣喧寂鳴公時舊學亦古良史侍直帝旁妬生于<lb/>
美物不尚全才名忌盛並收兼容天子之聖維世孔縮<lb/>
維名孔修維生以弗酬維後之收<lb/>
　　凌谿墓志銘<hi>李夢陽</hi>
嘉靖五年十二月乙丑中奉大夫雲南左㕘政凌谿先<lb/>
<pb n="KR4h0152_WYG_431-6b"/>
生卒于家越明年十二月庚申葬郭東三里官庄原先<lb/>
是訃至大梁其友人夢陽旣為位哭將絮酒束芻使使<lb/>
徃奠之㑹其弟應辰以書狀來徴銘曰先生天下士也<lb/>
先兄固雅善公敢以銘請而厥子藩致懇辭更苦讀之<lb/>
令人淚簌簌下曰凌谿以文崇其身所謂世人皆欲殺<lb/>
之者乃天亦忌之使弗延耶夫人者顧子誄之備矣乃<lb/>
其心康之文足白之矣而予復奚言者志曰凌谿先生<lb/>
姓朱氏名應登字升之揚之寳應人也生而犖奇童時<lb/>
<pb n="KR4h0152_WYG_431-7a"/>
即解聲律諳詞章十五盡通經史百家言其父江陵公<lb/>
者異之然懼其踰也約之古凌谿悟乃著申臆賦以見<lb/>
志而力殫于淵學於是飫醇探臠程猷經用噴英摛華<lb/>
樹聲藝林矣年二十舉進士時顧華玉璘劉元瑞麟徐<lb/>
昌穀禎卿號江東三才凌谿乃與並奮競騁吳楚之間<lb/>
歘為俊國一時篤古之士爭慕嚮往樂與之交而執政<lb/>
者顧不之喜抑之北人樸恥之黼黻以經學自文曰後<lb/>
生不務實即詩到李杜亦酒徒耳而柄文者承弊襲常<lb/>
<pb n="KR4h0152_WYG_431-7b"/>
方工雕浮靡麗之詞取媚時眼見凌谿等古文詞愈惡<lb/>
抑之曰是賣平天冠者於是凡號稱文學士率不獲列<lb/>
于清銜乃凌谿則拜南京户部主事隂欲困之凌谿剸<lb/>
棼斷錯乃顧亨于官而其學愈淵居無何陞延平知府<lb/>
意州郡吏必難乃凌谿為之愈益亨乃於是陞陜西按<lb/>
察副使使提學凌谿闢正學院集秦士高等於中置官<lb/>
設徒豐餼嚴約談經講道至者且數千指風教大行文<lb/>
自韓歐來學者無所師承迷昧顯則我明旣興隆本雖<lb/>
<pb n="KR4h0152_WYG_431-8a"/>
切然要奥未聞也及凌谿等出創覩駭疑大不容於人<lb/>
人各以所不勝相壓而凌谿性挺直不解假詞色於人<lb/>
更多憎口恨不即穽之幸例謫荒裔徃禦魑魅尋陞㕘<lb/>
政卒罷去凌谿歸潛伏草莽中温繹前業期十年讀書償<lb/>
所願而今亡矣噫嗟嗟悲乎悲乎人忌之天亦忌之邪<lb/>
夫蛾眉胎禍才美秧毁順徃逆來孰非爾者然英人志<lb/>
士每甘心窮約而不悔者徒以人者難必而天者足恃<lb/>
也十年之内徐何載淪凌谿胥殁天實忌之矣人何尤<lb/>
<pb n="KR4h0152_WYG_431-8b"/>
哉噫嗟嗟悲乎悲乎凌谿生成化十三年正月己未得<lb/>
年五十毉旨曰先富後貧病從内生言淺狹之易折也<lb/>
凌谿廓落易直憎口日哆而聽之如蒼蠅過耳斯其量<lb/>
可與伈伈俔俔者道哉退研精肫推訂律厯運數讐史<lb/>
質經底詮名實流覽今古横睨宇宙視軒駟直芻狗耳<lb/>
大命中奪齎志長畢非天忌之而誰忌耶卒之日適邑<lb/>
官來謁揖讓而氣絶斯病内生之㫖否邪噫嗟嗟悲乎<lb/>
悲乎凌谿他所奇節隠行與凢厯履宦業忠孝友義言<lb/>
<pb n="KR4h0152_WYG_431-9a"/>
動細小莫之具述第述其生死大槩闗運數者如此詩<lb/>
文則自有集行于世江陵公諱訥封南京户部主事配<lb/>
范氏封安人江陵父瓘以處士州郡徴之不應嘗與修<lb/>
英廟實錄處士父宗泰宗泰父彦明徃㑹凌谿面咨其<lb/>
家世趙宋間名之修者居于吳為學官宋季北徙徐名<lb/>
寳臣者元初為將軍元季徙寳應我朝名鼎者通判耀<lb/>
州後謫戍為京衛兵然莫詳其系次凌谿娶于陶亦封<lb/>
安人生子一曰藩孫子女各一藩篤古世其家學朱氏<lb/>
<pb n="KR4h0152_WYG_431-9b"/>
弗衰矣銘曰<lb/>
陸有時洋湖有時桑不崩者人於惟其文凌谿子墳<lb/>
　　禮曹郎楊君生壙碑<hi>楊循吉</hi>
堪輿上下元化處中是生萬物予得為人其所居距大<lb/>
海十舍許蓋宇内東南之陋夫也今則素餐于世八十<lb/>
五年行將奄歸𤣥宅返乎大初相彼廬右有邱焉我之<lb/>
永歸庶幾在是恐一旦先朝露無人紀述乃自為文琢<lb/>
石而鐫之君姓楊氏名循吉字君謙𢎞農郡望族周宣<lb/>
<pb n="KR4h0152_WYG_431-10a"/>
王子楊侯之後漢太尉震之逺裔也唐丞相綰清德著<lb/>
聞宋學士億文辭蓋世至于國朝三内閣文貞敏定名<lb/>
彰華夏門閥盛矣君世家崑山元末雲擾來居吳城西<lb/>
市坊高祖子中性忠勇䇿名天府戰死妣陶守節嫠居<lb/>
洪武中選為内庭姥姥供職事末年放歸今先塋首穴<lb/>
配葬衣冠者是已陶生子五人曽祖考居長以富民填<lb/>
實京師供億有年仲氏商閩尤富廛屋跨里叔亦眉壽<lb/>
從居同稱淑士最幼二季由母故得官御用少監及神<lb/>
<pb n="KR4h0152_WYG_431-10b"/>
樂觀提㸃雖非顯融亦不下賤考府君封承德郎母劉<lb/>
封安人安人之兄擢解元於正統間官至三品楊業儒<lb/>
自此始君少習易弱冠登科又七年憲祖御天成化甲<lb/>
辰科幸叨黄榜擢拜儀曹為京官末職幞簡青袍入參<lb/>
朔望荷人生之極榮𢎞治初逮事孝廟時五王冊封備<lb/>
員執事獲從堂官拜華蓋殿得覲龍顔事竣賜宴直房<lb/>
弁賞羅綺福薄命蹇痞癖内攻日食米止三合恐曠職<lb/>
致尤上奏乞換校官不果遂乞歸蒙恩准放次年貤封<lb/>
<pb n="KR4h0152_WYG_431-11a"/>
典下郡諸侯具彩輿迎賜二親冀報劬勞之萬一矣自<lb/>
惟受官無補己未歳清寜宫災下求直言不揣應詔上<lb/>
疏請復建文君尊號以禮文事分所當言用是塞責帝<lb/>
衷欲允大宗伯以事體重大弗敢覆存為文案傳聞收<lb/>
入太史氏未知然否旣而謹厚大臣逺貽如瓶之戒一<lb/>
向守黙性偶好書結廬天峯院折松枝為籌課麟葩經<lb/>
稍通章句傍涉子史百家又及千卷時或歸省從郡使<lb/>
君游或為文章吐言亦未名家正德初嚴慈旣殁寢苫<lb/>
<pb n="KR4h0152_WYG_431-11b"/>
先隴傾貲修築糜千金既畢大事每歳率持齋誦經一<lb/>
百日不出以報如此十三年庚辰歳武宗在南都蒙呼<lb/>
試樂府三次扈駕凡九易蓂莢告歸是冬復取如京莫<lb/>
辭趨命歳齋不廢明年夏南歸别築室支硎山下修葺<lb/>
舊聞名雲峯廣要檢書旣多稍諳典故然以筆耕度日<lb/>
不作生業有負郭田百畆悉賣不存如此又十年皇上<lb/>
龍飛嘉靖十五年田野間樂聞盛事時則恭逢九廟肇<lb/>
興上頌文一篇蒙頒史館薄表葵藿之敬諒無補益也<lb/>
<pb n="KR4h0152_WYG_431-12a"/>
外華陽求嗣齋儀十巻同進亦蒙嘉納金枝應禱慶洽<lb/>
普天而有日精射稿之祥屢見于室奇哉山農共覩非<lb/>
敢妄道是年冬自西山還歸故村埋頭隱伏終日惟與<lb/>
古聖賢相對輪蹄斷迹亦不尤人自是年益老耳聵目<lb/>
昏龍鍾彊步起拜必俟扶自知去死不逺昔李白一子<lb/>
逺遊不歸不幸類之君配趙生子二一從北上僕僕於<lb/>
外未歸一喪京口舟中今停柩在殯所庶生二𦙍尚幼<lb/>
頗賴應門不得肄學書無紹焉有墳自築前溪後城亦<lb/>
<pb n="KR4h0152_WYG_431-12b"/>
足偃臥文集方斟酌未定書三四種有完有未完愧無<lb/>
寸長不欲勞他人之筆所貴以自述為不誣故撰其碑<lb/>
云爾誄曰<lb/>
上古人淳壽常百許今兹耋年久寄逆旅歸休何時宜<lb/>
有告語凢人之生口體為主如何到予無一克舉彼炫<lb/>
文繡浣衣我處彼富倉箱我之朝黍静言思之不乃自<lb/>
取有官不作此身日卑無財可恱親友益離古之高行<lb/>
豈汝能追弗蒙其享但招寒饑原憲長貧李廣數奇命<lb/>
<pb n="KR4h0152_WYG_431-13a"/>
也奈何莫為而為抑别有道非時所知景公千駟民稱<lb/>
伯夷念昔辭官常虞早萎豈意還存雪鬢霜髭一壽僥<lb/>
倖他從缺遺人之墓也期千百年我則不必其然亦不<lb/>
必其不然掩骸之後悉付于天畊黎表樹皆非己專常<lb/>
存不化惟有神仙廣成千歳亦隨雲烟不化還孶日増<lb/>
萬千宇宙雖大莫能充塡三山六水一分之田穀少人<lb/>
多將何具饘乃生變化隂陽互遷前除後續世以相沿<lb/>
大鈞制則不足深憐古多達士裸葬未䖍從容自祭靖<lb/>
<pb n="KR4h0152_WYG_431-13b"/>
節為賢有書方編有文未鐫無非糟粕不希流傳且夫<lb/>
生也憂死則否逺恥辱平仇讎萬苦千辛一筆都勾以<lb/>
還造物與鴻蒙游錫汝長眠草綠仍秋所以供我惟此<lb/>
樂邱自古有死聖謨垂休曽啟手足完軀是謀老佛徒<lb/>
誇忉利瀛洲纒綿不了又起一頭大哉簡要儒家者流<lb/>
時來委順至死彌收舉此玉符更不他求重負國恩涓<lb/>
埃靡酬亦負罔極自同蜉蝣嗚呼傷哉嗟斯人之在世<lb/>
無一日得志遭讒履厄人百遐棄夫亦何愆坐不富貴<lb/>
<pb n="KR4h0152_WYG_431-14a"/>
終當舉手永謝塵世陳辭旣舉請刻以記過者來觀莫<lb/>
厭辭費<lb/>
　　明故中順大夫浙江温州府知府宗儒文公墓誌<lb/>
　　　銘<hi>楊循吉</hi>
𢎞治丁丑冬十一月上起南京太㒒寺丞文公於家以<lb/>
為温州府知府公扺廟堂書力辭不果從遂以單舟赴<lb/>
任至之日首釋繫徒千人民大恱旣而以法約豪强咸<lb/>
遭于令設施詳明惠洽黎庶尊禮耆德風以丕厚明年<lb/>
<pb n="KR4h0152_WYG_431-14b"/>
夏六月己未卒官年五十五凡遺所著文章總三十巻<lb/>
别為奏議三巻瑯琊漫抄一巻嗚呼惜哉公諱林字宗<lb/>
儒其先衡山人相傳以為宋丞相信公之族高祖俊卿<lb/>
元末鎮逺大將軍湖廣管軍都元帥假金虎符鎮武昌<lb/>
曽從祖定逺從高皇帝平偽漢賜名天龍功授徐州衛<lb/>
左所副千户曽祖定璁散騎舍人始徙浙西祖惠遂居<lb/>
長洲不仕父洪易州淶水教諭贈太僕寺丞公舉成化<lb/>
壬辰進士試令永嘉即有擊强名調博平以其邑小更<lb/>
<pb n="KR4h0152_WYG_431-15a"/>
用簡治蒙恩召為南京太僕寺丞丞威久弛振而剛之<lb/>
屬吏尊奉如法官又撰馬䇿三篇以獻時嘉其識尋移<lb/>
疾歸家而温人思之不忘朝廷遂以為守公乗宿望徃<lb/>
守故民聲振東土為之立族範以教化為先設止訟法<lb/>
禁民毋得溺女而前後所毁淫祠殆盡在任前後凡上<lb/>
七疏皆賦役章程不可己之事猶以為道有所沮恥唯<lb/>
諾徇故常將圖潛逸人輙知之閉其城不得行濵殁家<lb/>
人扣榻請遺命大言曰我男子死即死耳復何言人謂<lb/>
<pb n="KR4h0152_WYG_431-15b"/>
正直精爽臨終不撓稱其平生云公配祁氏繼吳氏皆<lb/>
安人子男三人奎璧室奎卜以卒之年十二月丙申葬<lb/>
梅灣之原以予旣親而知遂來請銘銘曰<lb/>
烈烈文公信國是承克肖剛大厥氣孔盈包絡洙泗知<lb/>
權守經忠戅自許允惟邦楨公才旣優仍篤政理連宰<lb/>
二邑咸肅風紀司民之牧衡秉繩履庸靖乃人納于仁<lb/>
軌帝寵休嘉式還之朝俾職廏圉國武光昭司馬曰賢<lb/>
拜疏以薦舍旃來歸處晦用晏在易之遯其道元吉温<lb/>
<pb n="KR4h0152_WYG_431-16a"/>
人謳思僉冀公出天子有命徃恢明績德風載揚爰徴<lb/>
治實赫焉方隆胡殞之亟有墓于梅來旐翩翩旣耕有<lb/>
田斯卜其旋何以世之垂光永延刻銘兹石用質幽𤣥<lb/>
　　明故丹邱先生姚公墓誌銘<hi>楊循吉</hi>
公姓姚氏諱綬字公綬浙西嘉善人也天順末第進士<lb/>
拜監察御史成化初元尋出知永寧縣解官歸所居在<lb/>
大雲里東繞水竹作室曰丹邱嘯詠其中自稱丹邱先<lb/>
生大抵多取老莊神仙之說以自况又作滄江虹月之<lb/>
<pb n="KR4h0152_WYG_431-16b"/>
舟遊泛吳越間甚適𢎞治八年四月十日卒于家年七<lb/>
十三公少有才名攻古文辭弱冠始業舉子遂取科第<lb/>
以至為御史政能多出人右嘗奉勅巡鹽兩淮鈎剔積<lb/>
弊旣盡勢人惴惴弗敢漁利布令張體務以激揚為事<lb/>
淮饑曰吾御史宜無所不可行畫䇿賑饑民多復生巡<lb/>
撫三山林熙敏公奇之具以聞朝廷特降璽書俾終厥<lb/>
事未幾被言而有永寧之命遂弗復思仕矣公善書法<lb/>
鍾王勁婉咸妙詩賦暢茂皆有法畫初水墨後遂進學<lb/>
<pb n="KR4h0152_WYG_431-17a"/>
唐品得古意載所謂滄江虹月者出遊粉窻翠幙擁童<lb/>
奴自奉備極珍養設香茗皆世所鮮有或命彈絲吹竹<lb/>
讌笑彌日人望之飄飄然有霞外心家設亭館稱是客<lb/>
多就之初號穀庵又號雲東子蘭臺逸史天田老農上<lb/>
清仙史懶仙仙癡紫霞碧月翁並著聞人間而丹邱先<lb/>
生稱尤顯所著有大易天人合旨十巻詩文集三十卷<lb/>
姚氏在宋本汴人南渡徙餘姚再徙今邑在前元元祐<lb/>
時有仕為大使者蓋舊族曽大父瞻雲大父隠庵父松<lb/>
<pb n="KR4h0152_WYG_431-17b"/>
雲皆不仕公配洪氏生旬前鴻臚寺序班一女菊芳適<lb/>
張訓繼潘氏生旦嘉興府學生孫男薝亦府學生次芹<lb/>
次葵次芷孫女寄奴雪英西英淑申淑酉曽孫男昌齡<lb/>
昌陽余辱公引為忘年交旬以是來請曰先人有言願<lb/>
得子之銘今卜日矣在𢎞治十一年正月之朔胥山之<lb/>
陽墓也先世皆葬是敢以請或言公好道家言公臨終<lb/>
猶賦詠懐之詩此豈恒化者直亦儒耳公其東南之威<lb/>
鳳歟銘曰<lb/>
<pb n="KR4h0152_WYG_431-18a"/>
明興運昌文士交鳴懿兹南陲有公特生藴臆維富宣<lb/>
詞乃鑑鳳凰喈喈儀于治平才難自古莫不願有孰知<lb/>
有之適成忌藪當塞乃通弗履其咎其通伊何躓以援<lb/>
静放乎山林貴得所便屏處非遺皇仁賚全作為歌詩<lb/>
列于管弦禆化陳風公乃為賢才生有係匪嫉能棄玉<lb/>
湧珠流式彰國麗矧恬以高亦亷于吏佳城峨峨爰奉<lb/>
以瘞瘞弗名俱永耀其裔<lb/>
　　故栁州府通判桑公墓誌銘<hi>楊循吉</hi>
<pb n="KR4h0152_WYG_431-18b"/>
吳郡思元先生桑公少好詞賦師司馬相如揚雄以其<lb/>
長振名一時至為他文章皆本是凡為數巻旣而力探<lb/>
羣經自易春秋周禮皆有義釋又數十巻合二者總二<lb/>
十餘萬言𢎞治癸亥六月四日以栁州府通判卒于故<lb/>
鄉常熟之寓館年五十七邑令計君栁進士也盡發其<lb/>
書觀之為具殮加厚其將葬也從郷貢進士喬以邇言<lb/>
請銘于我嗚呼先生之道裕而能容介而不羣充其辯<lb/>
可美於將來極其用宜大於匡國胡獨以一技名耶先<lb/>
<pb n="KR4h0152_WYG_431-19a"/>
生諱恱字民懌其先有舉齋公者仕元為都水庸田副<lb/>
使傳六世至廷貢壻穿山周氏先生生年十九領郷薦<lb/>
累試禮部不第負才遊京師無所於屈竟以乙榜授泰<lb/>
和訓導三為考官皆大省號能得士秩滿冢宰三原公<lb/>
執政將薦用之不果以資拜長沙府通判又以催課無<lb/>
績調栁州府栁邊氓雜居多竊發先生出入賊巢穴示<lb/>
以恩信來附者萬家栁人至為繪像以祀然由是名聞<lb/>
于㑹府因得召致幕下待以賔禮俾司謀畫道方行㑹<lb/>
<pb n="KR4h0152_WYG_431-19b"/>
母喪歸遂不起以至于没蓋先生之設施可見者若此<lb/>
先是未卒之前一月友人薛大章夢見先生乗高車擁<lb/>
入𤣥㝠云與神遨遊己而果卒說者謂先生躬萃元精<lb/>
以神明其心志又不大于事業以有蓄焉一旦而死其<lb/>
不逐逐為常鬼亦明矣夢所見殆將然乎先生配章氏<lb/>
故贈都御史孟端女子男一人阜先卒女二人長適吳<lb/>
樟吳文恪公四世孫次適歸應祥蘇州衛援例指揮僉<lb/>
事孫男二人内曰接外曰溥愛皆嗣阜為後幼未克立<lb/>
<pb n="KR4h0152_WYG_431-20a"/>
夫人實主喪事先生先世皆葬故邑虞山今以十月十<lb/>
六日葬湄溪之原從其先府君兆禮也在太倉州南四<lb/>
十里與穿山三里而近先屬邑今屬州故先生又為州<lb/>
人銘曰<lb/>
有才不售澤不大施滇粤縱奇以昌厥詞休休三原非<lb/>
不己知疏直以交始孚終遺黄髮鮐耉世所謂壽賢者<lb/>
不然道德之富髧彼兩童亦旣樹後祭祀克紹在禮不<lb/>
繆歸終於寓邑令是主返葬湄原爰祔父母遺書滿家<lb/>
<pb n="KR4h0152_WYG_431-20b"/>
蠙珠琳琅聲光若新不腐以亡百世有考尚於銘章<lb/>
　　卞公墓銘<hi>薛章憲</hi>
章憲髫穉時聞郷先生說公蚤歳治舉子業甚專館徐<lb/>
氏徐氏家大多賔客公應客不廢書巻雖行臥偃溲亦<lb/>
時時聞伊吾聲用能有所成就其後章憲稍長往來外<lb/>
大父趙民望家始得連拜公旌孝里第庚寅蜡月先君<lb/>
從郡中夜歸與公共載時雪甚公惡三四日章憲從旁<lb/>
竊視公公方讀揚子法言不離手時時得好語輙疏小<lb/>
<pb n="KR4h0152_WYG_431-21a"/>
冊上幾不成字時公年巳就衰其勤乃爾乃知異時聞<lb/>
可信不疑竊識之爾來曽幾時而外大父與先君子相<lb/>
繼下世公亦不禄矣悲夫公諱榮字華伯姓卞氏甫二<lb/>
十以明經中正統乙丑進士第試大司馬厯官户部主<lb/>
事員外郎郎中能為古歌詩客京師邸舍巻冊填委几<lb/>
上每公退食輙磨墨泚筆頃刻就數十篇初若不經意<lb/>
而人或抵死所不能道也嘗奉上命檢校戎馬南畿監<lb/>
稅河西務幹辦金沙洲公事所至皆能其官驅馳中外<lb/>
<pb n="KR4h0152_WYG_431-21b"/>
二十年稍以鞅掌為煩後歸陶城私第益取古人書讀<lb/>
之益肆力於詩隠然名動吳越間尋常乗欵段入城中<lb/>
好事人争先迎致又争先來乞詩户外之屨常滿公口<lb/>
占手綴盡日不得休無矜容靳色下至馬醫走卒咸知<lb/>
羨慕宛轉得之則持以誇人蓋自大江以南南抵越北<lb/>
抵吳無一人不知公名無一家不蓄公篇什或者贋書<lb/>
公詩持以售人輙得錢縉紳之徃來是邦者無晝夜扣<lb/>
門請而富人大賈捐重貨購求所得遂不貲性儉嗇每<lb/>
<pb n="KR4h0152_WYG_431-22a"/>
有投遺徃徃從人索紙筆不妄破一錢士人傳以為笑<lb/>
然視他貴人之武斷豪奪則吐舌縮首不欲為也人皆<lb/>
以是多公所著詩其門生吳綎為刻梓行于世平生少<lb/>
許可視人所為篇章茍不當其意則聳肩支頤不復出<lb/>
一語間有可取稱道之不置故得公假借者咸知自慶<lb/>
以不抉摘人疵纇亦無有怨之者甚善飲酒人或為廣<lb/>
筵招之不可得遇知己輙不待召徑造索酒談笑飲燕<lb/>
婆娑終日或至夜分達旦未嘗以醉辭人亦未嘗見其<lb/>
<pb n="KR4h0152_WYG_431-22b"/>
號呶傾側也蓋曠達如此父時濟母張皆以公貴再受<lb/>
封父至奉直大夫母至太宜人配徐氏故大司馬之兄<lb/>
之子之女也封宜人公卒之又明年為𢎞治二年其子<lb/>
邦慶方卜日襄事㑹宜人亦卒遂以十一月十八日葬<lb/>
崇壽山之新阡公生永樂己亥穀日卒成化丁未重九<lb/>
日享年六十九子二人長即邦慶次邦㑹公且死把筆<lb/>
書小紙畀其子以墓中石來委章憲視公為丈人行幸<lb/>
嘗望見履舄雅受公知辱不以不肖使紀述平生其何<lb/>
<pb n="KR4h0152_WYG_431-23a"/>
說以辭銘曰<lb/>
杜子美之詩畢茂世之酒民部可謂兼有之弱冠已仕<lb/>
未老先歸逍遥徜徉殆三十年將得之人歟抑得之天<lb/>
歟崇壽新阡陶城故居後有過者吾知馬必下車必式<lb/>
如董生墓商容閭矣<lb/>
　<lb/>
　<lb/>
　<lb/>
<pb n="KR4h0152_WYG_431-23b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　明文海巻四百三十一<lb/>
</p>
<p>
</p>
  </div>
</body>
</text>
</TEI>