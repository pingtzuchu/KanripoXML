<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>明文海卷二百</head>
    <p>
<pb n="KR4h0152_WYG_200-1a"/>
欽定四庫全書<lb/>
　明文海卷二百　　　　　　餘姚黄宗羲編<lb/>
　　書五十四<lb/>
　　悽惋<lb/>
　　與彭濟物<hi>康海</hi>
數年不覩光範偶辱過問即甚慰甚慰然又倐爾而別<lb/>
此情如何明日逢徳光道及雅愛云云此誠斯文骨肉<lb/>
之至他人誰肯然者感念累日然竊有所未安者因公<lb/>
<pb n="KR4h0152_WYG_200-1b"/>
知我厚故不避過責輒布上左右惟公察之聼之僕自<lb/>
庚午䝉詔之後即放蕩形志雖飲不多而日與酩酊為<lb/>
伍人間百事一切置之此不但信扵鄉人妻子奴僕也<lb/>
盖素性疎懶偶因官秩覊係數年若招豚擘鷹而一旦<lb/>
得此中心之快實有人所不知而已獨知之者自東方<lb/>
多事以來聞其驍傲無状如彼即或奮然有攘臂之意<lb/>
隨後自笑自詈以為狂奴猶爾不量即又飲酒散髪箕<lb/>
踞林麓此其習性之己成激之不返雖三公之貴刀鋸<lb/>
<pb n="KR4h0152_WYG_200-2a"/>
之辱不可奪也况數鍾之粟半副之紙乎僕自幼支謾<lb/>
無状性好是古而非今始仕時望見先皇帝寛仁大度<lb/>
即自私擬以為臯䕫稷契之業可以復見扵今而狂放<lb/>
易言畧不修飾至皇帝嗣位之後又見其英毅果斷益<lb/>
喜益負以為鄙志當究扵此一時交與之士反覆輕易<lb/>
不檢惟僕言是是故謾論譏說畧無忌畏日就月将幾<lb/>
踵竒禍幸免殺身而歸而二三者又補砌所無以為眞<lb/>
有使僕含垢扵有罪者之籍與不肖之人同被驅放上<lb/>
<pb n="KR4h0152_WYG_200-2b"/>
辱兩朝作養之恩下累先人狷介之業生平微志付之<lb/>
穢途情苦心局不復自愛暇日偶讀皇甫規避梁冀之<lb/>
事與蔡邕九錫之書喟然嘆曰彼何獨不得含垢冒汚<lb/>
而成致美節如此也又偶讀栁宗元傳曰即宗元有不<lb/>
同扵叔文然親與之交而受其職任矣夫身有規邕之<lb/>
操而迹厠宗元扵九鍚之間仁人志士宜扵此何如也<lb/>
今僕之所憂者在忽有犬馬之疾死丘壑之下不得伸<lb/>
其宿心原悰耳而區區官秩之事非所念慮也瑾之用<lb/>
<pb n="KR4h0152_WYG_200-3a"/>
事也盖嘗數以崇秩誘我矣當是時持數千金夀瑾者<lb/>
不能得一級而彼白區區扵我我固能談笑而却之使<lb/>
饕餮嶮巇之人卒不敢加扵我此其心與事亦雄且甚<lb/>
矣當朝大臣盖皆耳聞目見而熟知其然方臺諫論列之<lb/>
際出扵一時倉卒未暇差別而今則又數年矣夫伊尹<lb/>
之輔商也一夫之不獲則曰時予之辜僕即非賢者然<lb/>
豈少扵商之一夫哉大臣者乃忍使之雜扵孫聰曹元<lb/>
與云云之間邪故鄙人之心至此益放益已披髪嘯歌<lb/>
<pb n="KR4h0152_WYG_200-3b"/>
至扵終身而不敢悔此非甘心為長沮桀溺之徒也公<lb/>
之義有曰古人内舉不避親時之可舉不可舉非僕所<lb/>
知也而僕之不才汚穢亦非公應舉之人觀近臣者以其<lb/>
所為主扵此使識者苟為之言則所係扵公者豈細哉<lb/>
今僕之不可扵當世者有五而甚不宜出就官職者有<lb/>
二性喜嫉惡而不能加詳聞人之惡輒大罵不已今諸<lb/>
公者皆喜明遜而隂譏此一不可翰林雖皆北面事君<lb/>
而勤渠閣老門下者以為賢能僕懶放畏出嵗不能一<lb/>
<pb n="KR4h0152_WYG_200-4a"/>
造其户此二不可人皆好修飾文詐偽恭假直而僕喜<lb/>
面訐人未有不怒者此三不可士大夫不務修身事君<lb/>
之業而但呻吟詩文以為髙致見其詩若文不能不怒<lb/>
故見輒有言而彼方望我以為美也我以言加之此四<lb/>
不可與相好者接必因其職事加勉戒之詞多忤其所<lb/>
好彼或未從即拒而絶之以此親疎多怨茍復見其所<lb/>
愛者又不忍不告或又告之彼即又不從而僕又絶之<lb/>
此五不可執徳不𢎞不能信之扵人雖頗自好而當世<lb/>
<pb n="KR4h0152_WYG_200-4b"/>
談論之士多加詆謗自入有罪者之籍汚穢終身莫能<lb/>
自潔使平日所立之志扃閉淪落智髙萬物之上而名<lb/>
陷九淵之下扵中夜竊自嘆悔不當輕易效慕世俗科<lb/>
舉狥外搆此兇逆今又不儆而欲仕乎此甚不宜出者<lb/>
一當時同黜之人固有不幸而被汚者然罪大惡極羞談<lb/>
扵婦人女子之口尚十之九彼豈不覬幸僕出以為先<lb/>
容之地而當時宰執又率崇私愛而乏分別茍欲引其<lb/>
私人必援僕為喻是所以用僕者非必實知其為人而<lb/>
<pb n="KR4h0152_WYG_200-5a"/>
眞明其有誣也如此則是以賢者之身而為不肖者之<lb/>
資矣語有曰君子非其招不往以不賢人之招招賢人<lb/>
如之何其可往哉今衆人雖以不肖謂僕而僕未嘗一<lb/>
日不以君子自謂已如此自謂而人以彼謂已盖所謂<lb/>
嘑爾而與乞人不屑者也此甚不宜出者二明公之意特<lb/>
出扵一時愛念之篤偶未詳究及此然言出乎口通乎<lb/>
心明有日月幽有鬼神此區區平素之悃可一鑒而盡<lb/>
者公如覺之必信其為肝膈之實嘅然臨我體我矣㑹<lb/>
<pb n="KR4h0152_WYG_200-5b"/>
公甚難既㑹又復匆匆不得請益而又不能迎候敝邑<lb/>
此甚負公也諒公有以恕之乎臨紙惘然春和伏惟保<lb/>
順幸甚<lb/>
　　與文徴明書<hi>唐寅</hi>
寅白徴明君卿竊嘗聞之累吁可以當泣痛言可以譬<lb/>
哀故姜氏嘆扵室而堅城為之隳堞荆軻議扵朝而壮<lb/>
士為之伏劒良以情之所感木石動容而事之所激生<lb/>
有不顧也昔每論此廢書而嘆不意今者事集扵僕哀<lb/>
<pb n="KR4h0152_WYG_200-6a"/>
哉哀哉此亦命矣俯首自分死喪無日括囊泣血羣扵<lb/>
鳥獸而君卿猶以英雄期僕忘其罪累殷勤教督罄竭<lb/>
懐素缺然不報是馬遷之志不達扵任侯少卿之心不<lb/>
信扵蘇季也計僕少年居身屠酤鼓刀滌血獲奉君卿<lb/>
周旋頡頏婆娑皆欲以功名命世不幸多故衰亂相尋<lb/>
父母妻子躡踵而沒喪車屢駕黄口嗷嗷加僕之佚蕩<lb/>
無覊不問生産何有何亡付之談笑鳴琴在室坐客長<lb/>
滿而亦能慷慨然諾周人之急嘗自謂布衣之俠私甚<lb/>
<pb n="KR4h0152_WYG_200-6b"/>
厚魯連先生與朱家二人為其言足以抗世而惠足以<lb/>
庇人願儕門下一卒而悼世之不常有此士也蕪穢日積<lb/>
門户衰廢柴車索帶遂及藍縷猶幸藉朋友之資鄉曲<lb/>
之譽公卿吹噓援枯就生起骨加肉猥以微名冒東南<lb/>
多士之上方斯時也薦紳交㳺舉手相慶将謂僕濫文<lb/>
筆之縱横執談論之户轍岐舌而贊并口而稱墻髙基<lb/>
下遂為禍的側目在旁而僕不知從容晏笑已在虎口<lb/>
庭無繁桑貝錦百匹䜛舌萬丈飛章交加至乎天子震<lb/>
<pb n="KR4h0152_WYG_200-7a"/>
赫召捕詔獄身貫三木卒吏如虎舉頭搶地洟泗横集<lb/>
而後崑山焚如玉石皆燬下流難處衆惡所歸績絲成<lb/>
網羅狼衆乃食人馬氂切白玉三言變慈母海内遂以<lb/>
寅為不齒之士揮拳張膽若赴仇敵知與不知畢指而<lb/>
唾辱亦甚矣整冠李下掇墨甑中僕雖聾盲亦知罪也<lb/>
當衡者哀憐其窮㸃檢舊章責為部郵将使積勞補過<lb/>
循資干禄而蘧篨戚施俯仰異態士也可殺不能再辱<lb/>
嗟乎君卿僕幸同心扵執事者扵兹十五年矣縞帶紵<lb/>
<pb n="KR4h0152_WYG_200-7b"/>
衣迨扵今日瀝膽濯肝明何嘗負朋友幽何嘗畏鬼神<lb/>
兹所經由慘毒萬状眉目改觀愧色滿面衣焦不可伸<lb/>
履決不可納僮奴據案夫妻反目舊有獰狗當門而噬<lb/>
反視室中甂甌破缺衣履之外靡有長物西風鳴枯蕭<lb/>
然覊客嗟嗟咄咄計無所出将春掇桑椹秋有橡實餘<lb/>
者不逮則寄口浮屠日願一飡盖不謀其夕也欷歔乎<lb/>
哉如此而不自引決抱石就木者良自怨恨筋骨柔脆<lb/>
不能挽强執銳攬荆呉之士劒客大俠獨當一隊為國<lb/>
<pb n="KR4h0152_WYG_200-8a"/>
家出死命使功勞可以紀録乃徒以區區研摩刻削之<lb/>
材而欲周濟世間又遭不幸原田無嵗禍與命期抱毁<lb/>
負謗罪大罰小不勝其賀矣竊窺古人墨翟拘囚乃有<lb/>
薄喪孫子失足爰著兵法馬遷腐戮史記百篇賈生流<lb/>
放文辭卓落不自揆測願慮其後以合孔氏不以人廢<lb/>
言之志亦将櫽括舊聞總滙百氏叙述十經翺翔藴奥<lb/>
以成一家之言傳之好事託之髙山沒身而後有甘鮑<lb/>
魚之腥而忘其臭者傳誦其言探察其心必将為之撫<lb/>
<pb n="KR4h0152_WYG_200-8b"/>
缶命酒擊節而歌嗚嗚也嗟哉君卿男子闔棺事始定<lb/>
視吾舌存否也僕素軼俠不能及徳欲振謀策操低昻<lb/>
功且廢矣若不託筆札以自見将何成哉譬若蜉蝣衣<lb/>
裳楚楚身雖不久為人所憐僕一日得完首領就栢下<lb/>
見先君子使後世亦知有唐生者嵗月不久人命飛霜<lb/>
何能自戮塵中屈身低眉以竊衣食使朋友謂僕何使<lb/>
後世謂唐生何素自輕富貴猶飛毛今而若此是不信<lb/>
扵朋友也寒暑代遷裘葛可繼飽則夷猶饑乃乞食豈<lb/>
<pb n="KR4h0152_WYG_200-9a"/>
不偉哉黄鵠舉矣華騶奮矣君卿豈愛戀棧豆嚇腐䑕<lb/>
耶此外無他談但吾弟弱不任門户傍無叔伯衣食空<lb/>
絶必為流莩僕素論交者皆負節義幸捐狗馬餘食使<lb/>
不絶唐氏之祀則區區之懐安矣樂矣尚復何言惟君<lb/>
卿察之<lb/>
　　寄舒子<hi>王廷陳</hi>
辱書教以矜飾名行意甚勤懇僕惟少負性氣自視無<lb/>
前遭事直徃不知其可復見近世州郡之吏務為諂承<lb/>
<pb n="KR4h0152_WYG_200-9b"/>
故扵逢迎節數稍為損減不意遂犯當世之怒又以一<lb/>
二宰執舊怨扵僕内外搆扇中僕惟恐不深耳曩時交<lb/>
逰見僕身忤要津虞禍及已莫敢張口伸舌一為論列<lb/>
明其不然者當是時也吏無振滯之議友無急難之仁<lb/>
幽扵圜牆之中日與徒𨽻為伍身非木石其何以堪以<lb/>
故俛首震惕卒從重比嗟乎百犬吠聲積羽折輪十夫<lb/>
撓椎三人成虎此墨翟有素絲之悲阮籍有窮途之哭<lb/>
也身媿蛾眉敢云見妬行乖完璧而欲免扵瑕摘也難<lb/>
<pb n="KR4h0152_WYG_200-10a"/>
矣然猶茍全要領生還鄉縣奉二親之晨昏上先世之<lb/>
丘墓撫今悼往憂喜駢集因念河清難俟人事靡常南<lb/>
山之歌恨長夜之莫旦竹林之侣假麴糵以紓悰斯達<lb/>
生所以放言幽人因之長往者也自分身累百垢長為<lb/>
世棄乃稍稍脫拘攣之文逸瑣尾之忌弛煩多之縶然<lb/>
亦不敢踰大閑冒隠惡滅先王之禮觸當世之禁務敦<lb/>
窮居之尚絶希進之心而執事乃欲責煖扵寒灰俟完<lb/>
扵墮甑㡬翔扵鎩羽望僕以囬景曜之末照而収桑榆<lb/>
<pb n="KR4h0152_WYG_200-10b"/>
之晩績也無乃與僕之私指謬乎夫豢鹿頓纓志在豐<lb/>
草羈鳥奮翮棲慕一枝即有惡殺之國過仁之主腴飼<lb/>
之厮寵之以髙軒享之以玉饌娛之以雕檻啗之以棗<lb/>
脯彼且駭顧驚鳴奔逸之惟逺耳僕聞古之聖賢心有<lb/>
所鬱結不能通其意則著一家之言思垂不朽僕誠欲<lb/>
效之用舒憤懣庶㡬償前辱之萬一流文采扵無窮然<lb/>
才劣左馬而欲自附扵作者畫虎之誚其能免乎方将<lb/>
修農圃之業給公家之輸賴其羨餘以贍妻子長為太<lb/>
<pb n="KR4h0152_WYG_200-11a"/>
平之民雖至老死不覿兵革志願畢矣風便再錫教㫖<lb/>
　　寄屠漸山書<hi>陳束</hi>
屏棄以來久不欲通問貴㳺每懐足下疇曩之誼擬作<lb/>
一書輒猶豫數日何者形迹既舛情素殊別恐冒周爻<lb/>
浚恒之戒将䝉谷風棄予之慙是以搦管操觚隨又捐<lb/>
棄亦冀遥忖愚心知其非嫚也錢黄門入楚伏承惠書<lb/>
惓惓詞文藻繢情致專篤陳昔時嬿樂之悰歎數子飄<lb/>
零之迹奉讀周旋祇增惋憾耳方今龍軒側席鶴禁繼<lb/>
<pb n="KR4h0152_WYG_200-11b"/>
明㝢内訢訢衿帶之士揚鬐仰沫足下秉髙世之志體<lb/>
絶人之才抗迹紫宫策竒清漢英聲懋實為士品規夫<lb/>
順風而彈雲龢之絲乗埤而建辰旒之節不待明知而<lb/>
見聞廣矣幸甚幸甚僕不佞才質紕繆無所比數以因<lb/>
縁階第得侍内庭終非其人果遭罷斥爾來湖上已三<lb/>
見朱明矣磷緇塵鞅𤣥髪變衰跋涉川途壮心潰裂是<lb/>
以過黄陵而嘆息泛赤壁以欷嘘悽目九派之流傷心一<lb/>
柱之觀哭屈平扵湘水弔賈誼于長沙北上荆州更懐<lb/>
<pb n="KR4h0152_WYG_200-12a"/>
王粲西還夏浦再泣禰生彼數子並以命世之才窮愁<lb/>
鬱抑用不究扵當年俯仰古今異代同嘆東上更入辰<lb/>
沅謝溪則蠻夷之所都也青山萬叠巑岏揷天黑霧千<lb/>
尋黯黲蔽日哀猿夜響鬼谷晝隂虣獸窺形螫蟲射影<lb/>
斯實涉厯之艱辛然非愚心之所悲也若乃羈縛洿塗<lb/>
婆娑行列積憤誰平懷竒不洩期㑹結束則朝夕遄征<lb/>
案牘嬰纒則寝食俱輟二物用而赤子唬百事滿而吏<lb/>
曹謁當其悾愡且不知人生之樂况其他乎是以陳子<lb/>
<pb n="KR4h0152_WYG_200-12b"/>
康積恨扵京城汲長孺存情乎禁闥張膠東自嘆其無<lb/>
竒陶彭澤掛冠而歸潔古今人情畧同其揆矣五十為<lb/>
夀僕行年己過大半數時以來疾疢作苦神明不舍形<lb/>
氣支離以手約圍腰腹率計一月小一二分矣人命難<lb/>
保富貴何期親故不量徃往以詭詞相慰盖孝標懐舊<lb/>
則絶交之論廣張敏恤窮而頭責之文作此皆不達義<lb/>
命逺扵情實者也夫十圍之材文以為梁棟其斷在扵<lb/>
溝中同畝之稷上則饗神而其餘委扵鴈鶩非其材質<lb/>
<pb n="KR4h0152_WYG_200-13a"/>
不同所遇之時命異也故曰安時安命超𤣥之乗知彰<lb/>
知微保命之幾足下乃取徴扵合劒論竒扵效璞來書<lb/>
之云信不由𠂻乎僕早嵗束髪頗有𢎞志中年蹭蹬竟<lb/>
戾微情君子見幾不如舍去不然則匹夫效志炳燿丹<lb/>
青况僕為専命之使猶得叅下大夫之列如使吾道遂<lb/>
廢斯文在兹足下視僕豈後扵常人哉家世貧素不事<lb/>
作業穅豆之奉雖不常飽母性髙明生能容介子之隱<lb/>
妻賢女也死不沒黔婁之行己矣哉金門何期石室能<lb/>
<pb n="KR4h0152_WYG_200-13b"/>
待髙軒無分名山可蔵句章之曲倘容適志乎謹題尺<lb/>
疏使人北干明主因告足下拜述前忱負疾未平力論<lb/>
不悉<lb/>
　　辰州與田叔禾書<hi>陳束</hi>
鄉渡蘭江知執事留滯樠溪忻然甚期一㑹迫雨潦溪<lb/>
漲全行日少才及下雋軺車己先日北發慙灼如何昔<lb/>
人重追朋故或輕千里解組紱相從僕今不能不如古<lb/>
人逺矣煩暑跋涉伏惟無恙此邦故夷蠻之都自昔遐<lb/>
<pb n="KR4h0152_WYG_200-14a"/>
矣西去更有崇山茂林停嵐慘霼晝日不開谼硐潨澓<lb/>
懸崖崪石馬瘏不敢前鳶飛跕跕不能渡慄心兹時睇<lb/>
夜郎之修坂感昔賢之遺欷豫陽何心能不悲乎尚念<lb/>
在郎署時與君席地持蟹螯倒瓻浮白張目大噱何期<lb/>
不朝夕乃今歩武間不遂對晤固信詩人所以重一日<lb/>
之別也三度枉教札并以雅什荷殷勤意甚厚捧諭知<lb/>
愧夫人捐棄不忖何以為情昨計轍迹當道楚中時與<lb/>
阿婦言幸且㑹而女兄以為懽悰今乃已矣當還白婦<lb/>
<pb n="KR4h0152_WYG_200-14b"/>
共為酸洟耳僕入楚來即有辰沅之役數數羈旅所不<lb/>
可為具陳居北地日久朅至南中暑濕之鄉氣體大不<lb/>
佳家人各各嬰疾妻子癯然羸苦鄉園之情見此不能<lb/>
無動僕故農家也世乏炯迹門榭中薄囷鮮擔石之蓄<lb/>
畎無一牛之蹊晨不殖作莫廢炊淅而稚年寡伎能釋<lb/>
擔負笈師受墳索母太夫人垂及髙年有馮衍負困之<lb/>
累懐毛廬江喜檄之情幸藉禄奉将八厯星嵗金門銅<lb/>
柱具所繇厯稍識宦情便嗒然可罷夫榮華之門徐亟<lb/>
<pb n="KR4h0152_WYG_200-15a"/>
異運同管扵廢歇惟彼蚤喆為能無吝幾圖剨劈此縁<lb/>
而親故中闌不仕無養油油然止瓠拙之才世大不宜<lb/>
亦時學就人周旋輙都又忘卻語不云乎亦已焉哉逝<lb/>
將返舊林散髪掉臂為明時樂萌海内同志亦有毘陵<lb/>
唐子或言其抱疴食不能蹔甘便欲掛冠躡屣相依荆<lb/>
水之上此中倘有富人可以貸債買僮遂什一之息量<lb/>
粟米牧雞豕庶幾足母氏饘糜之養遨逰名山沒齒無憾<lb/>
比得友人李中谿書云江南富人祇敬官人罷則無所<lb/>
<pb n="KR4h0152_WYG_200-15b"/>
扵貸誠然誠然眉睫之間何情不爾又望之賈豎乎就<lb/>
令餓餒當荷鍤抱甕茹澗溪之毛歠無營之水尚一澆<lb/>
悾愡積懐貧非為病黔婁原憲彼亦何人倘得與此輩<lb/>
同歸爾首秋計遣人疏闕下天網三驅何禽不遂區區<lb/>
之忱先已自喜見說執事亦有斯度故以相告人心不<lb/>
同亦未敢告之他衆引姍笑也山院毒熱百務報罷忽<lb/>
復懐君慕王生一夕命舟之誼遣一力函書馳候附以<lb/>
短章久濶情慉言何能悉<lb/>
<pb n="KR4h0152_WYG_200-16a"/>
　　與劉坦翁書<hi>朱曰藩</hi>
曰藩別公數十年昨獲造真廬覿晬顔聆教盡日稍慰<lb/>
積仰坦林弁壑卧逰久矣一日措身其間不必畫也藩<lb/>
常讀謝靈運山居賦劉孝標金華山棲志每疑古人過<lb/>
扵標致未必如此乃今信其有也夕陽出山留連溪上<lb/>
公不忍別曰藩不忍發判袂之後因成絶句一首夕陽<lb/>
野艇語從容籃轝歸途田燭紅小弁山前津吏報五林<lb/>
昨夜相舟東題曰別南坦丈歸後作盖紀兹遇云爾繪<lb/>
<pb n="KR4h0152_WYG_200-16b"/>
樓之什欲勉强奉教中夜引枕思不能就大抵達人曠<lb/>
世之度超扵埃壒之表應酬伎倆自不容投必得陶韋<lb/>
之輩情往興來蕭灑數言始與兹樓相映帶也如何如<lb/>
何比者嘉禾水涸官舟皆取道湖洑曰藩疲扵應接痰<lb/>
火大作早起復冒風寒𠻳不止遂卧病邑齋暫謝人事<lb/>
遥夜獨坐童僕静黙驚風動樹寒霰集庭顧景徘徊不<lb/>
覺霣涕身在湖南家在江北七十老人獨留堂上孤覊<lb/>
逺道夙寡弟昆之助兼之湖田失嵗里閈蕭條雖朝夕<lb/>
<pb n="KR4h0152_WYG_200-17a"/>
足謀而緩急誰恃文勝厚衣安仁嘗膳人之情也到官<lb/>
以來五十餘日氣變如此而起居不聞公謂曰藩何如<lb/>
其為情哉曰藩不肖藉父祖餘庇兩執郡縣之役雖無<lb/>
卓異可紀率克守官箴不誣考課少年之日習扵見聞<lb/>
嘗念異時倘叨一命亦庶㡬無忝前修固不敢視為徒<lb/>
勞妄自菲薄奈何職業不勤致身已晚始願雖獲扵事<lb/>
主即境終苦扵違親昔楊朱臨路而長號墨翟睹絲而<lb/>
歔欷良有以也重念先人平日雅好購書家蔵殆數千<lb/>
<pb n="KR4h0152_WYG_200-17b"/>
卷皆手自校讐識以印記蔵之邗上別業嘗指示曰藩<lb/>
曰我平生辛苦有此汝能繼我之志否曰藩時尚少也<lb/>
自省事來即感先人斯語閉門不出出其書徧觀之卧<lb/>
以薦寤食以當飴偶至㑹心處輙忻然永日矢以自終<lb/>
二十年來習氣遂成甚至田園日蕪慶弔都絶亦不暇<lb/>
顧也近時一二有道君子見曰藩如此憐其愚而為教<lb/>
甚殷曰藩自揣人品卑劣不克負荷嘗謔之曰君素羞<lb/>
貧子說金無乃以黄葉止啼耶若曰藩意則不然必欲<lb/>
<pb n="KR4h0152_WYG_200-18a"/>
辛勤如程子所謂迤邐直至十三級以求其輪不敢對<lb/>
塔而說也古人云吾何信信乎我而已孤明厯厯天不<lb/>
可欺使我中無所得徒受人寄載黨同伐異曰藩死不<lb/>
願為之也初心自許荏苒至今生命不諧當此劇縣初<lb/>
至承前百冗交集自朝至夕卒卒無須臾之間異時微<lb/>
向抹殺盡矣前偶作家書澘然之澘誤作<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>字竟不知<lb/>
塗註友人强題芙蓉障子譌用竹間水際之語盖牡丹<lb/>
事檢史記叙白圭貨殖偶探得商君傳至無功者雖富<lb/>
<pb n="KR4h0152_WYG_200-18b"/>
無芬華遂目白圭嗇扵居積如此精神荒耗殆類健忘<lb/>
自來臨文不如此之謬揆厥本原實由驟去鄉土所思<lb/>
隔越雖微古人嚙指之誠自不覺心馳神往耳嗟乎嗟<lb/>
乎生今之時古道難矣相刃相靡行盡如馳回思二十<lb/>
年黽勉家食求以繼先人之志者何如荷諸君子之教<lb/>
雖不敢茍同蘄無負扵嵗晏者朝歌絆足之嫌中散頓<lb/>
纓之喻固非至訓然徒使竹素之功收扵錢穀丹鉛之<lb/>
力銷扵簿領亦非曰藩多病之所堪也盖乗田委吏必<lb/>
<pb n="KR4h0152_WYG_200-19a"/>
達節者能之吾斯未信他更何言仰惟我公天夀平格<lb/>
保乂王家碩望鎭巖廊清節肅海宇後來之士伏在下<lb/>
風欲丐一言以為終身旌鏡卬首而不可得曰藩何幸<lb/>
山公謂嵇紹曰為君思之久矣天地四時猶有消息而<lb/>
況扵人乎此所以不容不咨扵我公在公之誼亦不容<lb/>
不為之思而忘其瀆也雖然知我者謂我心憂不知我<lb/>
者謂我何求臨書不勝悚慄<lb/>
　　與懐沈二弟書<hi>沈愷</hi>
<pb n="KR4h0152_WYG_200-19b"/>
追惟往事余方茂齒子亦妙齡俱値雍熈並歡衡泌時<lb/>
時執手陳說平生興至把酒持蟹螯或擁壺矢張目大<lb/>
噱風雨無聊據胡牀相對刺刺語少小事不休雪夜擁<lb/>
爐促坐至煨芋栗供母母子煦煦笑相語懽如也胡期<lb/>
不爾乃今嵗月易邁動間山川引領西顧悵矣心飛追<lb/>
惟舊歡往不可復未嘗不傷心泫涕焉余性佚宕不耐<lb/>
齷齪少年屏居湖上頗躭古墳挾書冊琅琅誦讀適與<lb/>
意㑹則莞然獨笑或與二三子談古人功伐照耀名節<lb/>
<pb n="KR4h0152_WYG_200-20a"/>
慷慨輒耳熱面赤自奮勵矢曰無相負也他日果得脫<lb/>
穎而去當効尺寸以標趨古人無虚皓首使冺没弗章<lb/>
言猶記憶隱隱如昨日事豈竟忘邪第時勢無常寡合<lb/>
難偶碌碌二十年不克自效年踰三十始竊一第盛華<lb/>
變衰壮心潰裂上之不能昵顯人下之不能援英少意<lb/>
氣瞶眊已非湖上時矣其視二三執事則皆飛騰閶闔<lb/>
振翼紫微華名已飛照四裔顧視區區心勞而跡下志<lb/>
鬱而道窮俛首抑氣抑復誰語一為郡吏便落塵網期<lb/>
<pb n="KR4h0152_WYG_200-20b"/>
㑹結束則朝夕靡寧簿書纒擾至寝夢俱愕當其忽忽<lb/>
且不知有生人之樂况其他乎久與筆硯為仇間或勉<lb/>
强拈弄率又濡毫染翰終日閣筆不能以句是可以覽<lb/>
覩矣余不自量酷愛山泉常扳窮岩棲古寺托形崇阜<lb/>
息影長林每見人談四明天台之勝輒津津喜恨不獨<lb/>
往乃今剖竹明州分符千里若天假之縁也自入越以<lb/>
來果見積山萬叠出竒獻異參差代雄表裏紫霄信美<lb/>
且竒豈不欲駕葉舟鳴榔上下少假一日之逰哉第境<lb/>
<pb n="KR4h0152_WYG_200-21a"/>
縁人勝樂隨意適一行作吏豈復賞心佳境滿前徒增<lb/>
悲惻是以過錢塘而嘆息陟呉嶺以唏嘘悽目清風之<lb/>
嶺傷心越望之臺哭武穆扵西湖弔坡翁扵堤上朝步<lb/>
蘭亭更懐羲獻暮探禹窟尤憶子長此數子皆以髙才<lb/>
名世窮愁抑鬱用匪其時弔古懐人耿耿不寐西上桐<lb/>
江則又嚴陵之所釣逰也名山竒水天下獨絶弭楫臺<lb/>
下夕景凄惻又聞孤猿寒嘯離鴻逺吟樵蘓一嘆舟子<lb/>
再泫余益愴然悲矣然斯亦觸景之幽懐終非予心之<lb/>
<pb n="KR4h0152_WYG_200-21b"/>
所懼也但以此邦之民難以托根投人夜光鮮不按劒<lb/>
欲强自表見恐方鑿圓枘齟齬難從跋前疐後差池不<lb/>
狎自非樂天知命誰能不憤悒者哉是以馮子彈鋏而<lb/>
行歌荘周臨流而浩嘆平子自賦其無成賈生亦悲其<lb/>
不偶古今人情畧同其概矣昔讀嵇中散有七不堪或<lb/>
謂出扵矯强以為無之乃今信其眞有爾不謂余也身<lb/>
當其事且有不快者有九焉老母今年六十有五矣即<lb/>
康强無恙人子之心詎敢恃邪往嵗迎致官邸母子朝<lb/>
<pb n="KR4h0152_WYG_200-22a"/>
夕煦煦無何以覲事西歸竟以渡江涉險艱扵跋涉猶<lb/>
未即至動定謦咳咫尺天涯倚門極目能不依依此不<lb/>
快一也余生而懦弱年近三十受氣始足性不奈勞苦<lb/>
今髪就種種老態将至不以此時休養性靈少延嵗月<lb/>
更復碌碌其何以堪此不快二也待罪兹土邊檄報漳<lb/>
冦通番舶可不日至可忽至而飛檣利楫絡繹海上舟<lb/>
山居民日被侵掠今已不能葺田廬供賦役矣癰疽結<lb/>
扵腹心猶不自知更復坐糜廩禄何以自立此不快三<lb/>
<pb n="KR4h0152_WYG_200-22b"/>
也寧民好訟習囂入骨結構窮年牢不可解稍以法繩<lb/>
之控訴上官顛倒黑白即刺心無以自明徳不孚人難<lb/>
以格化此不快四也習俗喜同厭扵創見即有一二興<lb/>
革好事者横生口語囂然議起此不快五也海上積蠧<lb/>
弊彌山海一旦摘發隂奪而計反之招尤任怨有不能<lb/>
免此不快六也又性曠逸雅好恬寂一陟堂階千態萬<lb/>
狀具在目前有所感觸情焦心裂此不快七也性不善<lb/>
蔵蓄見人輒吐肺肝人有過差好為面折有不當意色<lb/>
<pb n="KR4h0152_WYG_200-23a"/>
辭俱厲至狂發不顧先後人道以為怪此不快八也年<lb/>
踰四十山妻棄去二嬰夭亡撫影煢煢日抱隱痛此不<lb/>
快九也以此數端永念平生難為胷臆揚子雲云得志<lb/>
則大行不得志則龍蛇遇不遇命也而今而後當稍知<lb/>
自遣排愁破涕人生須自適爾憂戚何為佛氏不云乎<lb/>
苦海無邊回頭是岸行當別圖去就拂袖東歸重理舊<lb/>
業與子尋繹往事家貧雖不能給嵗得汚邪之利亦可<lb/>
供母饘粥茍非凶嵗能自力作尚足伏臘幽期可托得<lb/>
<pb n="KR4h0152_WYG_200-23b"/>
全素履山南水北惟意所適烟雲花鳥孰非吾事嗟乎<lb/>
富貴人所欲也古之髙士不肯掃門覓仕顧専一丘一<lb/>
壑之美者豈不身重扵宇宙而恬貴扵芬華哉已矣乎<lb/>
石室有縁名山可待圖書左右樂有餘歡琴瑟静好此<lb/>
外何務庶擁腫之木得以不才免而頑鈍之石可自保<lb/>
其天年不為非倖也又奚必栖栖空勞鼓缶向人作屈<lb/>
曲態邪百年逆旅迅駒過隙時移事定孰醜孰妍必有<lb/>
能辨之者此但可為吾子道不敢對他人言也<lb/>
<pb n="KR4h0152_WYG_200-24a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4h0152_WYG_200-24b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　明文海卷二百<lb/>
</p>
<p>
</p>
  </div>
</body>
</text>
</TEI>