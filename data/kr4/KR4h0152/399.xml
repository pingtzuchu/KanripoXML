<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>明文海巻三百九十九</head>
    <p>
<pb n="KR4h0152_WYG_399-1a"/>
欽定四庫全書<lb/>
　明文海巻三百九十九　　　餘姚黄宗羲編<lb/>
　　傳十三<lb/>
　　　儒林<lb/>
　　東園金先生傳<hi>顧璘</hi>
先生名賢字士希江寜人上世本籍永平曽祖洵國初<lb/>
始徙江寜先生性資穎敏魁岸閎逹有巨人度少學易<lb/>
於吳公彦華之門窮探妙解有聲庠序於是晉江蔡<lb/>
<pb n="KR4h0152_WYG_399-1b"/>
氏著易説行海内乃與董生林軰推衍傳授盡其精微<lb/>
以之發科登進士第乃嘆曰聖人精蘊盡於易矣而妙<lb/>
用見諸行事則在春秋學者不通春秋終不逹聖人之<lb/>
用遂取三傳及諸家之説研究異同發所未發著紀愚<lb/>
若干巻其自序畧曰昔壺遂問于司馬遷曰孔子何為<lb/>
而作春秋哉遷曰周道廢孔子知時之不用道之不行也<lb/>
是非二百四十二年之中以為天下儀表逹王事而已<lb/>
矣夫平王東遷周室雖衰遺法尚存禮樂征伐尚或自<lb/>
<pb n="KR4h0152_WYG_399-2a"/>
天子出及齊桓主伯天下宗齊而禮樂征伐自諸侯出<lb/>
矣溴梁之㑹羣臣主盟降自大夫出矣陽虎作亂季斯<lb/>
見囚又降自陪臣出矣此春秋之大勢天下㡬於無君<lb/>
經不容以不作也若其誅亂臣討賊子内中華外楚國<lb/>
崇仁義黜詐力尊君卑臣貴王賤伯程子所謂大義數<lb/>
十炳如星日衆人皆可得而誅之至若有功者或不錄<lb/>
有罪者或見原如齊桓違王志而㑹世子反或許之鄭<lb/>
文承王命而背首止乃致譏焉晉厲弑於臣而書國蔡<lb/>
<pb n="KR4h0152_WYG_399-2b"/>
昭弑於臣而書殺晉昭徴㑹欲示威也而或取其功吳<lb/>
師從蔡欲謀楚也而或進其爵桓公無王定公無正權<lb/>
衡獨裁於聖心是非不拘於衆見此則程子所謂微詞<lb/>
奥義時措從宜者也學者非深於道其孰能識之哉或<lb/>
曰仲尼之意發於傳左氏述事公穀研理廣發於諸儒<lb/>
大備於文定盡矣紀愚何為而作也曰今夫山草木生<lb/>
之而樵者不能盡採今夫水魚鱉生焉而漁者不能盡<lb/>
取聖言淵㣲義理𢎞博傳者雖多而各有所得探之益<lb/>
<pb n="KR4h0152_WYG_399-3a"/>
深推之益廣譬之飲河者各充其腹而源不竭此紀愚<lb/>
所由作也夫先生之學識其大者如此故其逹於政事<lb/>
恒以王道為心不徇俗矜張以希近譽初為仁和知縣<lb/>
事上以誠接賔以禮御衆以義涖事以勤文而無害寛<lb/>
而不弛竟與杭守楊孟瑛疏復西湖數百餘頃民賴其<lb/>
恵召入為兵科給事中時閹瑾擅國毒流薦紳先生獨<lb/>
持大體不亢不隨嘗勘淮安獄正知府某罪明周給事<lb/>
自殺之寃雖拂瑾意而莫之能害他如論宗室寘鐇逆<lb/>
<pb n="KR4h0152_WYG_399-3b"/>
謀議圻輔平㓂利害於時都御史有治軍無狀濫殺無<lb/>
辜者並見奏黜君子謂之有識服父䘮再起轉右給事<lb/>
中時瑾既伏誅錢寜繼起亂政以事見啣求補外避之<lb/>
遂出知大名府下車以後清淹禁止横政繩長吏之桀<lb/>
驁辨黠盗之牽誣民以安堵乃繕城浚池興舉百度修<lb/>
子貢祠又以狄梁公㓂萊公有恵於郡為建祠置祀刻<lb/>
元城劉公語錄以興學者地瀕黄河民罷障塞乃建議<lb/>
請䟽交渠分殺其流俾無泛溢為害臺臣是其議而不<lb/>
<pb n="KR4h0152_WYG_399-4a"/>
果行郡歲有贏金三千兩不登於籍吏言之先生先生<lb/>
曰吾不忍厚私以負國家遂白御史籍之官入覲言官<lb/>
有不悦者漫詞誣劾乃改知福建延平府先生曰官非<lb/>
吾志矣不往則跡不明因之郡受事者七日即上疏乞<lb/>
骸不俟報而歸旋得請致仕日與朋舊為樂公卿不先<lb/>
加禮未嘗往見孜孜以興起後學為念講析疑義終日<lb/>
不倦讓舊業於諸弟仍出歸田之餘治其家室婚嫁其<lb/>
友王太僕韋沒嘗貸白金百兩以上往哭之即曰嗟嗟<lb/>
<pb n="KR4h0152_WYG_399-4b"/>
欽佩毋念我逋以恤而後於是義聲重一時嘉靖戊子<lb/>
大禮成推恩進亞中大夫年七十一卒於家子男四大<lb/>
車大輿大輹大軏大車鄉進士有文行大輿府學生善<lb/>
詩並稱於鄉論曰六經道之綱也茍舉其綱萬目咸正<lb/>
今仕者治經用世往往紛糾耗亂而乏治理以文不以<lb/>
道也金先生學易與春秋皆盡其微斯身心與之化矣<lb/>
故治民則恵司言則直豈非綱舉目正之效耶夫然後<lb/>
知六經可貴而聖人之道果濟於世用不誣也<lb/>
<pb n="KR4h0152_WYG_399-5a"/>
　　陳紫峯先生傳<hi>王慎中</hi>
嗚呼士敝於場屋之業而固陋浮淺牿其心腑專<lb/>
一經以自業茫焉皓首尚不能通其義以傳於繩<lb/>
尺之文又烏知所謂聖人之學哉宿輩未生相尋<lb/>
以敝出虚齋蔡先生出乃始融釋羣疑張王新意<lb/>
推明理性於字析句議之間以與前儒相統承夫<lb/>
所謂聖人之學者其駢拇於條畫枝指於解訓要<lb/>
以詳乎場屋之業而其意則進乎此矣虚齋先生<lb/>
<pb n="KR4h0152_WYG_399-5b"/>
之學方顯士猶鮮能習其傳者而紫峰陳先生稍<lb/>
後自以其意為前儒文公朱氏之學未嘗聞虚齋<lb/>
先生之説也一日虚齋先生得其文於故長史李<lb/>
木齋公所嗟異乆之李曰此吾徒也虚齋先生瞿<lb/>
然曰吾乃得此人為友足矣不敢為之師也於是<lb/>
先生乃介李公禀學於虚齋虚齋先生曰吾所為<lb/>
發憤沉潜辛苦而僅得者以語人嘗不解不意子<lb/>
皆己自得之今且盡以付子矣于講為師弟虚齋<lb/>
<pb n="KR4h0152_WYG_399-6a"/>
得先生而其學益尊盖虚齋有托於先生而先生<lb/>
無所待於虚齋也先生之書布於四方家而有之<lb/>
學者治經求通於朱氏微先生之書如瞽者失相<lb/>
從禽無虞倀倀然不知所往士之専精自名所業<lb/>
以授生徒者徃往為書其卑者望先生之外藩而<lb/>
不見其門其髙者不能以有加也故其為書矜名<lb/>
立號何啻千百皆滅沒蔽塞小行而不廣暫誦而<lb/>
輙廢惟先生之書焯乎昭布大行而乆存雖與世<lb/>
<pb n="KR4h0152_WYG_399-6b"/>
相弊可也今書肆板四書淺説易經通典是也嗚<lb/>
呼可謂盛矣先生姓陳名琛字思獻别號紫峯學<lb/>
者稱為紫峯先生正徳丁丑進士始授刑部主事<lb/>
乞為南京户部以便養轉南京吏部考功請告家<lb/>
居就家起為貴州按察僉事調江西僉事皆督學<lb/>
政並辭不赴考功督學皆美官假令徊翔不去與<lb/>
牽挽而出又當有美於是者穹堦峻秩當世有用<lb/>
人之柄者急欲得先生畀之以是詭得賢之名先<lb/>
<pb n="KR4h0152_WYG_399-7a"/>
生乃勇退而堅卧無幾微遲回顧望意世竟不得<lb/>
而榮之盖為母太安人之養也篤於天性而不見<lb/>
有可懐之爵禄由其大以推其細則先生之學著<lb/>
於書者非茍能為言而己也家居却掃一室俯仰<lb/>
其間察見稍長於草木葩卉榮悴開落之際景象<lb/>
委蛇與物共得一枝一葉照映闌檻人所同視而<lb/>
先生茂對之趣獨逺矣時放於山砠水涯漁樵相<lb/>
問或夤縁原隰農圃滯談彼各自為話言先生觀<lb/>
<pb n="KR4h0152_WYG_399-7b"/>
取感倡黙有所樂不問其解否也絶跡公門監司<lb/>
郡邑諸大夫冀睹其面為快注意傾下先生折簡<lb/>
相報或報以一詠而己亦不盡報也其有報不報<lb/>
惟意所到不視名勢崇劣禮數汚隆為度量也由<lb/>
先生之大推之既無可懐之爵禄又烏有可羡之<lb/>
勢利可畏之毁譽而舒心綽形以逰於世宜其浩<lb/>
然自適而一無所累也先生在位不乆事功無所<lb/>
表見其為刑部好在生人不喜於得情為户部謹於<lb/>
<pb n="KR4h0152_WYG_399-8a"/>
利邈不以自汚此皆砥行植節之士所能不足以論先<lb/>
生之大也昔由求言志千乘之國方六七十里之邦自<lb/>
課其用所以使民有勇而能足者可計歲而見效何其<lb/>
確也若夫及春而制祫與六七童子五六成人為侣望<lb/>
沂而浴見雩而風此何為者然孔子喟然而深與者乃<lb/>
不在彼而在此其意可知也以先生之髙使與曽㸃並<lb/>
時而生同門而學則鏗然舎瑟之對曽㸃必不異撰於<lb/>
先生而喟然之嘆先生宜越由求而見賞矣始丁丑榜<lb/>
<pb n="KR4h0152_WYG_399-8b"/>
得士吾郡最有名給事史筍江公于光今僉事林次厓<lb/>
公希元中丞張凈峯公岳與先生並以經學為海内巨<lb/>
工張公尤號為閎博而傑於文給事公淡於仕進與先<lb/>
生同趨好滯一官以卒僉事公喜事功齟齬於世迭起<lb/>
迭仆卒無所就中丞公方據榮顯事功為一時傑出然<lb/>
林公悔其顛躓張公亦以酬俗成務為多憂而恨道之<lb/>
難行未嘗不髙先生之决而慕其清也慎中生最晚猶<lb/>
及侍言於給事公林公張公皆辱俯與為友忘其年軰<lb/>
<pb n="KR4h0152_WYG_399-9a"/>
之後也謬學乖駁與二公有所往反二公不以為是予<lb/>
猶謬自信且不揣而思有以易二公也獨不及事先生<lb/>
而請其説然以二公推之知其不予是而予亦宜無以<lb/>
易先生也然而知先生之心而能言之者慎中則不敢<lb/>
讓也先生之書其天趣極詣神機妙契在於言語文義<lb/>
之外而己至於言語文義之所存字謹其訓句詳其義<lb/>
顓名一門粥粥然如恐渉他足而誤塗徑固與治塲屋<lb/>
者設為如是耳其超然心㑹離去形跡而遺忘物累庶<lb/>
<pb n="KR4h0152_WYG_399-9b"/>
㡬所謂不枝葉於道而全其真者由是以推先生之大<lb/>
然則論先生者不徒有考有書而讀其書者尚當有以<lb/>
求先生與如是則小子雖不及請於先生而傳先生之<lb/>
學以明於人固其冝也<lb/>
　　夏叟傳<hi>耿定向</hi>
夏叟繁昌人下里田夫也性孝友忱恂里人敬信之吾<lb/>
友張甑山以司徒即左遷主繁昌教物色之招與講學<lb/>
一日甑山號於㑹衆曰夫為學學為人也而今須求為<lb/>
<pb n="KR4h0152_WYG_399-10a"/>
真人毋為假人叟憮然内省曰吾平日修持為人者得<lb/>
毋未真耶時時循省求所為真者隆慶庚午偕數友訪<lb/>
余天窩山中與處踰時一日忽對鏡諗其貌肖兄感念<lb/>
淚數行下辭歸跪而請益余曰白下省焦子弱侯者往<lb/>
與資切之可既歸從焦子㳺因漸知向裡久之自信得<lb/>
自然㫖趣以書抵焦子商正焦子報書曰要自然便不<lb/>
自然可將汝自然抛去他方世界也叟聞而自省謂時<lb/>
胞中砉然如洗云叟故未事詩書至是始請於焦子讀<lb/>
<pb n="KR4h0152_WYG_399-10b"/>
何書焦子曰讀四書可乃日取學庸論孟次第咏誦時<lb/>
以已意詮解萬歴戊子叟曵杖來訪余於留臺曰比以<lb/>
焦先生教讀四書閲諸註釋中更不了了儂苐將白文<lb/>
反身尋繹覺有㑹處敢以質焉中庸曰思知人不可不<lb/>
知天竊謂仁者人也人原是天人不知天便不是人何<lb/>
如能事親稱孝子又論語所謂異端云者謂其端異也<lb/>
吾人須是研究自己為學初念其發端果是為何乃為<lb/>
正學今人讀孔孟書若祇為榮肥計便是大異端如何<lb/>
<pb n="KR4h0152_WYG_399-11a"/>
又闢異端又曰吾人須是自心作得主宰凡事只依本<lb/>
心而行便是大丈夫若為世味牽引依違從物即名學<lb/>
道者不能自信本心勦襲紙上陳言挨傍别人口吻此<lb/>
皆孟子所云妾婦道也又一日侍忽喟然問曰天理人<lb/>
欲不知誰氏作此分别儂反身細求理欲似難分别止<lb/>
在迷悟間悟則人欲即天理迷則天理亦人欲也余聞<lb/>
之大為嘆賞曰嘻叟能及此耶難言之矣叟又嘗謂焦<lb/>
子曰吾讀論孟竊思孔孟之學同其道同乃孔子為至<lb/>
<pb n="KR4h0152_WYG_399-11b"/>
聖孟子何未能與擬蓋嘗疑之近日反覆誦思如論語<lb/>
篇中孔子自謂未能者也謂何有於我者也乃孟子七<lb/>
篇更未見有此類語意毋乃孔孟之所以别乎非與叟<lb/>
諸詮解多類此倘所謂以我觀書非以書博我者哉又<lb/>
一日白下同志㑹有友詢良知指意一友曰良知非究<lb/>
竟宗指更有向上著無聲無臭是也叟戄然起立抗聲<lb/>
曰良知曽有聲有臭耶余聞之大鬯嘆曰近學之蔽於<lb/>
虗無見也陷而離矣叟乃見及此哉因述之以諗同志<lb/>
<pb n="KR4h0152_WYG_399-12a"/>
惟昔茂叔之於李初平近代文成之於王心齋董從吾<lb/>
皆以隤然野老坐進此道而英敏才儁博聞强識者反<lb/>
遜焉彼皆空空故也吾黨可省己<lb/>
　　里中三異傳<hi>耿定向</hi>
嘉靖季里中有方山人己鄧僧來自蜀己梁狂至自吉<lb/>
寓余里皆踰年所跡其行事大都與庸衆人異語曰光<lb/>
黄之間多異人其然乎異奚傳審異所以致同也梁也<lb/>
孔慕而俠行吾哀其志方也𤣥修而羶逐吾惜其姿鄧<lb/>
<pb n="KR4h0152_WYG_399-12b"/>
也釋崇而言穢吾憫其陷而離也是皆可監己故傳之<lb/>
楊子云妄譽近鄉愿妄毁近鄉訕吾於人也誰毁誰譽<lb/>
哉兹傳三子也時若三子臨之在傍者噫嘻假佩縲絏<lb/>
子卒成上賢得所託爾藉令三子幸取裁於尼父寜至<lb/>
是乎念及此怛然内疚矣<lb/>
何狂者姓梁名汝元後自變易姓名為何心隱余懲其<lb/>
行不中而悲其志故稱曰何狂云狂蓋吉州永豐右族<lb/>
也家累萬金族衆數千指少補邑庠弟子員從永新顔<lb/>
<pb n="KR4h0152_WYG_399-13a"/>
鈞㳺與聞泰州王心齋立本指悦之遂亢然思自樹時<lb/>
吉州三四大老方以學顯於時狂倚知見咸狎侮之獨<lb/>
脉脉心欽鄒文荘曰此孔氏胚胎也意謂大學先齊家<lb/>
乃構萃和堂以合族而躬總一族之政聨族諸子姓督<lb/>
課之為一家學凡徭賦緡錢時斂而輸之公不給者代<lb/>
為輸薄息而緩其償一歲邑下令督征狂謂中有非正<lb/>
供者抗弗輸為書抵令令怒以狀白當道當道故夙有<lb/>
聞也趨捕逮下獄擬遣時制府績溪胡公宗憲經略浙<lb/>
<pb n="KR4h0152_WYG_399-13b"/>
直孝感程學顔氏在幕用事説之檄江省撫臺安陸何<lb/>
公因得脱狂居幕踰年胡公語人曰斯人無所用用在<lb/>
左右能令人神王耳狂沾沾自喜謂胡公善用己也嗣<lb/>
程君陞冏丞狂從之來孝感與方山人㑹礦山語具方<lb/>
山人傳中程君北狂與居嘉靖庚申歳也余時官北臺<lb/>
狂匿程君邸即同里士紳避不見間從北部羅汝芳氏<lb/>
㳺余故與程羅兩君交善時相往反因晤之聆其言貌<lb/>
若癲狂然間出語有中吾𠂻者時張江陵為少司成予<lb/>
<pb n="KR4h0152_WYG_399-14a"/>
挈之城東僧舎與晤狂俯首凝睇目江陵曰公居大學<lb/>
知大學道乎江陵為弗聞者㳺目而攝之曰爾意時時<lb/>
欲飛却飛不起也江陵别去狂㗳然若䘮曰夫夫也吾<lb/>
目所不及多見異日必當國殺我者必夫也吾黨學移<lb/>
别掉不則當北面矣比部主政錢同文者日與㳺最暱<lb/>
錢故不飲一夕與語有契歡傾一巨卣至謂父母可無<lb/>
斯人不可無云無何程冏丞卒於京邸予有西夏之命<lb/>
狂移舘别邸從之游者諸方技及無賴㳺食者咸集焉<lb/>
<pb n="KR4h0152_WYG_399-14b"/>
余瀕行謂之曰子慎所與哉應曰萬物皆備於我我何<lb/>
擇焉尋分宜子為言官論敗或曰狂有力焉蓋嘗授為<lb/>
箕巫者以密計因逹宸聰也其黨因張之士紳中有遭<lb/>
抑而覬重用者傾貲授室舘穀其徒藉之運竒通奥援<lb/>
禍蓋孕於此矣既冏丞䘮歸狂附舟往過白下以刺投<lb/>
何少司冦何公故前為脱難者嗛狂刺不恭麾之不見<lb/>
狂遂遁廵城臺史捕逮其徒董姓者甘心杖斃以衞狂<lb/>
狂乃得潛依錢主政㳺閩粤間壬戌冬予赴南畿督學<lb/>
<pb n="KR4h0152_WYG_399-15a"/>
遇之潯陽江中予責錢奉命慮囚出不報命而為狂所<lb/>
誘逰方外大不恪趨令絶之北上錢時唯唯謾予而仍<lb/>
與偕逰踰年始至北都書來托予為䕶狂予乃為轉心<lb/>
文招之意其格而易行也狂一夕潛入予署予謂之曰<lb/>
惜哉子懷此志而行若此死矣夫他日予苐繞而墳而<lb/>
三號哀子志也居頃之狂見吾門徒諸不悦一夕復遁<lb/>
去從此依錢東萊或依冏丞弟程學博氏重慶己在越<lb/>
中舘沈茂材沈為子訟詿及之乃復還居孝感隆慶壬<lb/>
<pb n="KR4h0152_WYG_399-15b"/>
申程學博士挈之來我仲子詰之曰子毁家忘軀意欲<lb/>
何如曰姚江始闡良知指眼開矣而未有身也泰州闡<lb/>
立本指知尊身矣而未有家也兹欲聚友以成孔氏家<lb/>
云仲子曰成家欲何如狂云云仲曰嘻道二仁與不仁<lb/>
而己矣孔氏求仁子不仁以若所為求若所欲豈直縁<lb/>
木求魚哉後災且不免矣辭之去余尋起符丞北上狂<lb/>
居孝感撫臺長樂陳公初聞人言有狂有将檄下捕逮<lb/>
其徒檢所嘗與士紳往復書舎之且寓書於余曰初不<lb/>
<pb n="KR4h0152_WYG_399-16a"/>
知為志學人也予報書悉其素如是而中辨其學術蓋<lb/>
所謂差毫釐而謬千里者如人所言有託則重誣也時<lb/>
有娟嫉予者中于政府曰陳公捕治某己得某乃以情<lb/>
囑而庇之故又以書恐陳公曰政府訝公狥人舉義不<lb/>
終也陳公大惴恐亟更檄捕令益峻乃執之新安械繫<lb/>
入楚安陸人乘而文致其辜㑹新城王公繼陳公來撫<lb/>
楚初不詳其始末也走書閩中詢余余即錄前報陳公<lb/>
書報之且寓書李司空託為解司空報曰政府左右且<lb/>
<pb n="KR4h0152_WYG_399-16b"/>
藉此中公也公兹從井救人也狂以是竟斃楚獄無敢<lb/>
收者瘞之㑹城堙踰年余屬其徒取其骸歸孝感與程<lb/>
冏丞合殯焉因其志也而為文以招魂略曰决命捐生<lb/>
汝何營模孔陳迹失孔真孔門宗㫖曰求仁蹈仁而死<lb/>
未前聞仁與不仁㡬微分吾昔與子曽極論子既去余<lb/>
余又移汝轉心文汝心匪石何弗悛塵埃識相汝何明<lb/>
明珠照乘不照身傾萬金之産了不惜犯三公之怒以<lb/>
為欣庸言庸行孔訓靡遵舎南容效禰衡鷽斯之黨又<lb/>
<pb n="KR4h0152_WYG_399-17a"/>
頻頻衆惡歸汝汝何云憶昔與子久要言子卒死兮哭汝<lb/>
墳念子無歸傷我神惟子雄心雖九死其不冺爾憶予<lb/>
言尚自新魂兮歸來寜為璧為祥雲毋寜為厲為妖氛<lb/>
云天臺病叟曰泰州立本説繄豈非孔氏指哉惟孔氏<lb/>
立天下之大本者無所倚而肫肫仁也是故淵淵浩浩<lb/>
若斯巳狂以意識承之不免於刑戮有以也然則狂可<lb/>
殺與曰髙皇有彛訓在惜時不執此正其罪以明學也<lb/>
噫志學孔者㡬微之差且至於此况志異學者乎余懼<lb/>
<pb n="KR4h0152_WYG_399-17b"/>
學者不辨之早至自殺且殺天下故為之傳而附及鄧<lb/>
僧方山人嘗惟處其厚不處其薄山人戾猶龍斯指矣<lb/>
鄧僧見謂先天與後天不相聨屬豈大雄氏不二法門<lb/>
哉傳之亦為學二氏者鑒也<lb/>
鄧豁渠者蜀之内江右族也名鶴少補邑庠弟子員屢<lb/>
試列髙等初聞里中大洲先生談學心厭之己漸有入<lb/>
則時時從之逰即大洲家衆峻拒之勿為阻其家故去<lb/>
邑城三里而近居嘗寓一蕭寺中時往來邑城就大洲<lb/>
<pb n="KR4h0152_WYG_399-18a"/>
問學道經家門過不入兒女子或見邀之牽裾呱呱啼<lb/>
勿顧也時父年七十餘在堂室有女踰笄未嫁又有祖<lb/>
䘮未舉皆不顧一旦髠髪逰方外父尋䘮亦不奔大洲<lb/>
重以為恨為詩書諸名山招之不至慕余仲來余里時<lb/>
年㡬七十矣仲舘之髙筍塘寺屬友人劉姓者昕夕贍<lb/>
之劉事之惟謹不當意而昵里中一狡童祝姓者欲集<lb/>
貲為狡童輸粟為從事卒為狡童欺取其貲而叛乃其<lb/>
子間闗萬里來省見即譙訶居一二宿即斥遣之時余<lb/>
<pb n="KR4h0152_WYG_399-18b"/>
督學南中廵部遇是子于鳳陽道中泣愬如此余哀而<lb/>
斥廪稍資之歸鶴尋北逰衞輝時其宗人為郡司理因<lb/>
依之適大洲起官過衞輝渠出郊迎大洲遥望見驚異<lb/>
已識之下輿把手徒行數十里彼此潸然流涕大洲且<lb/>
泣且痛自悔責曰誤子者余也余學往見過髙致子於<lb/>
此吾罪業重矣向以子為死堕此大罪惡為不可改今子<lb/>
幸尚在可亟歸廬而父墓側終身以補前愆吾割田租<lb/>
百石贍子即作劵給之於時中州數孝亷來就大洲問<lb/>
<pb n="KR4h0152_WYG_399-19a"/>
學大洲令鄧與答問大洲聆己大恚曰吾藉是試子近<lb/>
詣何如時聆子言論乃荒謬一至是耶夫以顔子之質<lb/>
其學惟曰有不善未嘗不知知之未嘗復行如此奈何為<lb/>
此虗罔語誤巳誤人耶重嘆息而去大洲既入京宗人<lb/>
尋以外艱歸渠封還田劵不歸而復逰齊魯間嗣大洲<lb/>
入相乃來京候謁大洲拒不容見而心故又憐之斥俸<lb/>
十金屬里中一仕宦者携之歸仕宦者携至涿州渠病<lb/>
作而仕宦者急於赴仕棄之去竟死野寺中無所殯云<lb/>
<pb n="KR4h0152_WYG_399-19b"/>
余過涿令人訪其遺骸不可得矣<lb/>
耿子曰鄧鶴寓吾里時曽集其言論名曰南詢錄中言<lb/>
色欲性也見境不能不動既動不能不為羞而不敢言<lb/>
畏而不敢為者皆不見性云云余覽此甚惡之曰是率<lb/>
天下人類而為禽獸也渠後寓通州屬其徒刻傳之中<lb/>
無此一叚語毋亦渠自不得於心刪去之耶近麻城令<lb/>
即衞輝司理子亦大洲門人也嘗從余逰為述其始終<lb/>
如此予惟此老敗缺處稍有識者胥能明之顧其捐身<lb/>
<pb n="KR4h0152_WYG_399-20a"/>
忘親陷溺若此所入者何因所為者何事所成者何果<lb/>
至所以迷蔽若此者其㡬微之差必有所在矣昔孟子<lb/>
自任知言蓋知所自生於心而究竟其所終也予覽大<lb/>
洲與吾友胡正甫書深訝其自負張皇輕侮前訓堕罪<lb/>
業而不覺云云其師門亦己重斥之矣吾黨尚多惑之<lb/>
豈不誤哉<lb/>
方山人黄陂人也名一麟後更與時自號湛一嘉靖間<lb/>
弱冠為諸生初婚不安其室託逰方外潛走太和山之<lb/>
<pb n="KR4h0152_WYG_399-20b"/>
陰習攝心術岩居數年其父兄莫知所在也山人故英<lb/>
標雅質靜久稍稍發慧時毗陵唐公養晦在里負世重<lb/>
名山人特徃從之逰一見竒之唐公方鋭志用世時苦<lb/>
倭患言兵事而山人兼嫺武技益竒焉于時吉州羅先<lb/>
生姚江王先生因皆與之逰二先生誘之歸聖學山人時<lb/>
斤斤檢飭即一茶一扇餽遺亦不茍受也一日謂二先<lb/>
生曰吾儕方外學亦有秘訣待人而傳談聖學何容易<lb/>
耶羅先生因密叩之山人自負得息心訣謂學聖者亦<lb/>
<pb n="KR4h0152_WYG_399-21a"/>
須靜中恍見端倪始得羅先生然之偕約之入山習靜<lb/>
吉州諸長者咸尼羅先生不聽遂與王先生偕至山人<lb/>
里居頃之王先生先辭歸羅先生獨留棲道明山中短<lb/>
榻夜坐踰時諗山人無所得憤悔至發疽無恙乃還既還其<lb/>
夫人又殂不及訣以是心益恨山人山人尋趨吉州謁<lb/>
先生先生拒之峻山人出槖金若干跪請願築室受業<lb/>
終身先生以為嘗巳也叱遣焉山人邑邑不得意歸歸<lb/>
時予適訪山人覩其覯羣書盈床意將以博綜為業者<lb/>
<pb n="KR4h0152_WYG_399-21b"/>
一歳孝感程太僕偕永豐梁子期㑹礦山聨□數百騎<lb/>
來山人以兩僮舁一籃輿往甫揖梁把山人袂曰假我<lb/>
百金鍰山人曰唯唯即千金如命程梁二君覩其色詞<lb/>
閑雅心欽之遂與欵語説之以所學術干上云異日有<lb/>
遇羅公當拜下風也山人由是漸易夙操挾重貲為薊<lb/>
北逰至雲中依李制府娶二姬余時官内臺山人書來<lb/>
言欲入京予報曰翔而後集慎哉時都門二三老陰招<lb/>
之山人遂入京寓廣慧寺予就密室叩之山人曰予兹<lb/>
<pb n="KR4h0152_WYG_399-22a"/>
行志将納約耳即得巷遇如此敝衲進亦以此敝衲退<lb/>
榮貴非吾願也予曰唯唯顧子所積蓄欲陳於上前者<lb/>
何先山人盡𠂻以告皆儒生常談余哂曰主上明聖如<lb/>
子所欲陳者耳熟稔矣子志雖大其所欲効者無當也<lb/>
子其休哉時都門名公亦多與往還張江陵謂余曰昨<lb/>
晤山人視其神情中若有所為者機逹於目矣予以其<lb/>
意告江陵曰方生此皷從此撾破矣尋嚴分宜任子聞<lb/>
其有黄白術欲紿之挾賄李宗伯知其情密以告予予<lb/>
<pb n="KR4h0152_WYG_399-22b"/>
乃促山人亟避之㑹予有廵西夏命因挈之歸行間一<lb/>
日山人謂予曰吾從此息機志學己顧學以何為宗予<lb/>
曰與友朋披赤剖心可矣山人曰吾志欲以明先天為<lb/>
宗如何予曰披赤剖心即先天也山人惟時若亦易志<lb/>
為學而多機予故説之如此既歸而先所出妻家訟之<lb/>
郡郡守持之而拘辱其伯兄予便為解乃免山人為此<lb/>
滋不得意復出逰汴洛鄖郢間流言籍籍起仲諭之銷<lb/>
聲息影也諸兄懼乃强招之歸予尋<hi>闕</hi>
<pb n="KR4h0152_WYG_399-23a"/>
告在里人于白雲山中築室下惟且孜孜為導鄉善俗<lb/>
事隆慶中羅先生門人胡廬山氏督楚學咎山人往迋<lb/>
其師也檄下有司捕治業就逮山人以計脱走予寓書<lb/>
為解意曰昔山人之招致爾師於里也率其父兄弟侄<lb/>
嚴事之其家遂益勉于為善樂施好義家聲為之一<lb/>
振予謂山人只此是其㧞宅飛昇而嘆服羅先生有過<lb/>
化功山人故未迋而師師亦非為山人迋者學使不然<lb/>
捕之急山人遂走附俠黨邵義受知髙新鄭且誤疑胡<lb/>
<pb n="KR4h0152_WYG_399-23b"/>
公之事由予因於新鄭所搆予譖予潛乘小艇走雲間<lb/>
從㬰徐文貞謀復起也新鄭怒遂矯㫖特察諸臺諫竄<lb/>
予横州余笑曰不意鄉里後生亦能為<graphic n="KR1090" url="https://raw.githubusercontent.com/kanripo/KR-Gaiji/master/images/KR1090.png" mimeType="image/png"/>如此若為勿<lb/>
聞也者新鄭特疏欲用山人不果無何今上改元新鄭<lb/>
罷相邵義亦誅山人踉蹌走匿太和山循君山中居無<lb/>
何病瘵歸歸而死年甫四紀耳疾之者疑其畏罪托焉<lb/>
而夙竒之者猶紛紛謂其得服食不死也亦可姍笑哉<lb/>
昔山人之出逰假其貲於季父者累千未償及病革時<lb/>
<pb n="KR4h0152_WYG_399-24a"/>
乃手撫中笥曰平生苦心所得惟此蓋以所錄丹方與<lb/>
鉛汞餘餌嘗季父也其家素孝友乃為此閧爭㡬至相<lb/>
夷余為解曰丹能長生山人當不死矣黄金可成渠又<lb/>
何假而貲哉山人多以此愚世士紳世士紳往往為所愚<lb/>
尤可姍笑哉天臺病叟曰嗟嗟世之贊毁亦何常之有<lb/>
初山人一出而士紳相艷竒以為子房長源復生譽何<lb/>
溢也及行敗身沒世遂被以大不韙名禍延家門至形<lb/>
諸志載抑何慘與余去山人居僅五里許計其始終事<lb/>
<pb n="KR4h0152_WYG_399-24b"/>
行知之頗悉惟山人故富室豢養子也一旦脱屣世累<lb/>
兀然巖栖者累年斯不亦飄然風塵外哉彼其時以神<lb/>
情見賞識諸名公非偶也顧諸名公始則奨與太過以<lb/>
滋溢其名根而後復摧抑已甚挺之走險以致堕墜如<lb/>
此假令羅先生始聽其築室山人或亦終身善士既而<lb/>
胡學使不有以激之亦當勉老里中一學究曷至若是<lb/>
狼狽乎雖然使山人始出即遇世廟亦陶仲文等耳安<lb/>
免遺詔之辟晚即大用于髙相當與邵義諸俠駢首圜<lb/>
<pb n="KR4h0152_WYG_399-25a"/>
墻中安能全要領牖下哉以是識世之讚毁得䘮其禍<lb/>
福倚伏不可知也顧予撫兹宇下小子以彼其資知慧<lb/>
方啟而使之向往無路末知所裁語曰範圍而不過曲<lb/>
成而不遺余因有重恧矣<lb/>
　<lb/>
　<lb/>
　<lb/>
　<lb/>
<pb n="KR4h0152_WYG_399-25b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　明文海巻三百九十九<lb/>
</p>
<p>
</p>
  </div>
</body>
</text>
</TEI>