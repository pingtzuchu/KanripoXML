<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>東里續集巻三十一</head>
    <p>
<pb n="KR4e0090_WYG_059-1a"/>
欽定四庫全書<lb/>
　東里續集巻三十一　　　明　楊士竒　撰<lb/>
　　墓表<lb/>
　　　贈武畧將軍直𨽻大河衞千户劉君墓表<lb/>
劉氏其先家潤州宋咸淳中諱與耕者知吉州後以兵<lb/>
從文丞相空坑之戰死焉其子信叔嘗隨父軍中父殁<lb/>
不復出仕家吉水之環洲隠居行義終其身生均和以<lb/>
孝友惇厚稱於族里生用文泊素自持於是劉氏不仕<lb/>
<pb n="KR4e0090_WYG_059-1b"/>
三世矣公用文子也諱忠字存信為人端重有信義而<lb/>
器度豁逹至正癸巳薄游淮泗間又明年知天命在我<lb/>
太祖皇帝遂奮身以從屬大將軍戰番昜征姑蘇平山<lb/>
東入元都皆在行而殺一非罪行一非義未嘗有焉洪<lb/>
武癸丑以功授忠武校尉直𨽻大河衛所鎮撫天下既<lb/>
大定無所事征伐而公未嘗以安佚自便遇勞役事輒<lb/>
請行雖老敬慎不倦年八十卒洪武辛未三月十一日<lb/>
也葬山陽鉢池山之陽無子以弟克寛之子敏襲其職<lb/>
<pb n="KR4e0090_WYG_059-2a"/>
後十年陞大河衛千户贈公武畧將軍大河衛千户公<lb/>
之配周氏封太宜人後八年周亦卒永樂廿二年敏老<lb/>
疾以其子靖襲職而致事歸推念勲爵所自實肇於公<lb/>
具事行謁余表墓余考公之高祖盡忠所事無忝於為<lb/>
臣而曾祖祖父皆脩德養晦以待其後人而始發於公<lb/>
觀公始終於處物之仁行已之義可謂兼盡而不遺矣<lb/>
故併推其所從來者書之使傳焉<lb/>
　　　贈翰林侍講承德郎陳彦和墓表<lb/>
<pb n="KR4e0090_WYG_059-2b"/>
余觀古史記敘述施德行惠長者之事未嘗不嘅焉想<lb/>
見其人而又竊歎夫遇之之難也蓋慷慨激烈急人之<lb/>
急如饑渴於飲食視棄千金如擲寸莛去之而不顧者<lb/>
固不可易得而求夫逹於義利之重輕隨其力所至從<lb/>
容行之而不以為名者蓋亦寡見也其非以為名則或<lb/>
有所激或力於初不能無變於其終者亦惡足取哉如<lb/>
吾里陳彦和甫其君子之有取者歟舉其一二吾所知<lb/>
者里有售居地者意屬彦和甫而欲得地者十數人爭<lb/>
<pb n="KR4e0090_WYG_059-3a"/>
致其直售者固願予彦和甫曰是長者不吾欺也而十<lb/>
數人者交為危言懼售者彦和甫曰奈何以我故而令<lb/>
人相讐虐哉乃計地之直出貲各予爭者而倍其直予<lb/>
售者而受地焉嘗以榖千四百石貸人久不能償彦和<lb/>
甫改書其劵為九百石曰五百石以為贈而九百石徐<lb/>
徐豐歳酬我也及彦和甫病革語諸子曰人非志於負<lb/>
我顧其力不逮耳我死爾併以九百石予之卒皆不取<lb/>
此其心豈以為名與有所激乎至其歿執其志不變非<lb/>
<pb n="KR4e0090_WYG_059-3b"/>
誠於中歟彦和甫自少事父母孝謹雖兵戈艱窘之際<lb/>
無間蚤喪父彦和甫卒時其母尚在哭之慟曰奈何以<lb/>
八十之年而失孝子哭不已歳餘亦卒彦和甫居鄉恂<lb/>
恂和易無迕於物豈非善人者歟其諱某其卒以洪武<lb/>
己巳九月二十三日享年四十陳氏之先居温州平陽<lb/>
元初有仕於吉者留家廬陵再世徙泰和至彦和甫四<lb/>
世矣祖元壽父觀定母劉其配曾氏有孝睦慈惠之行<lb/>
繼胡氏子男三德遜德逵循德逵早卒女二蕭𤣥安高<lb/>
<pb n="KR4e0090_WYG_059-4a"/>
仰其壻也孫男四瓛璩玓玦女五彦和甫之葬于邑城<lb/>
之北也與曾氏合墓方循父䘮時生十歳永樂十三年<lb/>
廷試進士第一授翰林修譔後陞侍講洪熈元年朝廷<lb/>
推恩其父母贈彦和翰林侍講承德郎曾氏胡氏皆安<lb/>
人世稱為善有後觀於彦和甫之應可以信矣余故表<lb/>
諸其墓為勸<lb/>
　　　贈承德郎左春坊左中允張君墓表<lb/>
刑部主事張宗璉改左春坊左中允之明年賜誥命贈<lb/>
<pb n="KR4e0090_WYG_059-4b"/>
父彦忱承德郎左春坊左中允是歳宗璉陞大理寺右<lb/>
寺丞請於朝歸展先墓將行詣余言曰不肖孤之獲以<lb/>
士進叨祿于朝皆先父母之積之遺今幸䝉榮恩及父<lb/>
母先母嘗辱銘葬惠光幽壤矣惟先父之墓辭執事重<lb/>
辱惠之諸孤之願也余竊私念吾鄉先輩君子蓋有不<lb/>
銘一家兩人者矣然吾史官也古之良史有為一家父<lb/>
子兄弟繼繼而書者矣顧其行應書而書之用表善垂<lb/>
勸吾又奚辭按狀張氏系出貝之清河唐末諱融者為<lb/>
<pb n="KR4e0090_WYG_059-5a"/>
吉州刺史家于官其孫渥徙吉水居文昌鄉之西團里<lb/>
詩書科第代有繼者至心禹慷慨負氣節元末所在盜<lb/>
賊充斥心禹奮起舉義兵從討賊戰死其子允昌君之<lb/>
大父父也母吳氏君諱德棐字彦忱自幼不凡七歳讀<lb/>
書强記九歳下筆屬辭屈其同輩間聞先生長者道論<lb/>
古豪傑竒偉事喜色勃勃動眉目家故饒貲羣盜謀刼<lb/>
之時年十二言於父曰盜利吾財吾散財以振貧且潜<lb/>
奪盜謀一舉兩得也父喜曰真吾子也從之事父母孝<lb/>
<pb n="KR4e0090_WYG_059-5b"/>
祖姑老且貧迎歸終養之如母教育孤甥如子處宗姻<lb/>
戚疏無間言族人有闔門病疫素厚者皆引避君躬具<lb/>
湯粥日三四往視雖夜不懈衆尼之曰顧在我當行行<lb/>
之何惑鬼神哉且道傍之木能庇而人不能耶治家訓<lb/>
子嚴而有法與鄉人處怡然至論事是是非非不少借<lb/>
嘗有薦其才者以親老不果出而自號希樵子然負志<lb/>
卓犖居恒自念跼蹐鄉里未嘗得行四方縱觀大川喬<lb/>
岳而接交當時之賢俊又竊痛其大父以布衣死節義<lb/>
<pb n="KR4e0090_WYG_059-6a"/>
而憤當時之高位厚祿背國賣降以茍全者聞道其姓<lb/>
名㦸手詬罵不已每酒酣輒歌諸葛孔明出師表反覆<lb/>
詠嘆已而悵然若自失者喜春秋左氏傳而諸史所記<lb/>
上下二千年理亂興敗之故皆博覽黙識廣筵衆賓談<lb/>
笑賦咏援筆立就嘗曰吾不能俛首效諸公作秋蟲悲<lb/>
也蓋年三十有六而卒將卒顧其妻曰善養吾母又指<lb/>
其子謂曰善訓之吾平生行可無愧造物者有報其或<lb/>
在是言訖而卒洪武乙丑八月二十也娶蕭氏贈安人<lb/>
<pb n="KR4e0090_WYG_059-6b"/>
子男三長宗璉永樂甲申進士翰林庶吉士三遷至大<lb/>
理丞次宗珩宗瓚女二長適錢次適朱孫男六穎頻顒<lb/>
頌頊領曾孫男一睦觀君志行與才使用之宜有不茍<lb/>
然者惜乎年未及仕而棲遲以殁歿時宗璉生九年耳<lb/>
後廿年而駸駸顯揚光大造物者於善人不爽其應如<lb/>
此哉故撮其所可書者以表諸墓<lb/>
　　　趙孝子墓表<lb/>
宛平縣丞毗陵宋懋為余言其鄉趙孝子之行求表其<lb/>
<pb n="KR4e0090_WYG_059-7a"/>
墓懋之言曰孝子諱鉉字文鼎宋宗室簽判良發之七<lb/>
世孫家暨陽數世矣祖彦珪父思誠元季冦盜四起有<lb/>
朱定二者以衆剽掠邑中時郡總帥察彦珪父子才志<lb/>
足有為者檄之捕盜彦珪亦以自任既剉盜鋒而羣盜<lb/>
合勢襲彦珪併其子皆遇害盜意猶未厭將盡殺其家<lb/>
人時文鼎甫六歳母吳負之走姑蘇依姑氏夏節婦盜<lb/>
蹤跡追至蘇又走武林匿姻家方氏居無幾武林胥為<lb/>
盜區文鼎遂與母相失而困苦孑孑無依有識而憐之<lb/>
<pb n="KR4e0090_WYG_059-7b"/>
者内之而走書報夏氏夏氏挈之歸教育十年我國家<lb/>
芟刈羣兇𢎞靖宇内文鼎亦稍長遂還鄉里即先廬故<lb/>
趾辛勤除荒剪翳作居室以庇然念不見母恒晝夜悲<lb/>
苦寢食弗遑寧又明年告其祖禰辭訣其家人往求不<lb/>
得母不生還擔簦裹糧徧厯吳越之境三年不得益苦<lb/>
不自勝一日邂逅商人於㑹稽逆旅言狀徑走鄞縣得<lb/>
焉母子相見如更生遂迎以歸恭致孝養厯十有二年<lb/>
母殁哀毁動人郡人翰林侍讀學士王逹為之贊辭宣<lb/>
<pb n="KR4e0090_WYG_059-8a"/>
德初元郡通判李學上其事監察御史賴巽奉命覈之<lb/>
信詔旌其門復其家文鼎卒於某年月日享年若干娶<lb/>
某氏子男幾某孫幾嗚呼民之於善欲茍有誠焉無弗<lb/>
得者宋朱康叔生數歳違其母母子不相聞者五十年<lb/>
康叔行四方求之弗置飲食罕御酒肉言及輒流涕遂<lb/>
與家人辭訣曰不見母吾不反竟得之同州其事與文<lb/>
鼎相類蓋皆積誠以得之也夫孝百行之首也其致誠<lb/>
如此他行可類見矣康叔事王介甫蘇子容子瞻諸公<lb/>
<pb n="KR4e0090_WYG_059-8b"/>
文與詩道譽之非一則於今表文鼎之墓庸可少哉庸<lb/>
可少哉<lb/>
　　　鄧伯修墓表<lb/>
國家置風憲所以糾慝䋲違肅清政紀而弼成治功任<lb/>
得其人則公道明而為善者舒不善者斂任非其人則<lb/>
私意騁為善者鬱而不善者肆風憲所係豈細故哉皇<lb/>
上嗣大寶之初璽書數下戒飭憲臣而振起之時中執<lb/>
憲者久於其位怠心既萌欲心不復自制由是其屬靡<lb/>
<pb n="KR4e0090_WYG_059-9a"/>
然從風於下矣雖其間挺持卓卓不變者未嘗無人然<lb/>
既不合於其長則亦不能以信其志焉聖明洞鑒乾剛<lb/>
奮斷廢斥不肖簡陞賢良於是太康顧公奉命為都御<lb/>
史周眎所屬蠲其濁揚其清不旬月而耳目紀綱之地<lb/>
煥然一新凡所遣御史出按郡縣皆能振風裁舉職事<lb/>
以不忝任使而蘇湖諸郡所理尤繁劇前之巡按者多<lb/>
尚威治至是御史鄧棨獨用寛平而敬慎㢘公吏畏民<lb/>
懐聲譽日振凡巡按歳滿則代棨將代其吏民豫奏乞<lb/>
<pb n="KR4e0090_WYG_059-9b"/>
留詔從之無幾棨以父䘮歸蓋蘇湖諸郡之人皆有不<lb/>
忍其去之意棨可謂賢矣亦必有所自於其家乎棨介<lb/>
翰林檢討陳嗣初求文表父之墓余前未嘗識棨而嘗<lb/>
聞其賢於顧公矣故不復辭按吏部主事黃振宗所述<lb/>
其父事狀其父諱同字伯脩鄧氏世建昌人以儒醫名<lb/>
家伯脩大父濟違父信可母徐氏伯脩早孤能持身務<lb/>
學事母及兄以孝友稱居鄉有君子長者之行平居儉<lb/>
約澹然無慕乎外獨以教子為要事子既仕歳時書問<lb/>
<pb n="KR4e0090_WYG_059-10a"/>
尤惓惓於善訓嗟夫此棨之所由成也歟伯脩生吳元<lb/>
年丁未二月十二日卒於宣德辛亥十一月廿九日享<lb/>
年六十有五配鄭氏子男三長即棨由進士擢廣東道<lb/>
監察御史次德為伯兄某後次文為仲兄某後女一歸<lb/>
江士熈孫男四瑺珂珮環伯脩克成其子以充國用固<lb/>
足表勵於世而朝廷用人之明且决故棨輩得以彚升<lb/>
蓋幽違之人未必盡知而余又欲勵棨之敬事君父而<lb/>
永終不渝也故因表而具見焉<lb/>
<pb n="KR4e0090_WYG_059-10b"/>
　　　王素行墓表<lb/>
士竒有同門友曰王素行氏清素簡約言必依禮行必<lb/>
循義交必擇善葛巾布衣蔬食水飲以教授自適榮祿<lb/>
不作於心塵雜之迹是非譽毁之聲一不相及合於易<lb/>
之履道坦坦詩之温温恭人而殁也久矣自予仕於朝<lb/>
每公退思鄉里往還蕭散之樂未嘗不及素行又未嘗<lb/>
不悼惜素行之不可復得也王氏在趙宋時繇金陵徙<lb/>
泰和世業儒至彦仁及其子君聘相繼以科第升君聘<lb/>
<pb n="KR4e0090_WYG_059-11a"/>
子叔明留夢炎榜進士仕至通州判素行七世祖也曾<lb/>
祖浩吾邑大儒一時博雅秀俊之士多出其講下祖子<lb/>
敬贑州路教官考仲隆素行諱天祿二歳䘮母陳氏既<lb/>
長事祖母事父及繼母皆盡孝而篤愛異母弟始終一<lb/>
心宗婣鄉黨無間言處朋友惇信義平居手不釋巻喜<lb/>
種鞠軒前常十數本不嗜飲酒每秋芳爛然瀹佳茗清<lb/>
坐相對賦詩寫意悠然物表也蓋年四十有六而卒卒<lb/>
以永樂二年十月十九日葬某鄉某原配胡氏子男五<lb/>
<pb n="KR4e0090_WYG_059-11b"/>
洊克紹父志濓粲洵沆女三孫男九嗟乎余因素行有<lb/>
感焉素行母海桒先生之子先母夫人弟也素行長士<lb/>
竒七年余兩人少皆受學先生時陳氏甥十數人先生<lb/>
及諸舅氏特異視余兩人以為將來庶不忝外家余被<lb/>
召上京師與素行别猶共追念前人期望之意蓋别三<lb/>
年而素行卒今三十年矣余雖獨存豈有絲毫裨益外<lb/>
氏哉洊今走六七千里來北京求文表其父墓余於素<lb/>
行不能已於言而於外氏重愧且戚也<lb/>
<pb n="KR4e0090_WYG_059-12a"/>
　　　袁處士墓表<lb/>
洪武庚戌余初讀書邑學時詔下初建學邑禮致楊自<lb/>
立羅子理鄧崇志三先生為師嚴教法又舉弟子貟二<lb/>
十餘人皆十五以上其人品不齊也踰年三先生相繼<lb/>
出仕學教弛二十人者次第引去下者淪汙逐末接跡<lb/>
以僨其淳良篤厚謹勅者殆半或出或處而袁君克睿<lb/>
獨杜門絶俗養親以自適後七八年克睿之祖延海桒<lb/>
陳先生教其家塾余從受學焉與克睿之弟若子連席<lb/>
<pb n="KR4e0090_WYG_059-12b"/>
余時年十二三矣克睿數從旁相與追論往事而歎二<lb/>
十人者之死徙多也又二十年余被召來京師時獨存<lb/>
克睿一二人又二十年則聞獨克睿巋然無恙也而以<lb/>
德善為邑里所尊搢紳所重每念何時歸故鄉相與重<lb/>
握手論舊慰契闊之懐而無幾其訃至矣為之感悼不<lb/>
已今年其孫和具狀請文表墓余及見袁氏六世且幼<lb/>
學先後與克睿父子同師不得辭袁出唐尚書右丞滋<lb/>
滋少子邯刺吉州因樹後泰和世有詩書纓紱而科目<lb/>
<pb n="KR4e0090_WYG_059-13a"/>
尤盛於宋其六世祖建寧通判士表及兄士安從子清<lb/>
伯岄相繼登第通判五世至以寧克睿祖也父務敏皆<lb/>
謹靜和厚恂恂于鄉未嘗一毫非僻之干其念慮母李<lb/>
氏克睿諱睿事父母至孝元季兵亂奔竄巖谷採拾為<lb/>
養未嘗匱乏仲父務學卒無子奉祖命為之後克睿事<lb/>
繼母及所後母敬愛同於所生執親䘮過戚處兄弟友<lb/>
恭隆至性澹泊重義輕利屢推有餘以濟不足族姻閭<lb/>
巷有競爭質之折服以義晚作貽厥堂延名師以訓子<lb/>
<pb n="KR4e0090_WYG_059-13b"/>
孫閒居讀書誦詩雖老不厭永樂甲辰四月十七日卒<lb/>
享年七十有一葬縣北五里之梘原配孺人康氏邑名<lb/>
家履謙之子諱柔定父故饒貲孺人簡儉質素自歸袁<lb/>
氏承多故之後悉倒奩具佐夫以殖家婦道母道靡不<lb/>
曲盡後克睿卒之明年五月二十日亦卒享年七十有<lb/>
三葬千秋鄉珠林之原子男五仲暹仲魯仲彬仲亷仲<lb/>
倫魯倫皆先卒女二長嫁劉子穎次許嫁蕭湘孫男六<lb/>
和正綂元年進士穆穟穉稔稹女七曾孫男八女五嗚<lb/>
<pb n="KR4e0090_WYG_059-14a"/>
呼世之所稱處士者豈獨尚其㢘退亦重其行之可以<lb/>
範俗也若克睿之脩諸躬施於家於鄉者皆從容乎天<lb/>
理民彞之當然而非流俗之所能及也是宜為表而因<lb/>
及余交友之情云<lb/>
　　　徐孟聲甫墓表<lb/>
翰林編修徐珵將歸葬其父孟聲甫縗絰奉史官張益<lb/>
所述事狀求表于墓徐氏世家蘇之長洲其曽大父孝<lb/>
基大父文禎父子明母朱氏孟聲甫本伯父子復伯母<lb/>
<pb n="KR4e0090_WYG_059-14b"/>
薛氏中子諱震子明無子伯父命為之子洪武中徵富<lb/>
民實京師子明與焉遂以家行父坐累將詣獄孟聲請<lb/>
代詣父止之孟聲跪曰父有急子不能代焉用之竟代<lb/>
詣獄久而遇赦免父殁不食飲者累日而飦粥終䘮歳<lb/>
時享祀盡誠致孝所生父母均一厚族姻婚䘮必助斂<lb/>
葬無後者十餘䘮治其家尊卑内外秩然為人外檏内<lb/>
明言動持重未嘗茍合而和厚恭謙於物無迕人有善<lb/>
喜若已出不善温辭導之使改於交友重信義儉於自<lb/>
<pb n="KR4e0090_WYG_059-15a"/>
奉而豐於賔客其學通大義既居京師日躬治徭賦不<lb/>
遂卒業稍暇於朱子小學書未嘗釋手每語諸子曰此<lb/>
豈獨教幼學汝曹當終身佩服又語之曰吾之先嘗有<lb/>
聞人近世雖不仕然積累善行久矣吾後人殆有興者<lb/>
汝曹宜力學以迓承之孟聲甫少嘗學於鄉先生酈尚<lb/>
德時同學者率俊爽矜奮起名譽孟聲甫獨執澹靜酈<lb/>
曰諸生雖才華然不若徐生惇實有終後十餘年同學<lb/>
者出仕率以不檢敗而孟聲甫以晦自全皆如酈先生<lb/>
<pb n="KR4e0090_WYG_059-15b"/>
言孟聲甫晚號善菴其臨財務義恒急人之急在京師<lb/>
蘇有洪某者被逮至以白金十鎰及他貨幣寄之曰以<lb/>
此託公惟公用給我朝夕幸得生出拜公德也孟聲甫<lb/>
謹庋之給以已貲洪事釋倍其數償之孟聲甫曰患難<lb/>
相䘏分内事卒却不受其友吳叔振卒於蘇而家甚窶<lb/>
遣子瑾以鈔三千緡馳往賻之鄉人尹仲申嘗貸錢數<lb/>
萬緡悉費於婚䘮不能償請緩償期孟聲甫曰人孰無<lb/>
緩急且子非妄費錢者請遂以贈即取劵焚之鄰有人<lb/>
<pb n="KR4e0090_WYG_059-16a"/>
一業屠一業樵皆有老母貧無以養孟聲甫憐之皆予<lb/>
錢使更業以備養歳歉里少年從乞米既予之及夜踰<lb/>
垣為盜家人覺而執之孟聲甫曰此困於饑餓不得已<lb/>
復予錢而遣之戒家人秘勿言他日從外暮歸邂逅羣<lb/>
盗將劫之一人力救之曰此吾里中長者遂獨送至家<lb/>
蓋向之乞米少年也里計户出公賦孟聲甫常先衆出<lb/>
有貧者為貸出其厚德槩類此春秋六十有六而卒其<lb/>
卒以正綂元年十一月二十八日其配丁氏有婦道先<lb/>
<pb n="KR4e0090_WYG_059-16b"/>
八年卒今將合葬焉子男四琪先卒次璘次珵宣德癸<lb/>
丑進士為翰林庶吉士授編脩次瑾女一嫁許琳孫男<lb/>
三嗟夫孟聲甫之脩諸躬施諸人者厚矣雖其平素弗<lb/>
志榮逹而有子克遵奉訓教遂升賢科官近侍而孟聲<lb/>
甫享祿養者數年蓋為善自然之應也善有不可為乎<lb/>
哉故表之以示勸<lb/>
　　　故南野翁陳君墓表<lb/>
蘇之常熟陳符今年四月二十有五日䘮其父從道未<lb/>
<pb n="KR4e0090_WYG_059-17a"/>
葬以其父客北京時於余有故專人奉御醫盛起東所<lb/>
述事狀加書幣走數千里介禮部主事衛靖求余表墓<lb/>
按陳之先居崑山以詩禮聞至子正而家裕生九齡始<lb/>
家常熟娶錢氏從道之大父父母也從道諱繼善南野<lb/>
翁其晩歳别號也自幼岐嶷長而務學孝事父母宗戚<lb/>
鄉黨皆稱之脩德循義日勤弗懈治家謹禮法冠昏䘮<lb/>
祭之儀悉酌古行之家日益裕而樂簡澹為人剛直曠<lb/>
逹明智識篤踐履經史百家皆通究雖老手一巻不蹔<lb/>
<pb n="KR4e0090_WYG_059-17b"/>
釋嚴子孫之教督之於學每誨之治心曰心不正不能<lb/>
以為仁不仁不可以為人子孫有過必正色飭之不為<lb/>
姑息常指家之帑廪語子孫曰世之人務積金榖遺後<lb/>
吾不能效之吾所願汝曹以寛裕積善存心勿徒齪齪<lb/>
效流俗也名其出内之所曰平軒又為文刻石以識令<lb/>
後人世守之厚宗族貧者或買田以贍之或作室以居<lb/>
之於閭里鄰比周窮恤匱咸悉心焉尚賢重士交久而<lb/>
敬不衰儒者吳文度學行俱高聘教家塾禮之甚厚七<lb/>
<pb n="KR4e0090_WYG_059-18a"/>
年如一日文度卒䘮葬之具悉出陳氏春秋必命子若<lb/>
孫展其墓終翁之世二十餘年不廢又刻其所著文章<lb/>
以傳誠於交處率類此邃於醫宣德中被徵至京師留<lb/>
三歳以老得辭縉紳大夫相知者為詩文贈之既歸諸<lb/>
子恭勤孝養營園池雜植花卉竒樹作二亭其中以奉<lb/>
之翁取陶淵明歸去來辭東皋西疇為之名日與賔客<lb/>
宴樂超然物外者數年一日顧其子曰吾將歸矣當與<lb/>
親知别遂命舟徧詣故舊既歸十餘日沐浴衣冠而逝<lb/>
<pb n="KR4e0090_WYG_059-18b"/>
正綂四年也享年七十有三元配范先卒繼沈子男二<lb/>
長即符次續女二張容周鼐其壻也嫁張者亦先卒孫<lb/>
男二復䝉女四其子若孫皆恂恂謙謹趣學不墮翁之<lb/>
教將以明年某月日奉葬于塗菘岡橫瀝之西原嗟乎<lb/>
南野實踐之士孝敬行於家忠厚傳於子恵施於族里<lb/>
義著於朋友積而樂散富而敦禮人有一能之名稱煒<lb/>
煒嗟乎南野羣行斯備既壽且康式蕃厥祉表于厥蔵<lb/>
示法來裔<lb/>
<pb n="KR4e0090_WYG_059-19a"/>
　　　教授郭君墓表<lb/>
刑部貟外郎泰和歐陽湯求余表其外舅郭君彦鉉之<lb/>
墓彦鉉余少壯時莫逆交故不辭郭氏之先見余所敘<lb/>
其家續譜彦鉉諱鼎其祖巨卿父慶宜洪武中湖州府<lb/>
經厯母車氏湖州公五子第二彦鉉也幼從父命為伯<lb/>
父慶宏後自幼警敏喜學有立志兄弟皆不及最為湖<lb/>
州公及伯父登州教授敬守所愛侍湖州公宦途服勞<lb/>
奉養克勤夙夜父卒偕弟西治䘮斂奉柩歸葬咸盡禮<lb/>
<pb n="KR4e0090_WYG_059-19b"/>
友於兄弟季弟龍為鍾仲敏贅壻鍾有怨家縶仲敏及<lb/>
龍誣飾其罪詣京師訴彦鉉不忍弟之陷於非辜馳往<lb/>
視之怨家并縶彦鉉行仲敏龍道中為怨家搒擊不勝<lb/>
楚毒既至臬司語不能出口彦鉉代說本末事竟白誣<lb/>
訴者誅死龍歸道病卒彦鉉不勝慟蓋孝友本諸其性<lb/>
云治書經洪武末縣令丞舉充學訓導彦鉉疏通有智<lb/>
識雍容詳雅善說辭上官皆賢之所言悉見聽用九載<lb/>
訓導績最陞安吉縣學教諭安吉士習下泰和逺甚一<lb/>
<pb n="KR4e0090_WYG_059-20a"/>
力作興九載績又最陞教授順德府學其士習土俗尤<lb/>
下又一力作興之厯五六年日見成效矣㑹有詔仕而<lb/>
老疾者聴致仕彦鉉年已六十有九遂决意去洪熈元<lb/>
年也歸得疾又十年卒宣德甲寅六月六日也享年七<lb/>
十有九彦鉉所至士君子敬服之嘗考廣東鄉試藩憲<lb/>
重其老成人皆曰斯文之表也葬縣北郭坪下之原彦<lb/>
鉉卒時惟三女在侍長者嫁湯次嫁蕭孟節又次嫁劉<lb/>
三省初其出妻李負乳兒歸依外家又數年彦鉉娶尹<lb/>
<pb n="KR4e0090_WYG_059-20b"/>
氏上海教諭子厚先生之女有賢德聞其出妻有子也<lb/>
告於先生求之歸先生躬詣求數數不得自是彦鉉亦<lb/>
宦於逺外李死乳兒長育外氏者名斗𤣥年益長矣彦<lb/>
鉉後有三子名合懽同庚皆已入小學而卒及歸老方<lb/>
重無後之戚其友彭彦晦求得斗𤣥以歸之彦鉉尹孺<lb/>
人皆幸喜郭之一家内外老長嘗見李去時事又見斗<lb/>
𤣥長成而狀貎甚肖父也皆為之感嘆忻恱鄉閭朋友<lb/>
喜彦鉉子歸皆載酒入賀曰郭氏福未艾也彦鉉素有<lb/>
<pb n="KR4e0090_WYG_059-21a"/>
薄田園其子姪私懐覬覦已久一旦聞其出妻之子歸<lb/>
皆錯愕失意即共詬詈合力排出之時彦鉉已病雖其<lb/>
心明而言不能出聲莫或禦之尹孺人兄子鐸幼承彦<lb/>
鉉教育念有報之即言諸其弟姪曰我有田畀斗𤣥其<lb/>
父園田聴若等取無所預也其弟姪不肯容斗𤣥乃復<lb/>
依外家彦鉉中懐抑鬱竟不起弟虎以其子企為之後<lb/>
數年湯夫婦復求得斗𤣥歸捐已田廬畀之而處于其<lb/>
鄉嗚呼彦鉉田園蓋不及百畝然利之移人不必其豐<lb/>
<pb n="KR4e0090_WYG_059-21b"/>
而遽致同氣為冦讐可為世道之深嘅矣若尹先生及<lb/>
鐸及湯之忠厚世豈能得什一於千百也吾故并表章<lb/>
之以示勸戒<lb/>
　　　徵士朱君墓表<lb/>
朱氏吉水儒家其先在宋曰肇先六子皆有文學其季<lb/>
曰斯馨元祐中累舉進士官至刑部侍郎屬四方多事<lb/>
始居吉之白水子惟幾徙暮膳里其後又徙住岐里族<lb/>
姓益蕃至徴士十世矣曾大父雲卿大父景春父存芳<lb/>
<pb n="KR4e0090_WYG_059-22a"/>
皆隠處不仕母李徵士諱淵字子深坤源其别字也生<lb/>
五六歳能成誦古人詩琅琅不輟口侍賔客立凝然終<lb/>
日不懈稍長益喜學從鄉名儒歐陽師尹先生駸駸有<lb/>
造詣聲譽以起洪武中詔郡邑舉賢一時朱氏膺舉者<lb/>
三人從叔憲章以賢良君以明經弟子良以懐才俱至<lb/>
㑹府憲章及君皆以親老懇辭子良自華亭令後陞刑<lb/>
部貟外郎君退日以養親為務授徒里中而親之甘㫖<lb/>
恒充及祭祀賔客之外一無所營友兄弟睦族姻善鄉<lb/>
<pb n="KR4e0090_WYG_059-22b"/>
曲有犯不校有急能周永樂初被徵至以老辭自是優<lb/>
㳺丘壑以教子為務諭其子曰吾不足效世用汝曹勉<lb/>
之嗜好澹素襟度灑落閒暇朋輩相聚商確古今聯詩<lb/>
酌酒超然物表也永樂十六年六月二十日卒享年七<lb/>
十有二葬里堵水陂之原元配周有淑德繼配皆先卒<lb/>
繼龎子男四伯載璇仲載明亦皆先卒叔載經季載衡<lb/>
女四周彞綱陳元康陳祉陳竒齡其壻也孫男八女六<lb/>
載經舉鄉貢授教官今陞貴池縣學教諭詣余泣拜請<lb/>
<pb n="KR4e0090_WYG_059-23a"/>
曰先君子將易簀時顧諸孤曰我死必得西昌楊公表<lb/>
墓無所遺憾不肖孤銘諸心不敢忽忘然久而未遂伸<lb/>
其私不孝之罪深矣願先生哀而畀之以成先君子之<lb/>
志嗟乎徵士君子屬我矣且閲進士江奎所狀君之行<lb/>
應表遂為之表<lb/>
　　　邵仲仁墓表<lb/>
仲仁諱仁姓邵氏世為姑蘇士族曾祖宏祖明之父珤<lb/>
皆隠居有行母顧氏仲仁生有令質器宇凝重稍長卓<lb/>
<pb n="KR4e0090_WYG_059-23b"/>
卓自立嗜文學事親奉養葬祭克致其孝於兄弟相敬<lb/>
愛於朋友重信義教子有道睦親姻厚鄉里有恩鄉之<lb/>
人率重之號長者仲仁未嘗自足而益勵不懈嘗名其<lb/>
居曰樂善鄉人遂以樂善稱之未壯坐累徙滇南雖艱<lb/>
難旅瑣中凡所以行義不减在鄉時故滇南之人皆重<lb/>
之如其鄉人焉鄒孟氏所云有恒心者仲仁其人歟年<lb/>
三十有九卒永樂戊子三月十九日也葬昆明金馬山<lb/>
之南其仲子璇夙志清净從長春真人劉淵然學老子<lb/>
<pb n="KR4e0090_WYG_059-24a"/>
法淵然為易名以正天子書問淵然弟子孰賢舉以正<lb/>
對遂召至京入見命為道錄司右至靈陞右演法住持<lb/>
靈濟宫以正夙夜思惟父母之德善恐遂泯沒無聞介<lb/>
秀才王益夫以吾友翰林編修楊君所述事狀求表其<lb/>
父之墓予受而閲之曰嗟乎其可表也仲仁之為行皆<lb/>
人道之當然亦皆人所可至而世之人能知能行如仲<lb/>
仁鮮矣世之為老釋之徒者率自謂得出世法而回顧<lb/>
其所生漠若塗人者有矣有能惓惓圖永其所生於不<lb/>
<pb n="KR4e0090_WYG_059-24b"/>
泯如以正之孝加鮮矣故特為之表<lb/>
　　　朱氏先塋之表<lb/>
蘇之崇明朱氏諱新字通甫讀書好禮有孝弟之行不<lb/>
别治生業惟勤稼穡蚤作暮息躬督其家人歳穫共公<lb/>
賦外必有餘而施義於其鄉貧乏患難咸賴以濟其施<lb/>
益厚而心恒若不及蓋鄉之善者皆譽其行不善者亦<lb/>
化而改焉治道路惠行者作津梁惠渉者亦皆盡心鄉<lb/>
閭有長者之號某年卒春秋七十有六配葛氏繼唐氏<lb/>
<pb n="KR4e0090_WYG_059-25a"/>
二子長旭字孟熈次暠字某孟熈孝友之行如其父為<lb/>
人恭讓亷靜里俗為變急人之急平居鮮出里門嘗歳<lb/>
饑邑廪不足賑即躬率耆老踰海詣巡撫侍郎周公郡<lb/>
守况侯言狀得米二千餘石歸賑民藉以活弟暠蚤卒<lb/>
遺孤禮樂尚幼撫育如子擇良師友以成其學孟熈某<lb/>
年卒春秋七十有三配張氏一子思政先卒三孫敏安<lb/>
奉皆幼暠居家之行如父兄兄以賦出驛役馬視供具<lb/>
不備逮兄搒笞之暠泣涕如雨即解衣請代笞觀者義<lb/>
<pb n="KR4e0090_WYG_059-25b"/>
之為人喜隠惡揚善年三十有一卒配陸氏二子禮樂<lb/>
禮自太學生以能書簡入翰林職繕冩擢户科給事中<lb/>
改中書舎人今為尚寳司丞洪熈中制贈其父徵士郎<lb/>
中書舎人母孺人朱氏自通甫及配葬崇明之新城南<lb/>
原其二子及婦皆以次祔禮今以省丘墓歸求予表其<lb/>
先塋禮從余在翰林數年質直和易臨事不茍屢改官<lb/>
皆在近侍執守如一蓋余雅重之蓋嘗觀之世之都爵<lb/>
位者及其身既沒其子孫或流而猥瑣汙下甚者庸衆<lb/>
<pb n="KR4e0090_WYG_059-26a"/>
人莫之與齒山林幽逸之士子若孫有起而光顯聞逹<lb/>
為世所重者何哉豈其都爵位者素無以及人又或不<lb/>
能自善其身固不足以裕後幽逸之士能處善循理又<lb/>
隨力所至而人利賴之此其所為有後蓋非偶然之故<lb/>
也若崇明朱氏之先以是已故為之表<lb/>
　<lb/>
　<lb/>
　<lb/>
<pb n="KR4e0090_WYG_059-26b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　東里續集巻三十一<lb/>
</p>
<p>
</p>
  </div>
</body>
</text>
</TEI>