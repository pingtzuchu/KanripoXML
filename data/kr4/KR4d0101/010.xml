<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>長興集巻十</head>
    <p>
<pb n="KR4d0101_WYG_010-1a"/>
欽定四庫全書<lb/>
　長興集巻十　　　　　　　宋　沈括　撰<lb/>
　　潤州金山二使君祠堂記<lb/>
江南為國時升揚潤宫室邑閭環江相望金山能盡有<lb/>
三州山川之盛觀衣冠往還非東府西川之貴人大族<lb/>
則諸侯之重客也其舊勢餘澤至本朝為之借資出力<lb/>
者尚未衰也慶厯中錢使君因其徒以罪相訟訴於有<lb/>
司擊去其主者而表以為禪院使呉僧瑞新居之其徒<lb/>
<pb n="KR4d0101_WYG_010-1b"/>
度其勢不能復得所欲一夕火其居比東方明一山盡<lb/>
赭新既至因其殊破一刀刮去故跡隤髙培下穹下大<lb/>
谷一日皆變化隳殘人始莫不怪之已而為廣堂複殿<lb/>
翼然臨無窮之大江菑巨石梁魚鼈之宅朝江而暮廬<lb/>
殆於必完矣㑹新死復中廢為講舍乆之鞠使君復召<lb/>
禪者達觀圓通代居之或卒或去至宜覺師相因十餘<lb/>
年斤斧之聲相聞而昔之言金山之盛者今復過之矣<lb/>
予少時自金陵來潤州初望見金山纔若鳬雁𣺌𣺌浮<lb/>
<pb n="KR4d0101_WYG_010-2a"/>
沉江波中順流張帆不半日至其下予猶記其室廬略<lb/>
皆鹵莽非若今之嚴煥也未三十年而廢興且三四然<lb/>
每廢輙復加壯雖任之在其主者而能使之興且在二<lb/>
使君也熈寧四年寳覺師為二使君之祠於山中而求<lb/>
予文以記其說曰二人之才能皆為潤人之所思不獨<lb/>
寺之所賴者如此云錢使君名彦逺官終祠部員外郎<lb/>
鞠使君名真卿今為太常丞集賢校理知普州寳覺南<lb/>
漳道人務周也<lb/>
<pb n="KR4d0101_WYG_010-2b"/>
　　筠州興國寺禪悅堂記<lb/>
嘉祐中予客宣之寧國邑溪之西有古佛寺垣棟顛夷<lb/>
叢薈之間披道至其下僅若有人跡而學者守静居之<lb/>
比三年則山嘯木偃複宫曼閣嵬嶪於溪山之間既完<lb/>
矣其所以動其邑人使之輸財捐力凡一櫋櫨塗藁之<lb/>
細皆出静之梱致已則委之而去莫知其所抵後十四<lb/>
年予自禁廷謫守宣州一日典客以佛者見望其貌則<lb/>
静也徐問其所從來曰客髙安郡之興國寺即其廬為<lb/>
<pb n="KR4d0101_WYG_010-3a"/>
浮圖髙數百尺而又使郡人呉文忠與其弟文讃賦泉<lb/>
二百萬闢大堂於其下堂成榜其目曰禪恱而未有以<lb/>
傳其績所以輕千里篾山川之阻以至於宣將子是請<lb/>
所以侈堂之成工而願有以告於其後也予聞之佛之<lb/>
為教凡所為廟塔器飾飲食起居一莫不寓於法於其<lb/>
間不獨其道有以動人而學其法者多能自處於得䘮<lb/>
勢利之外以其無待於勢乃能使不役於勢者為之用<lb/>
以其不覸於利乃能使覸於利者為之忘其所樂以徇<lb/>
<pb n="KR4d0101_WYG_010-3b"/>
之此静之所以屢為宫廬之壯而力嘗若有餘者豈其<lb/>
所操任者獨能果於衆人乎静之言曰其堂之袤可以<lb/>
飯千人其廊疎徼道麗嚴宏傑可以獨名於大江之西<lb/>
也天下之言宫祠之盛者無越於江西是堂也又將闖<lb/>
然獨賢於其間至此知静始棄邑溪之勤不翅若一敝<lb/>
帚殆不足難也佛之所為寓其法於事物之間其微至<lb/>
於無所不在而語言文字為蘧篨則子復可言予之所<lb/>
能書蓋静之所欲言而主子以為之説者如此而已元<lb/>
<pb n="KR4d0101_WYG_010-4a"/>
豐三年二月庚午記<lb/>
　　蘇州清流山錢氏奉祠堂記<lb/>
姑蘇錢君僧孺將謀葬其親而築館於其側歲時率其<lb/>
羣子弟族人祭拜其間凡家有冠婚大事則即而謀焉<lb/>
以謂古之為養者端韠縉紳俯仰跋屈極朝夕之勤以<lb/>
為不足而又博求天下之善道良友廣居吉服以成其<lb/>
志及其捐居處之安晏行之樂而退即於山林丘墓禽<lb/>
棲草伏之野其將委形而待化乎壤冗之間即將乗變<lb/>
<pb n="KR4d0101_WYG_010-4b"/>
倐散以逰乎混茫杳渺之間固莫可得而知也就其所<lb/>
知者登髙則有懐歸思逺之意安居則有春秋霜露之<lb/>
感發乎人之自然則夫親之所安者為倘在是也於是<lb/>
下龍塘之水陟飛泉之山得地之奥焉俯而可濯者清<lb/>
流之泉依而可室者秀嶺之麓四逰而可望者荻胥之<lb/>
野與彭陽之丘也夫其連山起其左大湖支其右近者<lb/>
若趨逺者若翔四時之物遞迎而遞化者交於逰目之<lb/>
所及山深而土良木茂而泉清朝霏夕隂吐翕變化於<lb/>
<pb n="KR4d0101_WYG_010-5a"/>
簷櫨之間可以思可以悲可以樂此館之大槩也錢君<lb/>
好學有才志論當世事慨然喜於有為其追先述志以<lb/>
成其福禄使後世守之而弗墜者豈但以此而已耶<lb/>
　　泗州龜山水陸禪院佛頂舍利塔記<lb/>
龜山西壓大淮其枝自舒蓼漫衍而北度盱眙之𡵻東<lb/>
折其勢垂盡而一峰巍然壁挂踵曳大淵縈淮墳蹂博<lb/>
野壓奔流之滙縻大菑不能窮其深也世傳淮靈伏其<lb/>
下怪風暴浪翕忽崩怒山淵投播飛鳥震落而覆舟發<lb/>
<pb n="KR4d0101_WYG_010-5b"/>
野其害被於數州祥符中淮南至行師始營佛寺於山<lb/>
之陽偶象數百皆爚金為之所以鎮淮祇走龍蜃以為<lb/>
水暴者力未就而門人自信繼其業相因數十年江淮<lb/>
之間揭貲幣轉材篚粮即工於山下者相尾於道慶厯<lb/>
中詔遣中貴人持佛頂骨舍利亟以金塔坎於山脇於<lb/>
是即山為官逶虵登降環絡彌布中為浮圖十有三成<lb/>
為髙二百有五十尺面峙峻閣而複殿翼其後廊疎勾<lb/>
繚下濱淮澨至於天清景明洪流凝湛釋鏤之飾浮動<lb/>
<pb n="KR4d0101_WYG_010-6a"/>
波間鐘梵之聲飄飄下上於杳渺之際舟楫出於其下<lb/>
者莫不為徘徊翔佯掇操而仰望躊躇者乆之予往來<lb/>
淮泗之間經於是山者殆數千每至必翔集顧慮無風<lb/>
波之虞然後敢濟近歲過之則舟人鼓氣自若無復向<lb/>
日危懼恂慄之色問其居人則指以語予曰今之操髙<lb/>
刺舟而濟處則異時之大淵深潭也其説以為汴流之<lb/>
所堙然汴之始鑿於西漢元成之間距今濁河之委貫<lb/>
淮而東者千有餘歲惟審之淵不於此時泯漫而乃驟<lb/>
<pb n="KR4d0101_WYG_010-6b"/>
堙於數十年之間則其謂之禬禳消伏之所為固未容<lb/>
辨也觀龜山之為袤不能數里而宫廬像塔美奥之如<lb/>
此蓋其經營以終其績者自信師之裔宗衍者衍主是<lb/>
山且三十年人信衍故衍得以發其才於宫廬像塔之<lb/>
美自至行發其原再傳至於衍而後細大之物無一不<lb/>
具以匹夫之勢徒步以就萬金之室者豈易為力哉方<lb/>
天下至治極盛四方朝貢餉䭞於京師舟車道其下者<lb/>
居天下十分之七竒風駭浪不作人得以嘯歌俯偃以<lb/>
<pb n="KR4d0101_WYG_010-7a"/>
濟不測之大險别其為神靈所擁而宫廟為之馮翼斯<lb/>
亦理之宜有者况其覺寂之所寓理相㝠絶詎可以起<lb/>
作之意識而欲窮其變神者哉<lb/>
　　宣州石盎寺傳燈閣記<lb/>
凡所謂山川國邑一切空有動寂諸相其廣塵若沙之<lb/>
無窮有大聖人出曰是皆妄也以為妄者亦妄也道不<lb/>
二不二也者非一也唯不二與非一則名尚無所寄况<lb/>
其為言也於是有一乗三乗十二分七拘眩十二韋陁<lb/>
<pb n="KR4d0101_WYG_010-7b"/>
無盡藏法遣一切妄執有大聖人出曰是亦妄也法無<lb/>
作無住至於無説無說亦妄也則有一語一黙一眴搖<lb/>
屈伸而具百千億塵沙法門其為術可謂至約矣釋迦<lb/>
以是付之迦葉世相傳述其流入於中國記其說者其<lb/>
積又且數百巻嗚呼多哉宣州石盎寺有孚師少逰四<lb/>
方得禪者學以歸又欲廣其傳於異時悉聚其書營複<lb/>
屋以藏之曰傳燈閣或謂書為道之累所以釋書而傳<lb/>
之以心又將收其客智澤粕以寓古人之所棄豈正法<lb/>
<pb n="KR4d0101_WYG_010-8a"/>
眼之謂也予以謂無傷也是欲使人無言者言何預哉<lb/>
孚之所欲者傳夫豈傳書也茍得其人雖十二韋陁藏<lb/>
相本空寂茍非其人毗耶據坐未易識辯知其所以為<lb/>
善巧方便奚至翦翦計較於理相筌筏之間哉<lb/>
　　延州重修嘉嶺英烈王廟碑記<lb/>
元豐四年春夏戎黜其長引兵擾邊本道以驛聞詔有<lb/>
司夏罪當治出虎符發諸道兵㑹陜西河東六經絡四<lb/>
十七將步騎數十萬同日西討鄜延路師出之日天子<lb/>
<pb n="KR4d0101_WYG_010-8b"/>
遣使者出内庫香劑上自封書以授守臣以禮告於英<lb/>
烈之祠師出上郡破黨項之衆七萬於圁上執夏人徇<lb/>
地至五原而還凡師所至無風雨霰雹疾癘之災軍還<lb/>
預有功於是行者莫不貴顯恵養獨神有是克相國師<lb/>
物無震奰晏晹順遂不愆師求爵號祭秩其尊而宫室<lb/>
痺陋未稱位號無以示天子尊顯嚴報之意於是賜度<lb/>
支錢三百萬因舊祠而新之凡其皇廬盥燔糦湢之舍<lb/>
儐裸之位至於牲豆容物莫不備稱祠當師牙之南山<lb/>
<pb n="KR4d0101_WYG_010-9a"/>
髙木蕃蓊然上出城堞之杪而室棲其椒歲時禬薦旗<lb/>
纛杳藹鏞罄之聲聞於五城祠且作求有以表神之烈<lb/>
著見於後世跡神之所由興而邑之人無可與考信者<lb/>
有司發故祠之壁乃得昔人所記數篇掇其雅馴可跡<lb/>
者自魏黄初二年二月乙丑天有大聲而星隕於烏水<lb/>
之隂顔上大覆如車若有人植其上者蓋石也赫連勃<lb/>
據有朔方始尊而祠之唐末北平王髙萬興節制彰武<lb/>
軍有所感於神名其山嘉嶺而石人之祠始盛於此康<lb/>
<pb n="KR4d0101_WYG_010-9b"/>
定中黨項入廬關州發卒迎戰為勇所遮於拷栳城黨<lb/>
項襲虚薄延州一夜且轒輼厭旦將危西州州之人禱<lb/>
於嘉山中夜大雪虜驚起視南山草木皆兵也於是師<lb/>
潰而歸始命爵為威顯公凡有所祈薦肅若有物應之<lb/>
嵗輒大禳上即位復尊神為英烈王其祕怪神物發見<lb/>
於人者至是有加焉惟物之無所趣者為無所選於道<lb/>
有所趣則有從有逆從之至至於無所選於道則天與<lb/>
政一而鬼神之情不為難知道有所逆其趣異其歸日<lb/>
<pb n="KR4d0101_WYG_010-10a"/>
以相逺故天與政不相為用而鬼神物怪發為竒傀以<lb/>
干害於政事其趣日以相逺則其情不足以相知道不<lb/>
足以相命不足以相知則其發必謂之竒不足以相命<lb/>
則其接必至於有害故先王之政理於此而天地鬼神<lb/>
陟降先後出於一道主上以道命興四方之才以義用<lb/>
天下朝廷百官政令法度下至於交萬物莫不有道隂<lb/>
陽寒暑小大之物無不茂阜飭和山川墳衍神姦不作<lb/>
而赫靈異物往往發為嘉祥顯貺難功美利以涵被天<lb/>
<pb n="KR4d0101_WYG_010-10b"/>
下上方虚己退挹歸功於鬼神誠信並薦而禮命爵秩<lb/>
興降涗徹之文視以下上天下知其為安息利遂而莫<lb/>
能名其成功此宜有所形容蹈嘆昭神之貺以顯揚天<lb/>
子之盛徳著在金石傳之無窮其詞曰<lb/>
髙奴額額　烏水其下　維魏黄初　有命來舍<lb/>
逮今千年　神食兹土　歲無雹晹　民不疲瘦<lb/>
厯世數十　我宋受命　始啟爵宇　爰自康定<lb/>
康定之師　虜狨塞門　<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>我戎行　赫然有聞<lb/>
<pb n="KR4d0101_WYG_010-11a"/>
夏人惛驕　婦驁不綱　自覆其巢　噪徒以狂<lb/>
跳人綏徳　將㦸我疆　帝震夏<hi>闕</hi>　大興師征<lb/>
超圁漸河　拔其九城　始剪撫寧　最以萬馘<lb/>
遂殱葡萄　至於左澤　凡師所經　罔有災謫<lb/>
惟帝時動　與天降陟　帝不名功　散圖爾肄<lb/>
人懋爵頒　神襲命祀　廟貌黝陋　不稱祭秩<lb/>
發幣太府　考是燕室　烏水湯湯　騃鼓洋洋<lb/>
新宫既荒　神具樂康　騃鼓崇崇　神格新宫<lb/>
<pb n="KR4d0101_WYG_010-11b"/>
鑾車畫<graphic n="KR1042" url="https://raw.githubusercontent.com/kanripo/KR-Gaiji/master/images/KR1042.png" mimeType="image/png"/>　翩其以風　有風自惟　神御肴䔩<lb/>
薦盥興伏　旗旐煜煜　有風自樾　神陟在墳<lb/>
笙鏞鼓神　我舞踆踆　神錫有年　以風以雨<lb/>
神錫晉夀　式燕式譽　多黍多稌　嘉山之下<lb/>
無悔無怒　神職伊祐　帝撫萬方　天鑒惟徳<lb/>
神罔怨恫　孰非帝力　行則在上　居則在憺<lb/>
莫逺莫忘　五城是瞻<lb/>
　長興集巻十<lb/>
</p>
<p>
</p>
  </div>
</body>
</text>
</TEI>