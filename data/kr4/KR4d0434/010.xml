<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>牆東類稿巻十</head>
    <p>
<pb n="KR4d0434_WYG_010-1a"/>
欽定四庫全書<lb/>
　牆東類稿巻十　　　　　元　陸文圭　撰<lb/>
　　跋<lb/>
　　　跋杜東洲詩後<lb/>
嵗在辛酉始識東洲杜君於蘇臺見其魁岸英宕眞奇<lb/>
男子也不知其為詩人甲子夏五余自容山抵舍案上<lb/>
忽見東洲詩集手不及盥快展疾讀盡一巻如入武庫<lb/>
戈甲劒㦸森森逼人於是囅然笑曰此非東洲之詩乃<lb/>
<pb n="KR4d0434_WYG_010-1b"/>
唐人古句君拾得之耳五言律似王維姚合下及劉長<lb/>
卿七言如許渾崔顥絶句亦不讓岑參杜牧之蓋東洲<lb/>
好游北窮松漠東望海若有司馬子長足跡不到處宜<lb/>
其詩發揚蹈厲奇中律吕可附極𤣥又𤣥之後也欲為<lb/>
痛著數語而余駕方稅君舟已邁遂有餘恨他日寄全<lb/>
帙來鋟梓當以序引見囑庶蠅附驥云<lb/>
　　　跋隂德詩後<lb/>
善惡之報有以理推之者以氣推之者理所當然而氣<lb/>
<pb n="KR4d0434_WYG_010-2a"/>
適與之符則其應也如響理所不然而氣之感也厚則<lb/>
惡亦有時而不報理雖正而氣之植也偏則善亦有時<lb/>
而不報若是者總歸諸天而天亦不能以自必故凡經<lb/>
傳所言善惡之積而祥慶殃咎之必至者常理也如伯<lb/>
夷餓比干死顔子夭則理之所無而氣之變為之也嗚<lb/>
呼此聖賢之所不言而存世教也其意微矣仲鼎父論<lb/>
鄧伯道之事謂之裁度義理不當棄其子則可謂因如<lb/>
此而獲罪于天遂絶其子則不可伯道以石氏之亂不<lb/>
<pb n="KR4d0434_WYG_010-2b"/>
得已而棄一子天猶絶之則永嘉之末盜賊羣起殺人<lb/>
以千萬計天乃恝然不省而皆俾之横行得志又何耶<lb/>
余謂報應之理天不可知而不幸者當歸之命人之為<lb/>
人但可為善而不可為惡則不易之性也然為善者尤<lb/>
不可有責報之心有所利而為之為善必不誠則欺天<lb/>
矣仲鼎父以為如何<lb/>
　　　跋般若心經<lb/>
心者佛之别名心外無佛佛外無心是心也神妙卓立<lb/>
<pb n="KR4d0434_WYG_010-3a"/>
不與物俱靈光獨耀迥出塵根不立文字不由見解風<lb/>
幡自動兒啼自止若夫向塔相輪邊走去西川㸔競渡<lb/>
便被狐精勘破此理如何天英上人示余楷法心經余<lb/>
不通梵書讀之正自解其意據注家以色受想行識為<lb/>
五隂眼耳鼻舌身意為六入色聲香味觸法為六塵而<lb/>
楞嚴悉指為虚妄然則不妄者獨此心耳注家又以苦<lb/>
集滅道為四諦諦者審也審其理也又以菩提薩埵為<lb/>
覺而有情阿耨多羅三藐三菩提為無上正等正覺波<lb/>
<pb n="KR4d0434_WYG_010-3b"/>
羅密多為到彼岸以華言梵音又文之以理不知彼葱<lb/>
嶺以西諸國語果如是耶余獨愛其心無罣礙故無有<lb/>
恐怖之語以為有合于仲尼觀呂梁伊川渡漢水之意<lb/>
然西方之教以無心為主魯東家之學以正心為主此<lb/>
理又何如各請天英下一轉語<lb/>
　　　跋邵僧坐化偈<lb/>
林回棄千金之璧負赤子而趨彼以天屬也安上人不<lb/>
念其親有疾弗療趺坐瞑目黙齋翁不念其子方懽喜<lb/>
<pb n="KR4d0434_WYG_010-4a"/>
讚嘆眞以為往淨土生蓮花也是之謂見解是之謂了<lb/>
空是之謂瞿曇氏之學其心術冷氷氷地其天性離矣<lb/>
安乎惜無以曾子易簀之事告者翁乎惜無以子夏喪<lb/>
明之事告者雖然曲士不可以語道者束于教也余之<lb/>
謂矣久欲與迎福老辨析此義當暑未竟<lb/>
　　　跋黄子高先誥<lb/>
金鳯黄氏世為暨陽望族家譜傳二百年舉字子高余<lb/>
同年友篤學力行克紹其家延祐甲寅初行貢士法子<lb/>
<pb n="KR4d0434_WYG_010-4b"/>
高首中鄉試授常熟州學教授待次未上一日攜其六<lb/>
世祖諱待聘誥二通示余盥手捧讀其一通紹興三年<lb/>
七月可右迪功郎逸其首云止奉公體國宜加奬録八<lb/>
字是時官制分左右左為有出身人今曰右不知其奬<lb/>
録之因攷之宋史元年六月邵青叛引兵趨江隂二年<lb/>
五月浙部淫雨害稼先數日江湖冦多綱運不繼罷發<lb/>
運司公之受賞意其非糾合民義則納粟賑饑所謂奉<lb/>
公體國者此歟其一通則淳熈十三年四月可贈通直<lb/>
<pb n="KR4d0434_WYG_010-5a"/>
郎因公之子安豐判官諱滸引郊赦恩乞賜其父者也<lb/>
按譜滸字濟卿紹興十五年乙丑劉璋榜登第距乃翁<lb/>
受賞時不過十有餘年後仕至朝奉郎提轄行在㩁貨<lb/>
務然則翁義方之教積善之慶槩可見矣君子之澤踰<lb/>
五世而猶未斬子高方昌而大之嗚呼太行王屋之山<lb/>
眞可得而移也又嘗記渡江初陳去非與席大光避地<lb/>
湖湘不過詩詠自娛無濟時康國之志相繼被召三年<lb/>
陳自中舍除小天官席由吏書拜參去年八月孟庾權<lb/>
<pb n="KR4d0434_WYG_010-5b"/>
同都督江淮荆浙諸軍事移屯金陵今誥中所書參知<lb/>
政事出使吏部尚書闕者此也權書洪儗則當時在禮<lb/>
部請兼用詞賦經義取士者也先是吕元直自江上歸<lb/>
過姑蘇守臣席益請去瑣闥黨魁吕大喜於是吕復相<lb/>
益入朝而給事胡康侯奉祠誥中給事中唐傳必代康<lb/>
侯者也不著其姓史無所考捨經明行修之安國用無<lb/>
所知名之唐傳將涉千里却騏驎而䇿蹇驢相業如此<lb/>
恢復何望焉阜陵無宰相若王季海之奸邪梁叔子之<lb/>
<pb n="KR4d0434_WYG_010-6a"/>
庸黙在所勿論巻中姓名厯厯可指追思曩昔撫几三<lb/>
歎使鄭叔則聞之必大笑曰何預我邪丙辰七月望後<lb/>
閱董弅所著閑燕常談云建炎三年正月黄唐傳為中<lb/>
書舍人然則此人姓黄數月後必又遷給事矣<lb/>
　　　再跋<lb/>
余跋後數日因閱中興奏疏胡明仲言於思陵曰今典<lb/>
章文物一切掃地百司庶府殆為虚設其必不可闕者<lb/>
惟吏部户部為急誠使江淮兩浙湖北並依八路法愼<lb/>
<pb n="KR4d0434_WYG_010-6b"/>
擇監司而付之則吏部銓事亦復減省不過置侍郎一<lb/>
員郎官兩員胥吏三十人則所謂磨勘封叙奏薦常程<lb/>
之事一按而舉矣又曰所謂宰相之任代天理物扶顛<lb/>
持危其責任重非特早朝晩見坐政事堂弊弊然於文<lb/>
具之末而已明仲此疏正建炎三年九月為起居郎時<lb/>
吕頤浩為相惡其切直罷之今觀此誥吕書字甚謹推<lb/>
賞一迪功亦親視之他可知也非明仲所謂常程文具<lb/>
之末者乎覽之太息後五十年至淳熈間選人勅黄左<lb/>
<pb n="KR4d0434_WYG_010-7a"/>
右相皆免書不知始於何人建明當攷<lb/>
　　　跋栁公權帖<hi>原注盛明卿藏</hi>
帖云近過雲安種種未及但深反側外日虚奬甚幸臨<lb/>
行不敢詣某呈歐跋云栁君此帖清奇出塵在諸石刻<lb/>
上深有晉人骨法數百年手削存乎其前景仰高風也<lb/>
吾友石君孟光祕收修為跋之後又有臧彦發喬仲山<lb/>
跋史不載誠懸出處不知以何年月何事到有杜鵑處<lb/>
誠懸以忠諌自結主知亦何待人奬借末有呈字必上<lb/>
<pb n="KR4d0434_WYG_010-7b"/>
達官惜不詳姓名耳廬陵公跋謂此帖出塵在諸石刻<lb/>
上此墨蹟也以比石刻何耶况大和開成距宋昭陵亦<lb/>
未有數百年也歐跋不偽但恐不在此帖上耳石君孟<lb/>
光臧君彦發至仲山已三易主又為明卿所得君其愼<lb/>
寶乃今數百年矣<lb/>
　　　跋麥舟巻<lb/>
范高平清規粹德精忠偉度為宋名臣第一忠宣為之<lb/>
子豈不知父志與父之量麥舟之事乃其淺鮮者故誌<lb/>
<pb n="KR4d0434_WYG_010-8a"/>
傳皆不載不足載也或者疑其不稟命想視此數石之<lb/>
麥為重耳夫聞斯行諸有父兄在子路所聞所行有大<lb/>
於此者矣非麥舟之類也又有一說曼卿年長於希文<lb/>
其視忠宣猶孫行也人徒知范公父子之好施而不知<lb/>
曼卿豪放之氣輕視富貴非大賢之賜則亦不屑受也<lb/>
今人慣道一乞字而甘食嗟來之食夫豈知芙蓉城有<lb/>
仙人哉<lb/>
　　　跋坡翁與承天明老帖<lb/>
<pb n="KR4d0434_WYG_010-8b"/>
坡集板行甚多何掄所編三蘇大全最為叢雜該備皆<lb/>
不見此帖何也坡再游錢唐與南北兩山諸僧最稔所<lb/>
謂靈山高人自有縁契者然別去五年已有湖上僧舍<lb/>
不復往日之歎遼鶴重來當何如其感慨耶<lb/>
　　　跋放翁與文定劄子<lb/>
始意文定公帥越時與山隂往來必稔今睹墨帖所謂<lb/>
拜違崇仞者是此翁曾至吳鄉也又有假鉞視師語而<lb/>
封函之首呼制置資政同知此必嘉定更化後再起帥<lb/>
<pb n="KR4d0434_WYG_010-9a"/>
金陵時也三幅合為一通劄子提頭體當然放翁老矣<lb/>
䑛犢之愛情類楊彪亦恃公知己也<lb/>
　　　跋蔣良貴梅堂竹亭二記<lb/>
梅堂竹亭二記與鶴山書院拱極堂矩堂相表裏皆端<lb/>
嘉一時崇尚理學之文前乎曾蘇無是也又前乎韓桞<lb/>
亦無是也非無是文也無是識也嗚呼美哉文靖之辭<lb/>
精贍文忠之辭明暢忠文之辭簡質一以世教民彞為<lb/>
主藹然仁人孝子之用心也又豈可以文論哉伏讀三<lb/>
<pb n="KR4d0434_WYG_010-9b"/>
歎敬識下方<lb/>
　　　跋陳忠簡公騤與子帖<lb/>
前輩謂不可觀人私書私則不可傳也弗私何害忠簡<lb/>
與四九郎帖持身以潔訓子以儉藹然有范文正歐文<lb/>
忠家法賢矣哉或謂後溪除命公實沮之疑黨韓者然<lb/>
己巳之罷與諸賢相前後終不與余端禮京鏜同升公<lb/>
豈黨韓者耶疑史評未當<lb/>
　　　跋丘文定公手帖<lb/>
<pb n="KR4d0434_WYG_010-10a"/>
戊辰己巳年朝廷多故方隅不靜蜀冦未平西泝歸峽<lb/>
東出利閬兵鋒所交積骸枕山壑流屍散江而下赤白<lb/>
囊警報無虚日謠言煩興民聽惶惑夏秋旱虐赤地千<lb/>
里餓殍滿野余老病卧家祈死不能適丘君立中攜示<lb/>
先太師文定公與其冰翁吳刑侍書得之渭陽家手澤<lb/>
如新余讀之三歎是時公自樞密院檢詳予祠起知武昌<lb/>
淳熈己亥嵗也書中首言祈雨百方不應村疃缺食繼<lb/>
言彊盜刼殺閬倅歸倅皆傳聞不得其死散牓捕緝而<lb/>
<pb n="KR4d0434_WYG_010-10b"/>
實不然然湖冦因此平靖有將錯就錯之語凡此數條<lb/>
皆與今日事相類殊可怪也上距百五十年矣然淳熈<lb/>
何如也天運回還隂陽長歇人事變更竟何如哉末言<lb/>
辰沅桫板價直𦂳厚者不易得之為僥倖余將就木猶<lb/>
未辦此季孫之檟不可畧取掩巻憮然<lb/>
　　　跋趙學士書<lb/>
宋廣平梅花賦有虛谷獻之仁近三先生跋公自叙云<lb/>
垂拱三年戰藝再北客館東川觀牆隂梅花托根非所<lb/>
<pb n="KR4d0434_WYG_010-11a"/>
感而作賦皮襲美見而稱之竟失其傳三百年後復出<lb/>
諸老先生考訂精詳援據該博無復加矣於公出處進<lb/>
退之義未之及也余獨怪垂拱何如時十月為坤黄裳<lb/>
易位天地閉草木為之不蕃此賢人括囊而隠之時也<lb/>
廣平方欲出仕又恨其登第之不早何耶東川非其所<lb/>
鳯閣鸞臺乃其所耶公剛腸嫉惡勁氣逼人老而彌篤<lb/>
誠為可敬計作賦時牝雞老嫗尚未得二嬖也羅織之<lb/>
禍諸賢騈首就僇後人哀之而亦惜其才之輕試也公<lb/>
<pb n="KR4d0434_WYG_010-11b"/>
鞫獄太原而出使方力爭之幾不免虎口設有不幸不<lb/>
過如洩冶之徒終未合蘧伯玉君子之道故君子貴時<lb/>
中尚知幾若公晚輔開元正色立朝永保貞固相業居<lb/>
第一則議者無訾焉余頃在吳子餘書几見公梅花賦<lb/>
未識偏旁讀不成句與今本絶異未知孰是所謂作賦<lb/>
補亡則虚谷以為忠定伯紀山村以為文清太初二李<lb/>
不同誠伯紀也足以配廣平然恐太初為是更考之宋<lb/>
歐陽光祖壽丞相亦賦此<lb/>
<pb n="KR4d0434_WYG_010-12a"/>
　　　跋子昻冩韓詩一首與鄉貢錢子原求跋<lb/>
昌黎屢舉不第遇陸敬輿知貢舉乃始得之感知賦上<lb/>
光範三書皆貞元八年以後事遇不遇命也何汲汲若<lb/>
是耶然識眞者少世無敬輿將終身不第矣雖終身不<lb/>
第而日光玉潔之文萬古不磨豈明水一賦顔子一論<lb/>
能盡其槩耶趙學士所書古詩筆法雄健似不為子原<lb/>
設諸君期子原科第者淺之焉知子原者矣<lb/>
　　　跋王本齋畫像<lb/>
<pb n="KR4d0434_WYG_010-12b"/>
總管王公幼躋膴仕江浙淮湘敭厯殆遍毎一官畫一<lb/>
像讚者盈軸莫不羡其金章紫綬之貴優加陟任今居<lb/>
嚴陵府幕他郡縣有事輒委君治之以亷能著聲江浙<lb/>
云君三衢士家今寓錢塘<lb/>
　　　跋三生圖<lb/>
按三生圖出袁郊所記而坡仙嘗手抄成傳以補天竺<lb/>
故事葛洪稚川之歌可謂夙契守儒端士多不之信夫<lb/>
精氣為物游魂為變而非輪迴之謂也原始返終則知<lb/>
<pb n="KR4d0434_WYG_010-13a"/>
死生之說伊川謂當於原字上用工夫又曰須是自得<lb/>
使當元祐間館閣爭論時或及此則必當與坡力辨不<lb/>
尤甚於哭則不歌乎簡卿出千里臨本示余書此一笑<lb/>
　　　跋李良心萬里江山圖<lb/>
前代畫山水名家如大小李將軍范郭諸人尺楮丈素<lb/>
價重連城千金不易以其所繪似眞山水也然而羇人<lb/>
逸士多居山澤而貪夫籠山澤之利者赭山而採竭澤<lb/>
而漁所謂山深無計避征徭而魚蠻子告勿語桑大夫<lb/>
<pb n="KR4d0434_WYG_010-13b"/>
者不幸而遭之雖欲捐宅舍棄墳墓避地逺去而不可<lb/>
得可為世道歎息周子華示余李良心畫本余睨視之<lb/>
峯巒草木鬱鬱蒼蒼萬里江山一覽而盡余驚問曰此<lb/>
何境也其某州某縣界邪有長江之葦邪有空山之石<lb/>
邪吐舌久之手捲還客<lb/>
　　　跋十梅圖<lb/>
靈隠老子跋云自召南說命言梅之實後梁唐宋詩人<lb/>
止咏其花以為世道不古余乃為解梅嘲云古今咏梅<lb/>
<pb n="KR4d0434_WYG_010-14a"/>
多矣自水部至茶山一聯半句收拾圖中殆盡然有遺<lb/>
恨半山真字裝字韻唐律七言老坡魂字韻古風三首<lb/>
精巧絶唱皆不入選是殆不可以筆墨形容其標格香<lb/>
韻超出色空眼界如謂言花不言實為古今世變之驗<lb/>
莫太殺風景否昔吾鄉余卿一遊梅臺之下俯見横枝<lb/>
醮水嗟賞久之左右進曰覆侍郎此名消梅味極佳余<lb/>
不覺失笑由今思之當併入叢林公案也壬申建子月<lb/>
書<lb/>
<pb n="KR4d0434_WYG_010-14b"/>
　　　跋海棠圖有數鷦鷯集其上<lb/>
沉香亭美人殢酒睡未足豈堪聞枝上啁哳之聲使九<lb/>
華帳裏夢魂驚耶<lb/>
　　　題索句圖<lb/>
咸平以後景祐之前結廬孤山有隠君子焉詩案無塵<lb/>
維寂及𤣥㝠搜物外隠几嗒然影香得句佳處參禪起<lb/>
視湖光霜月在天梅瓶無香茶鼎無煙悵鶴夢之俄空<lb/>
泣茂陵之遺編畫史雖工意妙不傳<lb/>
<pb n="KR4d0434_WYG_010-15a"/>
　　　題空隠和尚行巻并謝草蟲之惠二首<lb/>
大隠非隠真空不空空在實裏隠在顯中儒釋兩家同<lb/>
異曰將無同<lb/>
蠢蠢含靈各有佛性活者即動死者便靜死活只在紙<lb/>
上要人究意<lb/>
　　　題畫牛小巻<lb/>
枯梢淺草兩牯且行且嚙童子困卧其上殊自得也視<lb/>
其狀貌朴野必不能角上掛漢書讀項羽傳雖然日長<lb/>
<pb n="KR4d0434_WYG_010-15b"/>
睡足欠伸時不識字更佳也<lb/>
　　銘贊<lb/>
　　　存存齋銘為金尚志作<lb/>
存存之義本乎易繋君子存之庶民反是存之有道養<lb/>
吾夜氣晝之梏亡則不存矣成性天與何待于存閑邪<lb/>
則誠多欲則昏勿揺汝精毋滑而魂虚以待之衆妙之<lb/>
門噫此求仙之術非吾儒之言<lb/>
　　　安處善齋銘<lb/>
<pb n="KR4d0434_WYG_010-16a"/>
人之為善皆有四端意所由來尤貴審觀所由雖善必<lb/>
察所安聖人知人如是而已董生之論蓋本諸此孔以<lb/>
待人董以處已人已雖殊善則均耳以危為安以出為<lb/>
處曠宅弗居保於逆旅凝水焦火戒其傷汝<lb/>
　　　玉泉銘為琴士劉伯賜作<lb/>
三閭之潔孤竹之清萬古空山化為泉聲洗月涓涓度<lb/>
風泠泠游魚出水誤作琴聽<lb/>
　　　石磵長老贊<lb/>
<pb n="KR4d0434_WYG_010-16b"/>
水流涓涓久滴石穿磨成鏡面底不是磚<lb/>
　　　古磵長老贊<lb/>
苔封老樹槎牙藤穿怪石頑獷半夜山空月明倒浸一<lb/>
枝梅影<lb/>
　　　瑞芝贊<lb/>
公車入閩仁風載揚協氣嘉生煒煒煌煌華粲紫金膚<lb/>
凝截肪繪以為圖播而成章咸曰休哉維公之祥匪公<lb/>
之祥邦家之光<lb/>
<pb n="KR4d0434_WYG_010-17a"/>
　　　枯木畫贊<lb/>
石瀨涓涓細水無聲西風葉脫老木孤撐碧篠叢茁青<lb/>
苔側生飛離兩兩山中來者見人不驚翔而復下此為<lb/>
何處莽蒼之野<lb/>
　　文<lb/>
　　　勸農文二首<lb/>
每嵗仲春勞農於東郊此古之禮而朝廷之令典也州<lb/>
縣長官以勸農事三字繫之職銜之下於事為重詔書<lb/>
<pb n="KR4d0434_WYG_010-17b"/>
毎下率以農桑為王政先申明禁約唯恐不至句容一小<lb/>
邑土瘠民貧近行移坊鄉凡有閒田隙地廣殖桑棗爾民<lb/>
亦旣忻然趨令二月始和農出在野縣官率其屬以延見<lb/>
父老非為文具務敦實業爾父老率鄉之子弟惟勤惟謹<lb/>
勿惰勿游勿好勇鬬狠勿飲博爭訟惟耕蠶是務耕蠶者<lb/>
衣食之本不耕則饑不蠶則寒饑寒迫於身則放僻邪蕩<lb/>
無所不為伊爾父老之羞爾其訓教之西成之後農時有<lb/>
隙子弟各入鄉學習以孝弟忠信所以崇鄉里之化也若<lb/>
<pb n="KR4d0434_WYG_010-18a"/>
夫苛征慢令貪刻以厲爾民縣官所不忍為益思檢身<lb/>
繩下以無負于爾百姓父老在此吾不食言<lb/>
農重事也州縣官以勸農二字繫銜毎嵗春月延見父<lb/>
老於東郊誡之農事禮也夫水旱之不時此天數也隄<lb/>
防必築以泄水患陂塘必浚以通水利修水旱之備也<lb/>
人事不盡諉之天時爾農所以重困一夫不耕或受之<lb/>
饑一婦不桑或受之寒衣食不足而有饑寒之患則不<lb/>
肖之心生爾農戒之哉古書有之若農服田力穡乃亦<lb/>
<pb n="KR4d0434_WYG_010-18b"/>
有秋服字有用力之意力字有勤勞之意不用力不勤<lb/>
勞即是惰農惰農安有秋成之望繼自今父訓其子兄<lb/>
詔其弟妨農之事一切不為毋游手好閒毋沈酗於酒<lb/>
毋好勇犯上毋不孝不友有一於此官有常刑此又爾<lb/>
農所當勸者其敬聽吾言毋忽<lb/>
　　　戊辰勸農文<lb/>
暨陽一小州土狹民貧官府治從簡易一毫不肯科擾<lb/>
近者口鹽徧敷塘夫逺役出不獲已然且多方區畫害<lb/>
<pb n="KR4d0434_WYG_010-19a"/>
不及細民爾父老所親見也去春饑民在野為之貸糧<lb/>
接濟僅免流散夏秋蝗蝻繼發極力收捕幸無害稼嵗<lb/>
小登一冬雨雪愆期深為爾農憂之二月初吉田事載<lb/>
興長官親出東郊勸耕雖循舊典亦欲延見父老巡省<lb/>
田里爾等一鄉之老當帥一鄉之子弟胥訓告胥教誨<lb/>
浚乃溝洫慎乃隄防利乃耒耜修乃疆畎事事有備有<lb/>
備無患又須孝養父母弟遜兄長毋淫于逸于游惰農<lb/>
自安不勤不勞越其罔有黍稷爾農戒哉其或好勇鬬<lb/>
<pb n="KR4d0434_WYG_010-19b"/>
狠博奕飲酒聚其淫祀驅誘良民邦有常刑罪及爾身<lb/>
弗可悔<lb/>
　　　君山東嶽行宫求雨文<lb/>
禮經有云天降時雨山川出雲君山郡之主山惟靈坐<lb/>
鎮此地血食千載今民以旱告田苗將槁吏奔走不遑<lb/>
靡神不舉卒莫我聽謹再拜稽首請命于爾有神神其<lb/>
相之錫以甘澤使苗勃然以興乃亦有秋豈惟吏塞其<lb/>
責神亦有辭於民敢告<lb/>
<pb n="KR4d0434_WYG_010-20a"/>
　　　本州城隍求雨文<lb/>
時雨愆期常暘告虐旱勢太甚王廟食此地與吏共職<lb/>
斯民吏之不職罪也王坐視民困而不為為之易耳吏<lb/>
之力不及此敢告<lb/>
　　　茅山廣濟廟祝文<lb/>
雷平之池小龍在焉旱禱輒應以膏我稷黍前代賜額<lb/>
相沿至今奉命而來酌水以獻<lb/>
　　　龍光廟祝文<lb/>
<pb n="KR4d0434_WYG_010-20b"/>
龍光之廟距縣二十五里神龍所寢雲雨興焉潤澤一<lb/>
方有功得祀敬以香幣用致上命<lb/>
　　　青元觀祝文<lb/>
雨三日以往為霖黑潦滿道民不適有居祠屋方修將<lb/>
有乘赤鯉而來游者敬率弟子躬候水濵願施斬蛟之<lb/>
劔永寧下土<lb/>
　　　張大帝祝文<lb/>
惟神發源桐汭兹為行祠石柱硯池尚存飲馬之跡治<lb/>
<pb n="KR4d0434_WYG_010-21a"/>
水有功法宜得祀欽帝之命顯王之靈爐香未轉降福<lb/>
孔嘉<hi>原注圖經載禱雨爐轉不已</hi>
　　　張烈帝祝文<lb/>
惟神平亂有功遺愛於丹陽延陵之境今隣國為壑湯<lb/>
湯方割能不動心乎靈與天通有求必應<lb/>
　　　張帝祝文二首<lb/>
惟神在昔佐帝有功環江東之境皆神所部今一邑之<lb/>
水未至懷山襄陵神之治之何難之有<lb/>
<pb n="KR4d0434_WYG_010-21b"/>
近頒詔㫖以神顯跡于江海之間進崇徽號亦既奉牲<lb/>
以告矣今秋陽杲杲憂心如熏神忍坐視之乎驅霆駕<lb/>
風起蟄龍而鞭之神之職也奉答休命庶其在此<lb/>
　　　武烈帝祝文二首<lb/>
神之烈顯於武德之初神之靈通乎百世之下廟食於<lb/>
此者宜以救民為心久旱無雨民咨胥怨敢告<lb/>
惟神當武德之初作輔偏方有功濟世司徒之號自梁<lb/>
迄今旋加帝封廟食南土東門有祠邑人所瞻敬致蘋<lb/>
<pb n="KR4d0434_WYG_010-22a"/>
藻具揚休命<lb/>
　　　沈王祠祝文<hi>原注王諱慶之</hi>
惟王晩登極品罄竭孤忠主昏不明卒殞厥命大節凛<lb/>
凛廟貌如生下蜀之山北枕江水朝命致享敬弔英魂<lb/>
　<lb/>
　<lb/>
　<lb/>
　<lb/>
<pb n="KR4d0434_WYG_010-22b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　牆東類稿巻十<lb/>
</p>
<p>
</p>
  </div>
</body>
</text>
</TEI>