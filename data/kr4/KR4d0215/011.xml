<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>拙齋文集巻十一</head>
    <p>
<pb n="KR4d0215_WYG_011-1a"/>
欽定四庫全書<lb/>
　拙齋文集巻十一　　　　宋　林之竒　撰<lb/>
　　啓<lb/>
　　　賀開府史丞相帥閩<lb/>
被衮繡而位上公四海乆欽於德望擁節旄而鎮南國<lb/>
三山甫借於威聲行將沛霖雨之仁恩坐致塞乾坤之<lb/>
和氣歡謡四合輿頌一新恭惟某官醖藉含𢎞操履剛<lb/>
正立忠孝之大節抱文武之全材鑄就褭麟金常經於<lb/>
<pb n="KR4d0215_WYG_011-1b"/>
百錬養成梁棟木寖底於百圍繇要路之荐更挺宏規<lb/>
之屢試藹甘盤之舊學皆正心誠意之淵源富伊尹之<lb/>
先知攄致君澤民之底藴嘉績已垂於竹帛殊勲列在<lb/>
於鼎彛謝安石蚤為東山之游裴晉公尚頼北門之䕶<lb/>
分陕以治仗鉞而行百粤承風可愛甘棠之蔽芾三台<lb/>
近日重期梅鼎之和調閩地増光帥旌俄指父老翕然<lb/>
而相慶慰巖石之具瞻吏民晏若以交孚快景星之先<lb/>
覩隆私莫比厚眷有加第恐思納誨之功不容處承流<lb/>
<pb n="KR4d0215_WYG_011-2a"/>
之寄再恢宇宙永㑹風雲某踸踔微蹤跰躚弱質蓬山<lb/>
備數猥䝉頋盼之榮宗邸負丞便有升沉之隔嘆槐庭<lb/>
之深䆳幸梓里之依歸坱圠大鈞行遂二天之託卑微<lb/>
小吏敢憑一日之知輒修竿牘之誠少叙門墻之舊髙<lb/>
秋澄肅潭府優游願迎玉燭之和重赴金甌之選<lb/>
　　　賀陳左相啓<lb/>
光膺制麻登冠台席中外百辟驩喜一詞晉德盛而朝<lb/>
廷愈尊泰道亨而君臣自合竊以輔相之任明主所以<lb/>
<pb n="KR4d0215_WYG_011-2b"/>
立政化之元艱難之時皇天所以開賢哲之業非艱難<lb/>
何以顯所降之大任非輔相何以使勃然而中興振古<lb/>
以還此理明甚元海接武而雲擾王茂𢎞謝安石由此<lb/>
奮庸兩河裂地而虎争裴晉公李文饒因而底績盖惟<lb/>
震風凌雨始知有棟宇之安苟皆坦塗安流何以見舟<lb/>
車之利故銷金石無俟累月而有鎡基不如待時夫豈<lb/>
人力之能為莫非天命之所在恭惟蚤由徳進浸以<lb/>
時亨恢恢毎謹於大軱斷斷不循於他技畢公正色既<lb/>
<pb n="KR4d0215_WYG_011-3a"/>
成弼亮之功山甫令儀未究將明之略逮兹雲龍千載<lb/>
之遇復契啐啄一時之機乃論功次輔之聨乃正位首<lb/>
台之重一新觀聼再茂經綸此誠君子見行可之時况<lb/>
值真主大有為之日郵命甫播羽檄適馳屬寶運之将<lb/>
新肆强隣之匪茹使命夷倨邊候繹騷神奪其𠂻孰可<lb/>
忍也天之所啓其在兹乎去兵去食而信不可無彼既<lb/>
畔盟而罔顧知彼知己而戰固不殆子豈退舍之能安<lb/>
願潜先物之幾益謹折衝之筭𣺌彼封疆之蕞爾政惟<lb/>
<pb n="KR4d0215_WYG_011-3b"/>
談笑而摧之吾何畏哉必也師直為壯我則異是所謂<lb/>
道御而王鬼神理顯於惡盈蠻夏心同於助順元魏東<lb/>
遷而都洛殆欲速亡秦苻南舉以渡江何殊送死彼衰<lb/>
無日吾圉何憂劉項之勢宜決於雌雄袁曹之争豈繫<lb/>
於強弱惟人謀之咸賛廼帝命之不違攻不足者守有<lb/>
餘亟宜伸於廟筭壹大治則終身創果何憚於武功盖<lb/>
威惟斷而乃成事必忍而後濟某也運甓平日擊楫此<lb/>
時毎忘恤緯之憂願奮死綏之勇念門下新騰於揆路<lb/>
<pb n="KR4d0215_WYG_011-4a"/>
方士林争馳於賀緘懼求苦語之缺然惟騁䛕辭之紛<lb/>
若敢推德愛冒獻忠規竊謂勝籌當決於帷中竒兵宜<lb/>
運乎堂上投機之間不容穟奚俟狐疑掩耳之前有震<lb/>
霆惟貴神速上䇿莫如自治先發乃可制人冀乗兹爰<lb/>
立之初即助為於鑠之舉佇聞勒騎一洗唐太宗渭上<lb/>
之盟當務磨崖重勒元次山浯谿之頌<lb/>
　　　上朱中丞啓<lb/>
益隆上眷進位中司國論求衡石之公鄉邦増泰華之<lb/>
<pb n="KR4d0215_WYG_011-4b"/>
重竊以三臺鼎峙自古惟御史無以加五院緯連在今<lb/>
以中丞為之長引人主耳目之所不接達乎四方合天<lb/>
下腹心之所欲言出於一口勤求民瘼以安萬姓䋲糾<lb/>
官邪以肅百僚獻納之責實通於諍臣董正之權或重<lb/>
於宰相兹事體大舉世才難共惟中丞事君無私許國<lb/>
有素木將用於梁棟必待十圍金未鑄於褭麟嘗經百<lb/>
錬退而處約藏以待時筆下掃千人之軍胷中蟠萬巻<lb/>
之讀優游莘渭身為十載之閑宻勿唐虞道有一言之<lb/>
<pb n="KR4d0215_WYG_011-5a"/>
合擢引諌省荐領臺綱盖應龍翔則雲霧滃然而興故<lb/>
猛虎在則藜藿為之不採介然特立之譽允矣獨坐之<lb/>
除申錫龍光一新風采雖官守言責之逾大抑任重道<lb/>
逺之無逾郵置甫傳中外胥慶某桑梓晩進斗筲小才<lb/>
金蘭瞠後於同心草木繆當於吾味志惟晞孔卜商何<lb/>
以起予哉身則去齊鮑子誠為知我者政闊掃門之便<lb/>
徒傾賀厦之誠所望謀臧敢稽忠告方將以𢎞毅而厚<lb/>
望於君子豈敢徇姑息而淺為之丈夫仁豈逺哉惟力<lb/>
<pb n="KR4d0215_WYG_011-5b"/>
行而必至時則可矣非茂對以奚為願斟酌於民言更<lb/>
扶持於善類力辨邪正深明後先欵外攘於内修致逺<lb/>
懐而近悦落金吾之膽詎可無温造之抨寢淮南之謀<lb/>
正惟憚汲黯之直仰以慰惬九重大有為之志俯以壓<lb/>
塞四海士大夫之心公議所孚民望咸屬當令泰山逸<lb/>
士作慶厯聖德之詩毋使昌黎丈人著貞元諌臣之論<lb/>
　　　上何諌議啓<lb/>
茂簡深𠂻延登大諌直聲夙播公論永孚竊以百官皆<lb/>
<pb n="KR4d0215_WYG_011-6a"/>
箴王闕而職有司存七人俱號争臣而事從其長唐虞<lb/>
勲華之史謨必别於禹臯房杜謀斷之長直猶遜於王<lb/>
魏自非忠嘉出乎天性議論當乎人心則何以自結於<lb/>
九重之知隱然為一世之重共惟諌議才髙經緯識貫<lb/>
古今力探聖學之源深明王事之體蚤攄素藴峻渉亨<lb/>
衢聿逢行可之時荐居言責之重彌縫輔賛誰識用藏<lb/>
饜飫優游自令理順惟黙存諤諤之實豈顯求赫赫之<lb/>
名正直天通靖共神介益光夙夜永終之譽將膺左右<lb/>
<pb n="KR4d0215_WYG_011-6b"/>
圖任之求宻勿太和之朝雍容貞觀之治膏澤遂覃於<lb/>
四海雲龍永契於干齡某下走駑材末學膚受匪直興<lb/>
起於聞風之乆盖嘗唯諾於摳衣之餘惠然國士之知<lb/>
申以君子之愛際幸若此報塞謂何願因賀厦之誠輙<lb/>
獻羙芹之見聖王在上豈憂魏徴之難全輿議所期但<lb/>
覺陽城之有待<lb/>
　　　上都司諌啓<lb/>
簡在宸𠂻序遷諌苑邦之司直民具爾瞻郵置甫傳中<lb/>
<pb n="KR4d0215_WYG_011-7a"/>
外胥慶竊以責難陳善在古人不立於常員補闕拾遺<lb/>
及唐世始分於職守並肩而立易地皆然屬當行可之<lb/>
時尤貴羙成之乆恭惟司諌識該今古學際天人挺玉<lb/>
質之粹温擅金聲之宏達直養浩氣信悃愊之無華入<lb/>
告嘉猷毎優游而不廹諌行言聽謨明弼諧雨露霑九<lb/>
重之恩羽儀増兩省之重導人使諌既成諤諤之昌責<lb/>
難於君尤見巻巻之愛一言甫出四海同休將繇政途<lb/>
洊升揆路沛膏澤而益逺鞏蘿圖而寖昌某蕞爾蠢愚<lb/>
<pb n="KR4d0215_WYG_011-7b"/>
踏然䟽逺生平無雅素之分一見䝉特達之知薫之沐<lb/>
之博我約我君子之愛固當然也國士之遇何以加諸<lb/>
戴此恩私若為報稱願因賀厦之始輙陳窺管之愚居<lb/>
王魏之官當念時哉之易失事唐虞之主奚憂嶢者之<lb/>
難全<lb/>
　　　回徐教授啓<lb/>
思見故人若懐飢惄逺承書問如對面顔既聞旅次之<lb/>
宻移復仰謙光之下逮願不及此慰何如之共惟某官<lb/>
<pb n="KR4d0215_WYG_011-8a"/>
學洞淵微氣涵剛大望髙仁里聲滿賢闗得雋翰墨之<lb/>
塲投機功名之㑹嶄嶄頭角已發見而非潛恢恢刃硎<lb/>
猶善藏而未試挺出要路允謂竒才獨冷廣文詎為乆<lb/>
計諒養成於華貫當亟奮於亨衢顧如蠢愚忝有雅素<lb/>
閩嶺嘗覘於半面武林又枉於高軒雖邂逅適願之偶<lb/>
然無幾相見然踟蹰搔首者乆矣靡日不思豈量際㑹<lb/>
之來廼有親依之幸且將進躐無氊之坐薄采在泮之<lb/>
芹挹彼汪波即冀吝疵之一洗式時德宇終期通介之<lb/>
<pb n="KR4d0215_WYG_011-8b"/>
兩全屬袢暑之云初願沖襟之益固永綏福履緜介壽<lb/>
祺<lb/>
　　　到任謝宰執啟<lb/>
假使節於全閩猥被過家之寵董舶征於互市濫承柔<lb/>
逺之流臨履云初戰兢尤甚惟東南要荒之地最廣實<lb/>
天地温厚之氣所鍾在諸番之中最為恭順自上古以<lb/>
降常用綏懐非如西北之二邊毎接干戈之百戰故因<lb/>
其仁氣義氣之别則待以周索戎索之殊卉服蠙珠任<lb/>
<pb n="KR4d0215_WYG_011-9a"/>
土嘗修於禹貢南金象齒獻琛亦頌於魯詩極舟車之<lb/>
所通示覊縻之有漸不取武功之用粤惟文德之敷威<lb/>
責有令而文告有辭在周雖列職方之掌下碇有稅而<lb/>
閱貨有燕至唐始立市舶之司許以通商為之置吏考<lb/>
諸厯代惟皇朝職守之尤詳列在三方盖温陵事任之<lb/>
甚重引賈胡之往返斡泉貨之低昂自非蔚有重望如<lb/>
孔戣素立清節如宋璟不以粟金入懐如張屬國不以<lb/>
貪泉易心如吳隱之則何以被皇華之遣而不慙攬澄<lb/>
<pb n="KR4d0215_WYG_011-9b"/>
清之轡而無歉如某者學惟墻面質但蓬心半生連蹇<lb/>
於詞塲四載優游於册府字雖丁識誠難兩石之彎經<lb/>
匪亥全尚迷三豕之渡蟫蠧書而何用馬賦粟以何多<lb/>
當邊防羽檄之交馳撫書生鈆槧而有愧縱欲投班超<lb/>
之筆於我何加俾之請終軍之纓則吾豈敢閱百計以<lb/>
皆拙省一日之無長豈抱闗擊柝之敢辭矧委吏乗田<lb/>
之有守敢遺餘力不務竭誠願言謹始以圖終姑且用<lb/>
勤而補拙沛朝廷之膏澤於是達亹亹焉總蠻夷之綱<lb/>
<pb n="KR4d0215_WYG_011-10a"/>
條所言但平平爾雖微髙論庸竭寸心共惟某官開闡<lb/>
壯猷翼扶興運誠明並格於髙厚聲教旁通於朔南寸<lb/>
刃不施藁街授單于之首尺書所暨鴻臚列尉佗之珍<lb/>
欲威懐兩用於域中故文武並施於術内肆令躍冶冒<lb/>
此乗軺取棫樸而薪槱之俾克生於王國惟桑梓而恭<lb/>
敬止復推本於人情某敢不憤啓于中視鞭其後雖未<lb/>
能尺箠以笞行説奮賈誼之大言猶庻幾重譯以致越<lb/>
裳庸顯周公之羙化<lb/>
<pb n="KR4d0215_WYG_011-10b"/>
　　　謝汪帥啓<lb/>
小智自私乆竊祠宫之祿大鈞播物俾從帥幕之游既<lb/>
出於公舉之推復遂其私計之便措躬無地錫福自天<lb/>
竊以人多急於身營智莫難於物徧位望尊而願忠者<lb/>
踵至土地廣而造請者㳫來耕或遇雨則穫以為憂泝<lb/>
者得風則㳂非所欲楚越南北之殊軌冬夏熈凝之異<lb/>
情積其一二日之所求雖使千萬變而未歉故於謙有<lb/>
平施之稱而在易無曲成之遺溺己之溺而飢己之飢<lb/>
<pb n="KR4d0215_WYG_011-11a"/>
此禹稷之所自誓憂民之憂而樂民之樂雖孔孟以為<lb/>
難能盖以至無供萬物之求以大公任四方之責其道<lb/>
甚廣所應無方惟在其槖籥之中始知有帡幪之賜如<lb/>
某者器非適用學不知方既邁壯齡始叨末第委身義<lb/>
命絶意顯榮馬足車塵初未服從於吏役鸞臺鳳閣固<lb/>
已躐升於俊游所研窮者千古浩渺之書所交結者四<lb/>
海豪傑之士大則元元本本之弗畔小則恠恠竒竒之<lb/>
罔遺識元紫芝潜自消於鄙吝揖黄叔度初莫測其淺<lb/>
<pb n="KR4d0215_WYG_011-11b"/>
深諄諄然忠告之勤閔閔焉德愛之益景星先覩之為<lb/>
快行露䝉潤而未知目擊所存心期自逺失身一疾去<lb/>
國十年力僅勝於匹雛行幾類於跛鱉随風遄反恍神<lb/>
山之曾游霪雨漂沉遭土偶之屢笑還歸里閈粗理生<lb/>
涯鄉鄰或鄙於東丘親黨誰憐於北阮爨無欲凊俸禄<lb/>
罄於乆閒盗不過門貲財困於多女猶叨廪食未即溝<lb/>
捐徧厯十全之醫盛蓄三年之艾既大綱而小作紀遂<lb/>
月異而嵗不同昔遭末疾之風淫將食之既今競分隂<lb/>
<pb n="KR4d0215_WYG_011-12a"/>
之尺璧殆幾乎全洊有夤縁復兹際㑹博我約我薫之<lb/>
沐之飛鴻在𡨕𡨕之中綈袍有戀戀之意為黃堂之重<lb/>
客榮幸已多陪碧幢之上游叨逾孰甚俾積餘力庻為<lb/>
全人既無需次嵗月之延復省裹糧道里之費使其自<lb/>
擇所處者何以復加於此乎顧此困窮之中有此遭逢<lb/>
之幸此盖伏遇某官天民先覺吾道主盟文經武緯之<lb/>
旁通吏才將略之兼備自分民於閩嶺將報政於期年<lb/>
佩牛俗改而咸慶秋成抱牘吏稀而坐觀晝永俯念麟<lb/>
<pb n="KR4d0215_WYG_011-12b"/>
臺之舊肆騰鶚薦之章一諾重於千金片字榮於華衮<lb/>
眷思寵錫俞㫖曲從頓令瓦礫之資居有鼎彜之重搢<lb/>
紳聳動歘令公議之伸里閈喧傳足視交情之厚某敢<lb/>
不脩身謹行宿道向方務恪守於官箴永矜持於行檢<lb/>
貨財筋力既曲全老病之安㑹計牛羊敢或廢委乗之<lb/>
守過此以往未知所裁<lb/>
　　　謝劉丈舉自代啓<lb/>
方慚鈆槧難陪三館之英敢意姓名輒與九官之遜譽<lb/>
<pb n="KR4d0215_WYG_011-13a"/>
過其實得之若驚竊謂抜茅必以彚征避路不枉一歩<lb/>
蠡不如種豈其韜畧之必長賜賢於丘曽匪淵源之少<lb/>
貶既分而已則愈有自下而人以為髙此先進後進所<lb/>
以相資故大賢小賢均於有得允為羙事豈曰虚文如<lb/>
某者行則迂踈文惟骫骳雅宜服州縣奔走之役顧乃<lb/>
從臺閣清切之游讀未見書浩莫窮於涯涘正得幾字<lb/>
初無補於絲毫雖實碌碌以素餐獨有區區之墨守金<lb/>
方就錬詎敢為繞指之柔璧未甞投自應無按劍之怒<lb/>
<pb n="KR4d0215_WYG_011-13b"/>
毎粗求於己志固絶望於人知迺辱衮褒俾充鶚薦庖<lb/>
人已治烏用越而代之大匠雖勞豈能傷其手者徒借<lb/>
鹽車一顧之重俾有敝帚千金之酬遂指此名俾重於<lb/>
世此盖伏遇某官中立無倚乆要不忘粤從傾盖之驩<lb/>
毎加特榻之遇揄揚有素何甞許邵旦評之更汲引惟<lb/>
新復居山公啓事之冠雖達能固無私謝而知己所以<lb/>
求伸顧非土木之心寧無門地之感某敢不益勤樸學<lb/>
分處散材念惟賢知賢何以稱至公之舉将以徳報徳<lb/>
<pb n="KR4d0215_WYG_011-14a"/>
庻不負平生之言過此以還未知所措<lb/>
　　　代士人謝孫憲啓<lb/>
猳佩雞冠自愧仲由之闘狠䑕牙雀角幸逢召伯之辨<lb/>
明罪大罰輕恩深感極伏念某等童心未變庭訓莫遵<lb/>
業弗戒於荒嬉氣漫矜於在闘比因初澣之暇輒追重<lb/>
九之驩但虞一夜秋香之衰豈料今日人心之别初由<lb/>
毁瓦以致怨繼遭鳴鼓而見攻徳山棒行非由機契孟<lb/>
嘉帽落不待風吹要為蒲人之盟不啻淮隂之辱尊拳<lb/>
<pb n="KR4d0215_WYG_011-14b"/>
可畏信雞肋之難安編鬚甚危幾虎口之不免遂成飲<lb/>
食之訟以貽父母之憂既在乎縲紲之中惡得無罪茍<lb/>
寘諸箠楚之下其何以堪豈曰意全實由天幸兹盖伏<lb/>
遇某官恩流冬日明察秋毫聽鬷明堂下之言攬鄒陽<lb/>
獄中之䟽黥布之身入漢壘恩威並施孟獲之戰遇蜀<lb/>
師擒縱兩用洗其既往之咎開以自新之途屨校以懲<lb/>
是謂小人之福也姑息弗用得非君子之愛乎顧慙螻<lb/>
蟻之微曷玷丘山之賜某等敢不志懐結草事必吹韲<lb/>
<pb n="KR4d0215_WYG_011-15a"/>
佩婁公唾面之箴豈忘懐忍報晏子脫驂之徳願畢驅<lb/>
馳<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4d0215_WYG_011-15b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　拙齋文集巻十一<lb/>
</p>
<p>
</p>
  </div>
</body>
</text>
</TEI>