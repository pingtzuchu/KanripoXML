<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>拙齋文集巻七</head>
    <p>
<pb n="KR4d0215_WYG_007-1a"/>
欽定四庫全書<lb/>
　拙齋文集巻七　　　　　宋　林之竒　撰<lb/>
　　書<lb/>
　　　上宰相書<hi>時在書省</hi>
九月某日具位某謹齋沐惶恐百拜獻書于某官鈞座<lb/>
夫所貴乎豪傑名世之士者惟其能任天下之重也任<lb/>
天下之重者必能以其身當天下之患卒然犯之而不<lb/>
懾吾固有以待之者矣無故驚之而不動吾固有以察之<lb/>
<pb n="KR4d0215_WYG_007-1b"/>
者矣夫然故雍容廟堂而精神之運可以折遐衝於萬<lb/>
里之外誠非凡庸之見所可俄而測度也易曰雷風恒<lb/>
君子以立不易方夫迅雷風烈有可畏之威而且出乎<lb/>
人之所不意在常人之情鮮不為之變色易操而由君<lb/>
子處之方且優游無事其所立之方未嘗輒易何哉彼<lb/>
誠知雷風之所自來而識其勢之所極則雖厯萬變而<lb/>
吾之所立常自若也不有雷風又何以見君子之常乎<lb/>
苻堅擁百萬之師長驅南伐為晉計者亦急矣謝安石<lb/>
<pb n="KR4d0215_WYG_007-2a"/>
廼於此時命駕登山圍碁賭勝鎮以和静夷易若未嘗<lb/>
聞者本朝景徳澶淵之役北騎大入充斥河朔先正寇<lb/>
萊公實建親征之議章聖皇帝毎使人視相國何為則<lb/>
曰酣寢中書鼻息如雷此兩賢者茍謂其漠然曽不以<lb/>
經濟為意則夷考其時選将厲兵秣馬儲粟以為戰守<lb/>
之備無一不足者而謂其誠有所圖回注措又未嘗見<lb/>
其為之之迹焉究其所以然者徳操而後能定能定而<lb/>
後能應臨機制變之道固如是也不如是世亦何貴乎<lb/>
<pb n="KR4d0215_WYG_007-2b"/>
豪傑哉某愚不肖昧於治道竊觀朝廷與北邉講信脩<lb/>
睦固結和好以休兵息民民之不識干戈戰鬪之事者<lb/>
二十年於此邇者道路傳聞若有變於疇昔中外人情<lb/>
以淺意料之以私𠂻度之初不能無疑信相半乎其間<lb/>
獨幸夫廟堂之上深圖逺筭固已前定乎胷中而視彼<lb/>
之從違去來未嘗不置之度外故其不易方於所立者<lb/>
如山岳之不可揺而民情頼之以安國體頼之以寧是<lb/>
豈褊中狭量輕愠易喜者所可涯涘哉夫鷙鳥將擊必<lb/>
<pb n="KR4d0215_WYG_007-3a"/>
匿其形善用兵者無赫赫之聲匈奴匿其壯士肥牛馬<lb/>
但見其老弱羸畜者是乃所以要利而欲戰也使彼誠<lb/>
有意於用兵則其謀愈深其迹愈匿必将示我以無足<lb/>
畏之勢矣今則不然兵之未動而其所經營都邑器械<lb/>
川陸道里土功之役凡道路之人舉得而知言之其然<lb/>
豈其然乎北人之俗安於沙漠而以水草為生射獵為<lb/>
娯元魏徙都洛陽當時出於不得已而非其心之所樂<lb/>
矣大梁我中國之舊都也彼何樂於是而欲亟居之乎<lb/>
<pb n="KR4d0215_WYG_007-3b"/>
使其果遷而居焉亦豈彼之福也哉赫連勃勃亟戰有<lb/>
功羣臣勸其舍統萬來居長安勃勃曰我豈不知長安<lb/>
厯世帝王之都沃饒險固然魏與我風俗略同土壤鄰<lb/>
接自統萬距魏界裁百餘里我在長安統萬必危若在<lb/>
統萬魏必不敢濟河而西勃勃此言誠是也都長安者<lb/>
虚名耳而失統萬之實利焉則赫連夏必不為也汴都<lb/>
之距邊關已逺矣而邊關距彼之舊庭又其甚逺彼曽<lb/>
不顧兩河結集之黨乗其前諸蕃部落之强擣其後乃<lb/>
<pb n="KR4d0215_WYG_007-4a"/>
舍實利而徇虚名獨無赫連勃勃之慮乎劉元海石勒<lb/>
苻堅慕容垂皆英武絶人足以雄視朔漠其所以經營<lb/>
中夏不旋踵而覆亡輒及之者惟其不自安於舊日之<lb/>
俗而僑寓於未習之鄉如棲虎豹於江湖困蛟龍於原<lb/>
隰豈能一朝居耶故凡近日傳聞已甚之談疑似無實<lb/>
之迹皆未必然也然有一於此天下有大信惟中國禮<lb/>
義之鄉為能守之惟仁聖之君忠厚之佐為能履而行<lb/>
之春秋之時秦楚齊晉諸國日尋干戈以相征討而㑹<lb/>
<pb n="KR4d0215_WYG_007-4b"/>
盟興焉始未嘗不相要以信而其口血未乾渝盟以逞<lb/>
者衆矣何則信固難守而難行也君子能為可信不能<lb/>
使人之必信我之能信可必也其安能使他人之心亦<lb/>
如己之心乎婁敬為漢建和親之議以謂天下初定士<lb/>
卒罷於兵未可以武服也冐頓以力為威未可以仁義<lb/>
説也誠能以適長公主妻之厚奉遺之冒頓在固為子<lb/>
壻殁則外孫為單于豈嘗聞外孫敢與大父抗禮者哉<lb/>
司馬温公論之曰骨肉之恩尊卑之序惟仁義之人能<lb/>
<pb n="KR4d0215_WYG_007-5a"/>
知之奈何欲以此服冒頓哉且冒頓視其父如異族而<lb/>
獵之奚有於婦翁此其意蓋謂冒頓强暴之心固難以<lb/>
信義望也使彼誠能推信義於人而必不肯殘民於鋒<lb/>
鏑之下則固不忍為鳴鏑之事矣彼則有大忍焉者而<lb/>
吾顧以常不忍人之心望之婁敬之術踈矣今之南北<lb/>
通和蓋二十年乆於和而不欲復戰者亦人情之常也<lb/>
茍不欲復戰則其所頼於和者重彼知吾之重於和故<lb/>
毎出其虚聲而示吾以欲戰之意非其果欲戰也将以<lb/>
<pb n="KR4d0215_WYG_007-5b"/>
堅吾和也是以常執其機以要吾而吾必黽勉以從之<lb/>
如是而和故信不可保而其和難必也欲和之可必則<lb/>
宜無憚於戰以戰而和其機在我然後操縱予奪惟吾<lb/>
之所欲為章聖澶淵之役既與契丹約和之後中國長<lb/>
無北顧之警者用此道也當契丹擁兵南來其意固以<lb/>
中國為厭兵而憚於戰闘也曽不知吾中國所以為戰<lb/>
守之備者有素矣當是時雖朝臣有獻避敵廵幸之䇿<lb/>
者而獨畢文簡公冦萊公力賛章聖為親征之舉契丹<lb/>
<pb n="KR4d0215_WYG_007-6a"/>
既不利於北平又敗於保州又敗於定州知中國之有<lb/>
守備而無畏乎戰也於是情見勢屈而王繼忠致書石<lb/>
普始以契丹之意來求和由是曹利用銜命出使以議<lb/>
和好而親征之行初不為之少輟也夫其始為親征之<lb/>
計者以彼之欲戰也彼其既請和而通使則不戰必矣<lb/>
鑾輿固可以毋動矣章聖皇帝方且謂輔臣曰戎人雖<lb/>
有善意國家以安民息戰為念固已許之然亦宜為之<lb/>
備朕已决成筭親勵全師況敵人之情未易遙度若盟<lb/>
<pb n="KR4d0215_WYG_007-6b"/>
約之際别有邀求當決於一戰可再督諸路將帥速㑹<lb/>
駕前仍命陳堯叟乗傳赴澶淵北寨宻諭將帥整飭戎<lb/>
容以便宜從事由是大駕順動親督六師臨幸澶淵歡<lb/>
聲沸騰士氣百倍契丹再失其帥禠氣奪魄求哀請命<lb/>
惟恐不免至是而後許之以和故能使邊逺之人審知<lb/>
戰之為害和之為利乃可長乆也彼其人懐章聖之恩<lb/>
而不忍負畏章聖之威而不敢犯雖百年無戰可也由<lb/>
是知和則不戰戰則不和而無憚於戰者是乃所以為<lb/>
<pb n="KR4d0215_WYG_007-7a"/>
和也今之欲使北邊保其和而不失者惟其以章聖澶<lb/>
淵之役為法無憚於戰而已矣茍無憚於戰彼其萬一<lb/>
不顧和好之重而稱兵以南來則吾所以待之者亦惟<lb/>
聲其背盟之非而會師以逺渉有進而無退此不易之<lb/>
至計也書曰惟事事乃其有備有備無患將欲有事而<lb/>
無憚於戰必於無事之時先為可戰之備以待之戰之<lb/>
所須者不一而足士馬也器械也城池也貲粮也芻茭<lb/>
也舟楫也俱不可以無備而其要則以人材為先兩軍<lb/>
<pb n="KR4d0215_WYG_007-7b"/>
相交惟人材之裕然有餘者勝而勢之強弱衆之多寡<lb/>
不與存焉謝安石挫苻堅於淝水議者以為幸而勝非<lb/>
也堅之發長安戎卒凡十餘萬騎二十七萬號稱百萬<lb/>
旗鼓相望水陸齊進其勢非不盛而安石以謝石為征<lb/>
討大都督謝幼度為前鋒都督與謝琰桓伊帥衆共八<lb/>
萬距之雖衆寡不敵而較其人材之優劣則㓜度之徒<lb/>
固足以吞苻融姚萇軰有餘矣堅之登壽陽望見晉兵<lb/>
部陳嚴整顧謂融曰此亦勁敵何謂弱也觀此則晉之<lb/>
<pb n="KR4d0215_WYG_007-8a"/>
人材可知已是以雖有如林之旅而其將士不競則見<lb/>
八公山上草木皆以為晉兵而聞風聲鶴唳舉以為王<lb/>
師至又奚以兵多為哉故養人材於無事之時以待有<lb/>
事之用不可不以為急先務也凢天下之所謂人才者<lb/>
三其一曰文章華麗可以丹靑帝典藻飾王度者其一<lb/>
曰持身嚴操行確所為周備謹宻初未嘗有纎瑕微纇<lb/>
之可指者又其一曰沈實通敏有用之才可使謀帷幄<lb/>
專方面而能定難於猶豫之秋應變於斯須之頃者三<lb/>
<pb n="KR4d0215_WYG_007-8b"/>
者皆才之可貴者也而有用之才為最難得此其為才<lb/>
以文采則未必過人以細行則未能無缺而沈實確然<lb/>
有益於世故為國家者養才於閒暇之時以待倉卒之<lb/>
用必多得若人而後可由前二者之才其文非不工也<lb/>
其行非不謹也以之當平居暇日羽儀朝廷可矣一旦<lb/>
乗之以緩急往往如賈誼所謂見利則逝見便則奪茍<lb/>
免而已立而觀之耳有便吾身者則欺賣而利之耳非<lb/>
所與共患難者也龎士元曰儒生文士豈識時變識時<lb/>
<pb n="KR4d0215_WYG_007-9a"/>
變者在乎俊傑然則攷其可與共患難者亦在多得夫<lb/>
識時變之俊傑詎可以專仗乎儒生文士哉今之人材<lb/>
彈冠應聘而至星列棊布乎職位之間可謂甚盛矣然<lb/>
由前二者之才則多而由後之所謂實用之才則或者<lb/>
猶患其寡夫有用之才必待用而後見今其未用之於<lb/>
臨機制變之地也何從而知其為寡乎盖以近十餘年<lb/>
來凡任職乎百官有司者其畏謹退縮常有餘而肯為<lb/>
朝廷慨然任事者寡也事無難易惟在乎任之而已平<lb/>
<pb n="KR4d0215_WYG_007-9b"/>
居而肯任事是乃有事之日所以能任患也邊鄙不聳<lb/>
上恬下嬉惟是簿書期㑹之間循䋲墨守規矩之不暇<lb/>
茍有一利之可興一害之可除雖心知其然而囁嚅趦<lb/>
趄畏首畏尾逺嫌者不肯議避謗者不敢為如是而兾<lb/>
其任患未易得也用人之道猶張弓髙者抑之下者舉<lb/>
之有餘者損之不足者補之文章行藝之士不乏於此<lb/>
時誾誾秩秩如是足矣惟是實用之才智謀之士可以<lb/>
備煩使而膺劇任者要在於求之不病其廣得之不厭<lb/>
<pb n="KR4d0215_WYG_007-10a"/>
其多所得之無窮則其應天下之變亦且無窮矣章聖<lb/>
澶淵之役其一時人才所頼以制敵者以其文章言之<lb/>
則未必工以其細行言之則未能無缺所以能挫強敵<lb/>
而奪之氣者一皆可用之實才爾故其扈駕則王超李<lb/>
繼遷髙瓊其守禦則魏能石普張凝田敏王璵賈宗李<lb/>
延渥其漕運則張齊賢丁謂董龜正李亞荀其約和則<lb/>
曹利用此其大略也若其他姓名見於國史者甚衆凡<lb/>
此人材非其至於有警而後求臨戰而後得也其養之<lb/>
<pb n="KR4d0215_WYG_007-10b"/>
有素則縱横顛倒惟吾所用爾盖天下之才随叩而鳴<lb/>
随唱而應未有吾以是求而彼不以是至者特患不知<lb/>
養之於無事之日而欲用之於有事之時則倉皇四顧<lb/>
莫知所為果能定大業而立大勲乎譬猶養木者必有<lb/>
以灌之溉之則可以兾其為棟梁之用養馬者必有以<lb/>
芻之秣之則可以兾其為致逺之用彼其號為實用之<lb/>
才智謀之士亦必翹然有以自異於人而不甘與凡下<lb/>
者伍也如能養之於間暇則為機益深為力益銳為志<lb/>
<pb n="KR4d0215_WYG_007-11a"/>
益廣出而任國家之事宜其綽綽然有餘裕矣不養而<lb/>
求其用是何異不灌不溉而欲木之支大厦不芻不秣<lb/>
而欲馬之致千里胡可得哉伏惟秉鈞之下以章聖之<lb/>
既效者創為一定之規模主張而力行之則吾國益強<lb/>
吾政益舉内治已立何外攘之足慮哉區區管蠡之見<lb/>
幸賜鈞念某下情𢥠惕之至<lb/>
　　　上宰相書<hi>時任福建市舶</hi>
某𡨕頑之質疇昔荷門下知奬成就之大賜缺然未知<lb/>
<pb n="KR4d0215_WYG_007-11b"/>
所以報稱洪造之萬一者而疾病痼之俾不獲以駑鈍<lb/>
自効今者恭遇鈞斾還朝再持魁柄以彌綸海内之務<lb/>
賛翊聖主登崇英俊以開創太平之基業某當此千載<lb/>
難逢之㑹幸而沉痼有瘳誠願伸喙披臆一展胷臆之<lb/>
所欲言者以圖報恩造之萬一豈敢泯黙以自棄於妄<lb/>
庸無取之域哉某竊觀聖朝近日厲兵積粟脩車備器<lb/>
圖為大舉将欲蹙牙犂庭深入朔漠服頡利朝呼韓以<lb/>
紓吾中原士馬之憤氣盡還祖宗之土壤盖有日矣廟<lb/>
<pb n="KR4d0215_WYG_007-12a"/>
朝之上宗工碩德講之既熟䇿之既精方且旁諏博訪<lb/>
不遺一介之善此正儒學之士披肝膽露情素以自竭<lb/>
智勇之秋也果宜隱情惜已自同寒蟬哉某切有區區<lb/>
蠡管之見願借竿牘之勤致諸門下自謂稍合時宜未<lb/>
知果可以禆助朝議之萬一乎姑試陳之惟門下擇焉<lb/>
某竊嘗謂天時有機地理有宜行其機天不能使之敗<lb/>
失其宜地不能使之勝是以自古英雄之大有為於世<lb/>
豪傑将欲出而赴功名之㑹者固自有進取之常勢存<lb/>
<pb n="KR4d0215_WYG_007-12b"/>
焉唐一行合兩戒山河分為南北二紀南紀之地經緯<lb/>
吳楚纒絡江漢雄據山河之半而惟以巴蜀為負險用<lb/>
武之國盖巴蜀者南紀之首而江漢上流固其尾也昔<lb/>
者三國鼎峙之時劉備得其首而尾不掉孫權得其尾<lb/>
而首不振是以兩無成功孫權之於吳非無賢能非不<lb/>
英武然而筭計見效卒以不贍者何哉盖由江左以圖<lb/>
中原非所謂進取之常勢而其進取之常勢實在南紀<lb/>
負險用武之國則巴蜀是也古之人由江左而得中原<lb/>
<pb n="KR4d0215_WYG_007-13a"/>
收成功蒙顯效盖有之矣劉裕桓温其人也温之舉也<lb/>
以先得李勢裕之舉也以先平梁益莫非用以為資也<lb/>
然則由江左以圖中原必以巴蜀為進取之常勢其理<lb/>
昭然無疑矣譬之人之四支百體平居暇日脩容儀飾<lb/>
言動固不可以闕一至於與人闘則用力舉在其首焉<lb/>
有與人闘者不由其元首之力而可以求勝乎由江左<lb/>
而圗中原縱使其兵謀將略能以僥一時之勝如周瑜<lb/>
之赤壁謝𤣥之淝水論其勢力之所至固宜有天下大<lb/>
<pb n="KR4d0215_WYG_007-13b"/>
半而曹操苻堅厄於此時一敗塗地瀕於死亡不能自<lb/>
振宜其乗勝席巻中原之地以全三光五嶽之氣立成<lb/>
帝王之業為萬世社稷永永之傳此破竹之勢也然而<lb/>
呉晉之所幸者惟此一勝耳一勝之外曽不得中原尺<lb/>
寸之地是何耶盖由江左而圗中原必非進取之常勢<lb/>
雖乗此二勝者尚且無以善其後而况其瑣瑣者乎朝<lb/>
廷比者肆六月北行之師前茅所指曽未旬浹遽已有<lb/>
虹縣符離之㨗㨗音所暨驩聲喜色周浹環宇某於是<lb/>
<pb n="KR4d0215_WYG_007-14a"/>
時實持此窺管之見固執不變方且以平昔胷臆之所<lb/>
懐者為王師旦夕慮之偶有專介部本司綱運至淮上<lb/>
某不避僣越遂以區區此言為督府參賛舍人諸公言<lb/>
之未幾忽聞王師覆於符離其所挫衂視疇昔之勝有<lb/>
不足償者某妄庸人豈敢繆謂未戰而能知敗徴盖以<lb/>
天時之機地勢之宜而審觀之實見夫是理之昭然是<lb/>
以設為不易之論如此今既噬臍之不可悔矣敢復以<lb/>
是為門下獻竊謂王師他日必欲北首以圗中原復故<lb/>
<pb n="KR4d0215_WYG_007-14b"/>
壤其勢必宜用巴蜀為資諸葛孔明所謂天下有變則<lb/>
一軍向宛一軍出秦川者此實不易之常勢也桓温劉<lb/>
裕之功可覩矣或乃浮江渉海以下梁宋舉齊趙平燕<lb/>
絶塞徑拔朔庭此非不可以望雋功抑形不便勢不利<lb/>
非所謂進取之常理則必不可以一望十全之功也夫<lb/>
兵不厭權時焉而已先人有奪人之心震霆不必及掩<lb/>
耳是也後人有待其衰取果者須其自落是也王師曩<lb/>
日既已驚泗宿震亳汴一勝一負更相乗除則彼既知<lb/>
<pb n="KR4d0215_WYG_007-15a"/>
掩耳於霆震而不失為奪其心矣為今之計者固當巽<lb/>
以行權遵養時晦假之嵗月謹吾内脩外備使江淮藩<lb/>
籬之圉截然有不可犯之勢然後為進取之常勢因用<lb/>
巴蜀為資出於負險用武之國以乗其自潰自落然後<lb/>
取之不亦便乎政不宜若是其亟某眇才踈逺率爾有<lb/>
言遂僣干于廟議誠為犯分誠為躐等顧以受門下深<lb/>
知政圗所以禆補萬一用之所在遲之嵗月不可追悔<lb/>
者是以屬因專介即遽為門下言之誠冀愚者之一得<lb/>
<pb n="KR4d0215_WYG_007-15b"/>
或有以禆髙明之萬一耳冒黷威嚴下情不勝惶恐之<lb/>
至<lb/>
　<lb/>
　<lb/>
　<lb/>
　<lb/>
　<lb/>
　拙齋文集巻七<lb/>
</p>
<p>
</p>
  </div>
</body>
</text>
</TEI>