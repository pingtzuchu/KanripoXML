<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>文溪集巻七</head>
    <p>
<pb n="KR4d0345_WYG_007-1a"/>
欽定四庫全書<lb/>
　文溪集巻七　　　　　　宋　李昴英　撰<lb/>
　　奏議<lb/>
　　　淳祐丙午侍右郎官赴闕奏劄<lb/>
臣畎畝五年退居庸陋聖恩不棄叨擢郎闈萬里一来<lb/>
豈為滎進清光再望誓竭愚衷臣聞處難為之勢而有<lb/>
可為之機此天下之所望也當改為之時而無勇為之<lb/>
力此識者之所憂也葢機者矢之發而力者矢之至也<lb/>
<pb n="KR4d0345_WYG_007-1b"/>
一發而未數步焉安望其能中哉以英明之君值艱難<lb/>
之運幸而諸賢翕集世道挽回人孰不曰此傾否為泰<lb/>
之候轉危為安之兆也海内顒顒日望一日規模未立<lb/>
效驗良賒一劑起九隂之脉而邪氣尚蠱於膏盲一籌<lb/>
活將敗之棋而取勝未工於後着不升不降决於此舉<lb/>
𦂳切用力猶足扶持不然則所謂難為者終付之不可<lb/>
為是聴其淪胥而已豈不大可懼哉恭惟皇帝陛下鋭<lb/>
精欲治二十三年矣天災所警䇿而徳日以進敵患所<lb/>
<pb n="KR4d0345_WYG_007-2a"/>
嬰拂而慮日以深閲天下之義理熟而見日以精充而<lb/>
上之盛帝顯王不勞方軌乃者發乾之剛奮夬之决斥<lb/>
逐負國之權姦屏棄朋私之醜類正路開闢化絃更張<lb/>
此一機也惜乎心術純白者天不愸遺阿匼取容者尸<lb/>
如充位以自顧年老子孫弱之心謀吾國以兩吏扶持<lb/>
之耄狀而贊萬機摸稜歳餘竟成何事陛下察其昏謬<lb/>
亟聴引去此又一機也<hi>此叚論范鍾</hi>君明臣良可謂千<lb/>
古之遇合而宏綱機要未見一二之設施夫以太子之<lb/>
<pb n="KR4d0345_WYG_007-2b"/>
少漆室婦人猶知隠憂陛下上繼列聖之炎圖親授寧<lb/>
王之大寳豈不欲隆萬世丕大之緒臣下進說今幾歴<lb/>
年前代明鑒援引略盡竊意陛下往來於心自不能以<lb/>
頃刻忘也小學内建茂淑宗英躬督課程日以為常閱<lb/>
之多則選必妙教之専則成必速而稱謂未聞少異中<lb/>
外豈能無疑事體最重固難草草以易談而大本所在<lb/>
詎可悠悠而不决故凡聖意之所向當使外廷之與聞<lb/>
胡不謀之二三大臣胡不謀之老成從臣儻盡愜於衆<lb/>
<pb n="KR4d0345_WYG_007-3a"/>
情宜亟定於大計於以繫四方之属望於以杜姦萌之<lb/>
窺覦何至遲遲之乆而虛前星之次耶是陛下於正國<lb/>
本猶未勇也髙宗皇帝曰朕懐此乆矣卿言適契朕心<lb/>
非成憲乎<hi>此叚論建儲</hi>杞鬼雖竄而徳宗念之不衰葢<lb/>
不知其為姦邪也陛下大明當天魑魍焉逃遺其親者<lb/>
必後其君茍患失之何所不至陛下亦既灼知其凶悖<lb/>
矣似聞捐金置局厚結貴近潛伺上意動息必知以一<lb/>
人之獨惡恐不能終勝左右之交譽以三數端人之牢<lb/>
<pb n="KR4d0345_WYG_007-3b"/>
拒亦安能盡絶餘黨之交通大抵小人之謀險而君子<lb/>
之術疎彼必多方以相誤因得求疵以藉口今出力為<lb/>
陛下扞禦外邪者如提重兵對勍敵萬一裏言浸潤淵<lb/>
聽動摇是開門納寇也處騎虎之勢者何所置身乎臣<lb/>
子事君禍福奚恤而宗社安危闗繫非輕胡不明正其<lb/>
罪詔告天下以安善類之心而委曲掩覆養癰䕶疽耶<lb/>
是陛下去奸臣未勇也蘇轍曰黨與互進氣勢一合豈<lb/>
惟臣等奈何不得亦恐朝廷難奈何矣非後戒乎<hi>此叚</hi>
<pb n="KR4d0345_WYG_007-4a"/>
<hi>論史嵩之</hi>王媼擁寳扇於斜封墨勑之時葢由中宗之<lb/>
昏庸仇士良以毬獵悦天子使不觀書乃可以竊柄陛<lb/>
下清明在躬緝熙典學豈不知女子小人近之不遜曾<lb/>
謂舊邸之使令殿省之灑掃得以容穴䑕之干請恣城<lb/>
狐之憑依乎閎築鶴觀而土木之僣奢外設狡窟而踪<lb/>
跡之詭秘雖宸衷匪石婦口何施而勢熖熏灼趨者如<lb/>
市陛下不得而知也天下所少者忠臣義士耳老練宫<lb/>
人諒亦不乏又何必玩視人言而不勇於抑絶耶計臣<lb/>
<pb n="KR4d0345_WYG_007-4b"/>
莫塞其溪壑之欲而終代去鎻闥聲言其以挺之罪而<lb/>
不盡行雖威嚴若神斷無假借而朝夕䙝近巧於逢迎<lb/>
日漸月漬恐有時而轉移矣履霜堅氷由來者漸烏可<lb/>
謂其未至於大肆而不勇於禁束耶慶厯上東門之押<lb/>
出恐見其人祥符重入内髙品之刑而一時忻慶可以<lb/>
為法也<hi>此叚論吳知古</hi>事無急於此者充此心之力而<lb/>
勇行之則其餘可次第舉矣厥今事㑹之來無涯而事<lb/>
力之窮靡底要必如創造之刻苦豈宜襲承平之故常<lb/>
<pb n="KR4d0345_WYG_007-5a"/>
留一弊袴専待有功韓昭侯猶能之獨不能撙裁宫掖<lb/>
之費以助戰士之賞乎匹馬毅往周行寇壘晉明帝猶<lb/>
能之獨不能振厲用武之志以作六軍之氣乎為宰相<lb/>
者當自任棟梁之重毋曰畏避形跡而徒勤細務為執<lb/>
政者當助成推車之勢毋曰分聴任責而不相為謀為<lb/>
給諫者當各奮鸇逐之忠毋曰宣諭有㫖而言不敢盡<lb/>
張浚曰人主一心合天何事不濟所謂天者天下之公<lb/>
理而已人主之心一為嗜欲私溺所移則失其公理矣<lb/>
<pb n="KR4d0345_WYG_007-5b"/>
舉錯無有不當而逺人之服臣願陛下堅定力於上每<lb/>
事揆之公理以求合天心諸臣協忠力於下相與持之<lb/>
正道以共消厄運庶幾興起大勢漸至小康茍不强為<lb/>
善而諉曰時難豈不孤天下生靈之望耶狂戅小臣不<lb/>
識忌憚惟陛下裁赦<lb/>
　　　第二劄<lb/>
臣竊觀今日邊用無藝而民力垂罄時艱未靖而人物<lb/>
晨星州縣凛焦熬之憂臨事興乏使之歎豈天地之藏<lb/>
<pb n="KR4d0345_WYG_007-6a"/>
有限而土産不足光岳之氣已分而竒才頓稀耶臣妄<lb/>
謂今日欲培飬根本莫先於乆麾節之任欲網羅英俊<lb/>
莫先於寛資格之拘雖書生常談而切實救時之䇿無<lb/>
以易此輿圖非舊仕版日増循資序者皆可得一州一<lb/>
縣之寄執權衡者豈盡知孰臧孰否之眞闕不多而求<lb/>
者紛如予不審而奪之亦亟或一嵗而屢易或旬月而<lb/>
驟更新舊送迎動費累萬貪夫席捲甚至掃空民之膏<lb/>
血吮啜靡遺國之命脉緩急何恃可不亟思所以救其<lb/>
<pb n="KR4d0345_WYG_007-6b"/>
弊乎臣以為宜從臺諫公舉亷能之士可以為監司牧<lb/>
守者大臣攷其已試而納之夾袋有闕必以此選補焉<lb/>
治績顯著則稍進職名而仍使因仕嵗月寖乆則擢寘<lb/>
班行以昭示奬勸數年之後庶幾在在稍有餘蓄民力<lb/>
少紓矣千人之羣必有拔乎千人者萬人之聚必有出<lb/>
乎萬人者謂天下果乏才是厚誣當世也欲共扶緩弱<lb/>
之勢宜大啓功名之門而今日之仕進者苦於遠次而<lb/>
觀光難困於舉削而通籍難壯盛之年駸尋而晩暮勁<lb/>
<pb n="KR4d0345_WYG_007-7a"/>
毅之氣銷蝕而巽柔幸而一遇焉而精神筋力已衰矣<lb/>
又有抱負竒偉而終身不遇者豈不甚可惜耶臣以為<lb/>
宜令帥守監司各舉其屬之賢且才者明著實跡勿徇<lb/>
私情大臣叅之物論以取其尤異覈之都堂以觀其人<lb/>
品使條陳當世之務以覘其器識如果可采則稍出資<lb/>
格之外或委之邊靣風寒之地或置之錢粟浩穰之塲<lb/>
真才實能必有以自見他日膺隆委勝重負者於此乎<lb/>
出其有益於國家豈小哉高宗皇帝諭宰相擇監司郡<lb/>
<pb n="KR4d0345_WYG_007-7b"/>
守皆使成資以省送迎之費又嘗因臺臣言資格太拘<lb/>
有曰使有豪傑之士雖自布衣峻擢可也是皆中興之<lb/>
良規惟陛下與二三大臣圖之取進止<lb/>
　上曰卿去國幾年奏云臣以嘉熙三年叨福建庾節<lb/>
　以䑓臣劾去上曰是彭方第一劄讀至猶足扶持上<lb/>
　曰此全在大臣輔國讀至以兩吏扶持之耄狀而贊<lb/>
　萬機上曰范鍾年老廢事亦多奏云范鍾老而且懦<lb/>
　讀至以建小學茂淑宗英上曰朕於小學之教極留<lb/>
<pb n="KR4d0345_WYG_007-8a"/>
　心讀至大本所在詎可悠悠而不决上曰其年尚未<lb/>
　讀至胡不謀之二三大臣奏云此國家重事湏與大<lb/>
　臣叅决不可使宦官女子干預上曰自是讀至捐金<lb/>
　置局上曰果有置局之說否奏云臣聞之國人之言<lb/>
　皆然陛下當先絶蹊逕使無以自通讀至以安善類<lb/>
　之心上曰如何區處奏云如近日臣僚所謂或欲毁<lb/>
　麻或欲勒令致仕皆可行上曰此則不可已與宫觀<lb/>
　但不用之足矣奏云如此恐中外之心愈疑望陛下<lb/>
<pb n="KR4d0345_WYG_007-8b"/>
　更作區處使聖意明白讀至氣熖薫灼趨者如市上<lb/>
　曰朕未嘗容之干政不知外間何以有此説奏云臣<lb/>
　来自道途已聞人言籍籍若非陛下决意抑絶使内<lb/>
　外明知之則人意愈見紛紛異日書之史册亦為聖<lb/>
　徳之累讀至履霜堅氷由来者漸奏云范曄作東漢<lb/>
　宦官傳贊亦引大易履霜堅氷之戒葢謂漢末宦官<lb/>
　之禍因漢君不能防微以至於此上曰固當防㣲杜<lb/>
　漸第二劄讀至貪夫席捲甚至掃空上曰貪吏未戢<lb/>
<pb n="KR4d0345_WYG_007-9a"/>
　一至於此未見有亷吏者聞陳愷亦廉是否奏云聞<lb/>
　其人亦清約讀至數年之後在在皆有餘蓄奏云如<lb/>
　方大琮在南海頗與士民相安百廢具舉而清苦自<lb/>
　將故能積羨錢近四十萬緡治績為諸鎮之冠其人<lb/>
　又時望所歸者宜召用之以示激勸上曰如果有竒<lb/>
　才當不拘資格聞廣中斡腹之傳如何奏云臣本欲<lb/>
　作一劄敷陳此事然事闗機宻恐播傳於外上曰極<lb/>
　是極是因奏云云上曰已令徐敏子去體探奏云此<lb/>
<pb n="KR4d0345_WYG_007-9b"/>
　事湏是純實可托者方可信若喜功生事者徒知為<lb/>
　一身功名計又恐别生事説則不惟廣西受弊必欲<lb/>
　通廣東之兵財而兩路俱受其弊矣上曰沿路來如<lb/>
　何奏云沿途蚕麥皆熟雨暘時若更在陛下増修聖<lb/>
　徳使天意常順又問外間有何所聞奏云臣之所聞<lb/>
　已盡見於奏劄中矣<lb/>
　　　淳祐丙午十月朔奏劄<lb/>
臣聞人君之心必無愧於天人臣之心必無負於君葢<lb/>
<pb n="KR4d0345_WYG_007-10a"/>
人君履大位有四海皆受之於天容一念之私則為有<lb/>
愧矣人臣享高爵飽厚禄皆受之於君容一念之私則<lb/>
為有負矣厥今之大勢危急為甚蜀碎而淮殘兵單而<lb/>
財竭楮輕如毛民流如鴻農扈麤登而星變累形哨騎<lb/>
倐退而戎情叵測此正一人敬徳以祈天命之時此正<lb/>
羣臣盡瘁以報國恩之時可不各盡其道哉恭惟皇帝<lb/>
陛下睿資髙明聖度軒豁日御經筵深研理要躬决機<lb/>
務熟知政體可謂不世出之英君矣然察之時機良可<lb/>
<pb n="KR4d0345_WYG_007-10b"/>
隠憂難靠人謀全望天助猶祈能感動何耶陛下試端<lb/>
坐而静觀凡平日一念敬忽之殊而上天之應如響斯<lb/>
答隐顯無間其不可誣必道心主一而不制於人心陽<lb/>
明常存而不滓於隂濁成湯聲色不邇貨利不殖葢恐<lb/>
人欲一勝則天理必微陛下神明之舎果皆對越而無<lb/>
愧否歟宇宙之大民物之衆所恃以立者公道也臺諫<lb/>
所以主國是委曲而宣諭則非所以養直氣名器所以<lb/>
待賢才輕䙝於内降則非所以塞倖門黄門之依憑假<lb/>
<pb n="KR4d0345_WYG_007-11a"/>
托或未能峻其防朱邸之非意干請或未能裁以正是<lb/>
皆牽於私情而未契乎蒼蒼者也臣願陛下舉動一事<lb/>
凜凜然常在帝之左右將見天心悔禍庶可以轉危為<lb/>
安矣揆路爰立以其有朔望也政地延登以其乆引恬<lb/>
也二臣之䇿孰不以協志併力共濟艱難之期然寛者<lb/>
畏縮而欠大事自决之力量狹者躁急而有互失不和<lb/>
之氣味周頤以無斷為柔惡以猛隘為剛惡葢事未必<lb/>
可為而強為私也事到當為而不為亦私也胡不弦韋<lb/>
<pb n="KR4d0345_WYG_007-11b"/>
其氣質之偏而乃矛盾於議論之異中持兩可者又復<lb/>
差池鼎足承君責望謂何貎厚而心不然言甘而情不<lb/>
孚是皆未免角立之私豈不孤陛下委寄之隆乎方巨<lb/>
姦傍睨要杜其來豈宜同室之操戈邊燧未消盍嚴其<lb/>
備烏可同舟而秦越猝有警急人各異議豈國家之利<lb/>
哉况不靖之徒交鬬其間嫌隙生於囁嚅躁激起於縱<lb/>
臾二三大臣不咸而國不競其負吾君又甚矣臣願陛<lb/>
下申諭大臣俾之去私見而徇公家釋小嫌而就大事<lb/>
<pb n="KR4d0345_WYG_007-12a"/>
則扶顚持危庶乎其共濟昔髙宗皇帝曰朕在宫中聲<lb/>
色未常經心只是静坐内省求所以答天意者此可為<lb/>
陛下法張浚趙鼎本相善如兄弟因二家賔客離散遂<lb/>
至失歡此可以為大臣戒臣不勝惓惓取進止<lb/>
　<lb/>
　<lb/>
　<lb/>
　<lb/>
<pb n="KR4d0345_WYG_007-12b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　文溪集巻七<lb/>
</p>
<p>
</p>
  </div>
</body>
</text>
</TEI>