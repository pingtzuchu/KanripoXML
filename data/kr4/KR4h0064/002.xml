<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>增注唐䇿巻二</head> <lb/>
    <p>
<pb n="KR4h0064_WYG_002-1a"/>
欽定四庫全書<lb/>
　增注唐䇿巻二<lb/>
　　䇿<lb/>
　　　白居易賢良䇿<hi>本傳元和元年對制䇿一等調盩厔尉為集賢校理二年召入</hi>
　　　　<hi>為翰林學士</hi>
對臣聞漢文帝時賈誼上疏云可以痛哭者一可以流<lb/>
涕者二可以長太息者三是時漢興四十餘載萬方大<lb/>
治四海大和而賈誼非不見之所以至言者以為辭不<lb/>
<pb n="KR4h0064_WYG_002-1b"/>
切志不激則不能迴君聽感君心而發憤於至治也是<lb/>
以雖盛時也賈誼過言而無愧雖至言也文帝容之而<lb/>
不非故臣不失忠君不失聖書之史䇿以為美談然臣<lb/>
觀魏晉已來天下之治曾未有髣髴於賈誼疏者豈非<lb/>
君之明聖不侔於文帝乎臣之忠讜不迨於賈誼乎不<lb/>
然何衰亂之時愈多而切直之言愈少也今陛下思禹<lb/>
之昌言而稱之念漢之極諫而問之病虚文之无用<lb/>
者奬至言之斥已者詢臣以可行之䇿諭臣以不倦之<lb/>
<pb n="KR4h0064_WYG_002-2a"/>
意懇惻欝悼發於至誠此真聖王思至治求至言之明<lb/>
㫖也斯則陛下之道已𢎞於前代微臣之才試效於古<lb/>
人輙欲至言以禆陛下明治萬分之一也禆之者非敢<lb/>
謂言必可行也體用之必可明也且欲後代知陛下踐<lb/>
阼之後有樸直敢言之臣出焉无俾文帝賈誼專美於<lb/>
漢代然後退而俯伏以待罪戾臣誠所甘心也謹以過<lb/>
言昧死上對伏䝉陛下賜臣之䇿有思興禮樂之道念<lb/>
救疲甿之方辨既徃將來之宜審推恩寓令之要至矣<lb/>
<pb n="KR4h0064_WYG_002-2b"/>
哉陛下之念及此寔萬世之福也豈惟一代之人受其<lb/>
賜而已矣臣聞疲病之作有因縁焉救療之方有次第<lb/>
焉臣請為陛下究因縁而言之臣聞太宗以神武之姿<lb/>
撥平天下之亂𤣥宗以聖聞之徳致天下之肥<hi>崇曰韓休傳帝</hi>
<hi>常引鑑黙不樂左右曰自韓休入朝陛下旡一日歡何自戚戚不逐去之帝曰吾雖瘠天下肥矣</hi>當二<lb/>
宗之時利無不興弊无不革逺无不親近无不和貞觀<lb/>
之效既成而大樂作焉雖六代之盡美无不舉也開元<lb/>
之治既定而盛禮興焉<hi>見前元稹䇿注</hi>雖三王之明備无不講<lb/>
<pb n="KR4h0064_WYG_002-3a"/>
也禮行在上上下輯睦樂達在下中外和平所以兵<lb/>
偃而萬邦懷仁刑清而兆人自化動植之類煦嫗而自<lb/>
遂焉雖成康文景之治无以出於此矣暨天寳以降政<lb/>
教寖㣲寇既發興兵亦繼起兵以遏寇寇生於兵兵寇<lb/>
相仍迨五十載財征由是而重人力由是而廢甿无安<lb/>
心雖日督農桑之課而生業不固上无定費雖日峻𣙜税<lb/>
之法而國用不充日削日駮以至於耗竭至半矣此臣<lb/>
所謂疲病之因縁也是不然乎由是觀之蓋人疲由乎<lb/>
<pb n="KR4h0064_WYG_002-3b"/>
稅重稅重由乎軍興軍興由乎冦生寇生由乎政缺然<lb/>
則未修政教而望宼盜之銷未銷宼戎而望兵革之息<lb/>
雖太宗不能也何則事有所必然雖常人足以致勢有<lb/>
所不可雖聖人不能為伏惟陛下期欲安黎元先念省<lb/>
征徭期欲息征徭先念息兵革期欲息兵革先念銷寇<lb/>
戎期欲銷寇戎先念修政教何者若政修則下无詐偽<lb/>
暴逆之心而寇戎所由銷矣寇戎銷則境无興廢攻守<lb/>
之役而兵革所由息矣兵革息則國无饋運飛輓之役<lb/>
<pb n="KR4h0064_WYG_002-4a"/>
而征徭所由省矣征徭省則人无流亡轉徙之憂而黎庶所<lb/>
以安矣臣竊見今之寇戎難以盡銷伏願陛下不以難<lb/>
行而自疑无自怠之心則政教日肅无自疑之意則誠<lb/>
信日明政教肅則暴亂革心誠信明則獷驁歸咎革心<lb/>
則天下逆節之寇不遏而自銷歸咎則天下已整之兵<lb/>
不散而自全然後重稅日可減黎甿日可安富庶日可<lb/>
滋困竭日可補日安則和恱之氣積日富則亷讓之風<lb/>
形因其亷讓之風行而示之以禮則禮易行矣乘其<lb/>
<pb n="KR4h0064_WYG_002-4b"/>
和恱之氣致之以樂則樂易達矣舉其方而可以復其<lb/>
盛用斯道而可以濟其艱懲既徃之失莫先於戒戒不<lb/>
明而政不修戒將來之虞莫大於寇寇不銷而兵不息<lb/>
此臣所謂救療之失次第者也豈不然乎至於齊行寓<lb/>
令之法以霸諸侯漢用推恩之謀以弱七國施之今日<lb/>
臣恐非宜今且萬人一統四海一家無鄰國可傾非夷<lb/>
吾用權之秋也雖欲寓令令明何所寓耶今除國建郡置<lb/>
守罷侯无爵土可䟽非主父矯弊之日也雖欲推恩何<lb/>
<pb n="KR4h0064_WYG_002-5a"/>
所推也但陛下嗣貞觀之政𢎞開元之治必先明二宗<lb/>
而施萬葉何區區以齊漢之法而足為陛下所慕哉精<lb/>
究之說或備於此又䝉陛下賜臣之問有執契埀衣之<lb/>
道委下專上之宜敦儒學而業衰責課吏而政失者此<lb/>
皆政化之所急古今所共疑陛下幸念之令臣究其㫖<lb/>
天下之治興矣夫執契之道垂衣不言者蓋言已成之<lb/>
化非謀之始也委之於下者言王者之治庀其司分其<lb/>
務而已非謂政无小大悉委之於下也專之於上者言<lb/>
<pb n="KR4h0064_WYG_002-5b"/>
王者之道秉其樞執其要而已非謂事无巨細悉專之<lb/>
於上也漢元優游於儒學而盛業竟衰者非儒學之過<lb/>
也學之不得其道也光武督責於公卿而峻政非美者<lb/>
非考課之累也責之不得其要也臣請重為陛下别白<lb/>
而明之夫埀衣不言者豈不謂无為之道乎臣聞无為<lb/>
之道而治者其舜也歟<hi>李曰論語云夫何為哉恭已正南面而已矣</hi>舜之治<lb/>
道臣粗知之矣始則懋於修已<hi>李曰語修已以安百姓堯舜其猶病諸</hi>勞<lb/>
於求賢<hi>李曰左文十八年舜舉八愷使主后土以揆百事舉八元使布五教于四方</hi>明察其<lb/>
<pb n="KR4h0064_WYG_002-6a"/>
刑<hi>李曰書大禹謨帝曰臯陶汝作士明于五刑以弼五教期于予治刑期于無刑</hi>明慎其賞<hi>李曰</hi>
<hi>賞延于世功疑惟重同上</hi>外敘百揆<hi>李曰舜典納于/百揆百揆時敘</hi>内勤萬幾<hi>李曰臯陶</hi>
<hi>謨兢兢業業一日二日萬㡬</hi>旰食宵衣念其不息之道夫如是豈非<lb/>
大有為者乎終則委於恭已逸則得賢刑明至於无刑<lb/>
<hi>見上注</hi>賞明至於无賞<hi>李曰前公孫𢎞䇿不貴爵賞而民勸善</hi>百職不戒而<lb/>
舉萬事不勞而成端拱凝旒立於无為之地夫如是豈不<lb/>
真无為者乎㣲臣以為无為者非无所為也必先有為<lb/>
而後至於无為也老子曰无為而无不為蓋是謂矣夫<lb/>
<pb n="KR4h0064_WYG_002-6b"/>
委下而用私專上而无效者此由非所宜專而專之也<lb/>
臣請以君臣之道明之臣聞上下異宜君臣殊道大者<lb/>
簡者君道也小者繁者臣道也臣道者纎小而衆事細<lb/>
而繁非人君一聰一明所能周覽而遍察也故人君之<lb/>
道但擇其人而任之舉其要而執之而已矣昔九臣各<lb/>
掌其事而唐虞垂其衣以治天下<hi>崇曰禹作司空棄后稷契作司徒臯陶作</hi>
<hi>士垂共工益作虞夷典禮䕫典樂龍納言易繫垂衣裳而天下治蓋取諸乾坤</hi>十亂各效其能<lb/>
而周武總其治以王天下<hi>崇曰語武王有亂臣十人馬注亂治也治周者十人謂周</hi>
<pb n="KR4h0064_WYG_002-7a"/>
<hi>公旦召公奭太公望畢公榮公太顛閎夭散宜生南宫适</hi>三傑各宣其力而漢髙兼<lb/>
其用以取天下<hi>崇曰運籌帷幄之中决勝千里之外吾不如子房鎮國家撫百姓給餉餽不絶</hi>
<hi>糧道吾不如蕭何連百萬之衆戰必勝攻必取吾不如韓信三者皆人傑吾能用之此吾所以取天下也</hi>三<lb/>
君子者不能為一焉但執要任人而已亦猶心之於四<lb/>
支九竅百骸也不能為一焉然後寢食起居言語視聼<lb/>
皆以心為主也故臣以為君得君之道也雖專於上而<lb/>
下自有以展其效矣臣得臣之道也雖委於下人亦无<lb/>
所閉其私矣由此而言光武督責而政未甚美者非他<lb/>
<pb n="KR4h0064_WYG_002-7b"/>
昩君臣之道於小大繁簡之際也元帝優㳺而業以寖<lb/>
衰者非他昧无為之道於始終勞逸之間也二途俱失<lb/>
較而可知陛下但舉中而行則无所惑失矣臣伏以聖<lb/>
䇿首章曰思賢能以濟其治求讜直以聞其過又曰上<lb/>
獲其益下輸其情末章曰興自朕躬无悼後害此誠陛<lb/>
下思酌下言樂聞上失勤勤懇懇慮臣輩有所隠情者<lb/>
也臣敢不再竭狂直以副天心之萬一焉臣聞古先聖<lb/>
王之治也制欲於未萌除害於未兆故静无敗事動有<lb/>
<pb n="KR4h0064_WYG_002-8a"/>
成功自非聖王則昧於是莫不欲逞其始悔追其終政<lb/>
失於前功補於後利害之反可略而言且如軍暴而後<lb/>
戢之兵亂而後遏之善則善矣不若防其微杜其漸使<lb/>
不暴亂也官邪而後責之吏姦而後誅之懋則懋矣不<lb/>
若審其才得其人使不至於姦邪也人凍而後衣之人<lb/>
餒而後食之惠則惠矣不若輕其徭薄其稅使不至於<lb/>
凍餒也舉一知十不其然乎今陛下初嗣祖宗新臨蒸<lb/>
庶承多虞之運當鼎盛之年此誠制欲於未萌除害於<lb/>
<pb n="KR4h0064_WYG_002-8b"/>
未兆之時也伏惟陛下敬惜其時重慎於事既徃者且<lb/>
追救於弊後將來者宜早防於事先然則保邦常在於<lb/>
未危恭已常居於无過三五之道夫豈逺哉臣生也幸<lb/>
得為唐人當陛下臨御之時觀陛下昇平之治斯則臣<lb/>
朝聞而夕死足矣<hi>李曰語朝聞道夕死可矣</hi>而况充才識之貢承體<lb/>
用之問乎今所以極千慮昧萬死當盛時獻至言者此<lb/>
誠臣朝聞道夕死之志也不然何輕肆狂瞽不避斧鑕<lb/>
若此之容易伏惟少埀意而覽之則臣生死幸甚<lb/>
<pb n="KR4h0064_WYG_002-9a"/>
　　　劉蕡賢良䇿<hi>字去華幽州昌平人文宗即位舉百賢良方正能直言極諌者引諸儒</hi>
　　　　<hi>餘人蕡對䇿云</hi>
　䇿曰朕聞古先哲王之治也𤣥黙无為端拱思道陶<lb/>
　甿心以居簡凝日月而不宰厚下以立本推誠而建<lb/>
　中繇是天人通隂陽和俗躋仁夀物无疵癘噫盛徳<lb/>
　之所臻敻乎其不可及也三代令王質文迭究百偽<lb/>
　滋熾風流寖㣲自漢而降足徴蓋寡朕顧惟昧道祗<lb/>
　荷丕構奉若謨訓不敢怠荒任賢惕厲宵衣旰食詎<lb/>
<pb n="KR4h0064_WYG_002-9b"/>
　追三五之遐軌庶紹祖宗之鴻緒而心有未達行有<lb/>
　未孚由中及外闕政斯廣是以人不率化氣或堙厄<lb/>
　災害竟嵗播植愆時國廪罕蓄乏九年之儲吏道多<lb/>
　端㣲三載之績京師諸夏之本也將以觀治而豪猾<lb/>
　踰檢太學明教之源也期於變風而生徒墮業列郡<lb/>
　在乎頒條而干禁或未絶百工在乎按度而淫巧或<lb/>
　未衰俗恬風靡積訛成蠧其擇官濟治也聽人以言<lb/>
　則枝葉難辨御下以法則恥格不形<hi>崇曰語道之以政齊之以刑民</hi>
<pb n="KR4h0064_WYG_002-10a"/>
　<hi>免而无耻導之以徳齊之以禮有耻且格</hi>其阜財發號也生之寡而食之<lb/>
　衆<hi>崇曰記大學篇生財有大道生之者衆食之者寡為之者疾用之者舒則財恒足矣</hi>煩於令<lb/>
　而鮮於理思所以究此繆盭致之治平兹心浩然若<lb/>
　渉淵水故前詔有司博延羣彦佇啓宿懵冀臻時雍<lb/>
　子大夫識古達今明於康濟造廷待問副朕虚懐必<lb/>
　當箴主之闕辨政之疵明綱條之致紊稽富庶之所<lb/>
　急何施斯革於前弊何澤斯惠乎下土何修而古治<lb/>
　可近何道而和氣克充推之本原著於條對至於夷<lb/>
<pb n="KR4h0064_WYG_002-10b"/>
　吾輕重之權孰臻於理<hi>崇曰史齊世家桓公得管仲條閎政連五家之兵設輕重</hi>
　<hi>魚鹽之利以贍貧窮禄賢能齊人皆説太史公曰桓公用管仲之謀通輕重之權徼山海之業以朝諸侯</hi>
　<hi>用區區之齊顯成霸名</hi>嚴尤底定之䇿孰叶於時<hi>崇曰唐突厥傳序劉貺以</hi>
　<hi>為嚴尤辯而未詳班固詳而未盡權其至當周得上䇿秦得其中漢无䇿惠此中夏以綏四方周之道也故曰</hi>
　<hi>上䇿秦築長城限中外故曰中䇿漢武帝靡耗華夏連兵積年故曰无䇿嚴尤謂古无上䇿謂不能臣妾</hi>
　<hi>之也誠能之而不用耳秦无䇿謂攘狄而亡國也秦亡非攘狄也漢得下策謂伐胡而人病人既病矣又</hi>
　<hi>役人而奉之无䇿也</hi>元凱之考課何先<hi>崇曰晉杜預字元凱泰始中受詔為黜陟之課</hi>
　<hi>略曰昔漢之刺史亦嵗終奏事不制筭課而清濁粗舉魏氏考課即京房之遺意其文至宻然由於苛細</hi>
<pb n="KR4h0064_WYG_002-11a"/>
　<hi>以違本體故歴代不能通豈若申唐堯之舊去宻就簡</hi>叔子之克平何務<hi>崇曰羊祜</hi>
　<hi>字叔子秦始五年帝有滅吳之志以尚書左傼射羊祜都督荆州諸軍事鎮襄陽祜綏懐逺近甚得江漢</hi>
　<hi>之心與吳人開布大信降者欲去皆聼之咸寜四年祜病未入朝既至面陳伐吳之計帝善之尋卒二嵗</hi>
　<hi>而吳平帝曰此羊太傳之功也</hi>推此龜鑑擇乎中庸斯在洽聞朕將<lb/>
　親覽焉<lb/>
對曰臣誠不佞有匡國致君之術无位而不得行有犯<lb/>
顔敢諌之心无路而不得進懷憤欝抑思有時而發常<lb/>
欲與庶人議於道商旅謗於市得通上聽一悟主心雖<lb/>
<pb n="KR4h0064_WYG_002-11b"/>
被妖言之罪无所悔焉况逢陛下以至徳嗣興以大明<lb/>
埀照詢求過闕咨訪謨猷制詔中外舉直言極諌者臣<lb/>
既辱斯舉專承大問敢不悉意以言至於上之所忌時<lb/>
之所禁權幸之所諱惡有司之所與奪臣愚不識伏惟<lb/>
陛下少加優容不使聖朝有讜直而受戮者乃天下之<lb/>
幸也謹昧死以對伏惟聖䇿有思古先之治念𤣥黙之<lb/>
化將欲通天地以濟俗和隂陽以煦物見陛下慕道之<lb/>
深也臣以為哲王之理其則不逺惟陛下致之之道何<lb/>
<pb n="KR4h0064_WYG_002-12a"/>
如耳伏惟聖䇿有祗荷丕構而不敢荒寜奉若謨訓而<lb/>
罔有怠忽見陛下憂勞之至也若夫任賢惕厲宵衣旰<lb/>
食宜黜左右之纎佞進股肱之大臣若夫追蹤三五紹<lb/>
復祖宗宜鑒前古之興亡明當時之成敗心有未達以<lb/>
下情塞而不得上通行有未孚以上澤壅而不得下浹<lb/>
欲人之化也在修已以先之欲氣之和也在遂性以導<lb/>
之救災患在致乎精誠廣播植在視乎食力國廪罕蓄<lb/>
本乎冗食尚繁吏道多端本乎選用失當豪猾踰檢由<lb/>
<pb n="KR4h0064_WYG_002-12b"/>
中外之法殊生徒墮業由學校之官廢列郡干禁由授<lb/>
任非人百工淫巧由制度不立伏惟聖䇿有擇官濟治<lb/>
之心阜財發號之歎見陛下教化之本也且進人以行<lb/>
則枝葉安有難别乎防下以禮則恥格安有不形乎念<lb/>
生寡而食衆可罷斥惰游念令煩而理鮮要察其行否<lb/>
博延羣彦願陛下必納其言造廷待問則小臣安敢愛<lb/>
死伏惟聖䇿有求言箴闕之言審政辨疵之令見陛下<lb/>
咨訪之勤也逐小臣屏姦豪之志則弊革於前守陛下<lb/>
<pb n="KR4h0064_WYG_002-13a"/>
念康濟之心則惠敷于下邪正之道分則古治可近禮<lb/>
樂之方著而和氣克充至若夷吾之法非皇王之權嚴<lb/>
尤所陳无最上之䇿<hi>並見䇿問注</hi>元凱之所先不若唐虞之<lb/>
考績<hi>崇曰書舜典三載考績三考黜陟幽明</hi>叔子之所務不若重華之舞<lb/>
干<hi>崇曰大禹謨帝乃誕敷文徳舞干羽于兩階七旬有苗格</hi>俱非大徳之中庸未為<lb/>
上聖之龜鑑何足以為陛下道之哉或有以繫安危之<lb/>
機兆存亡之變者臣請披瀝肝膽為陛下别白而重言<lb/>
之臣前所謂哲王之理其則不逺者在陛下慎思之力<lb/>
<pb n="KR4h0064_WYG_002-13b"/>
行之終始不懈而已臣謹案春秋元者氣之始也春者<lb/>
嵗之始也春秋以元加於嵗以春加於王明下者當奉<lb/>
若天道以謹其始也又舉時以終嵗舉月以終時春秋<lb/>
雖无事必首書月以存時明王者當奉若天道以謹其<lb/>
終也<hi>崇曰經隠元年春王正月公羊傳元年者何君之始年也春者何嵗之始也何休註變一為元者氣</hi>
<hi>也無形以起有形天地之始也王者繼天奉元飬成萬物榖梁傳雖无事必舉正月舉始也</hi>王者動<lb/>
作終始必法於天者以其運行不息也陛下既能謹<lb/>
其始又能謹其終懋而修之勤而行之則可以執契<lb/>
<pb n="KR4h0064_WYG_002-14a"/>
而居簡無為而不宰廣立本之大業崇建中之盛徳矣<lb/>
又安有三代循環之弊而為百世滋熾之漸乎<hi>崇曰史太史公</hi>
<hi>曰夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救</hi>
<hi>僿莫若以忠三王之道若循環終而復始</hi>臣故曰惟陛下致之之道何如爾臣<lb/>
前謂若夫任賢惕厲宵衣旰食宜黜左右之纎佞進股<lb/>
肱之大臣者寔以陛下憂勞之至也臣聞不宜憂而憂<lb/>
者國必衰宜憂而不憂者國必危今陛下不以國家存<lb/>
亡之事社稷安危之策而降於清問臣未知陛下以布<lb/>
<pb n="KR4h0064_WYG_002-14b"/>
衣之人不足以定大計耶或萬幾之勤而聖慮有所未<lb/>
至耶不然何宜憂而不憂者乎臣以為陛下所宜先憂<lb/>
者宮闈將變社稷將危天下將傾海内將亂此四者國<lb/>
家已然之兆故臣謂聖慮宜先及之夫帝業既艱難而<lb/>
成之故不可容易而守之昔太祖肇其基髙祖勤其績<lb/>
太宗定其業𤣥宗繼其明至于陛下二百有餘載矣其<lb/>
間明聖相因擾亂繼作未有不委用賢士親近正人而<lb/>
能紹興其徽烈者也或一日不念則顛覆大器宗廟之<lb/>
<pb n="KR4h0064_WYG_002-15a"/>
耻萬古為恨臣謹案春秋人君之道在體元以居正者<lb/>
昔董仲舒為漢武帝言之略矣<hi>崇曰經隠元年注凡人君即位欲其體元以居</hi>
<hi>正故不言一年一月也仲舒䇿謹案春秋謂一元之意一者萬物之所從始也元者辭之所謂大也謂一為元</hi>
<hi>者視大始而欲正本也春秋深探其本而反自貴者始故為人君者正心以正朝廷正朝廷以正百官正百官</hi>
<hi>以正萬民正萬民以正四方四方正逺近莫敢不壹於正</hi>其所未盡者臣得為陛下<lb/>
備而論之夫繼故必書即位所以正其始也終必書所<lb/>
終之地所以正其終也故為君者所發必正言所履必<lb/>
正道所居必正位所近必正人臣又按春秋閽弑吳子<lb/>
<pb n="KR4h0064_WYG_002-15b"/>
餘祭不書其君春秋譏其踈逺賢士昵近刑人有不君<lb/>
之道矣<hi>崇曰襄二十九年閽殺吳子餘祭榖梁傳閽門者也寺人也不稱名姓閽不得齊於人不稱其</hi>
<hi>君閽不得君其君也禮君不使无恥不近刑人不狎敝不邇怨賤人非所貴也貴人非所刑也刑人非所近也</hi>
<hi>舉至賤而加吳子吳子近刑人也閽弑吳子餘祭仇之也</hi>伏惟陛下思祖宗開國之<lb/>
勤念春秋繼故之誡將明法度之端則發正言而履正<lb/>
道將杜簒弑之漸則居正位而近正人逺刀鋸之賤親<lb/>
骨鯁之直輔相得以專其任庶職得以守其官奈何以<lb/>
䙝近五六人總天下大政外專陛下之命内竊陛下之<lb/>
<pb n="KR4h0064_WYG_002-16a"/>
權威懾朝廷勢傾海内羣臣莫敢指其狀天子不得制<lb/>
其心禍稔蕭墻<hi>崇曰語注疏蕭之言肅也墙謂屏也君臣相見之禮至屏而加肅敬焉是以謂</hi>
<hi>之蕭墙</hi>姦生帷幄臣恐曹節侯覽復生於今日<hi>崇曰後宦者傳節桓</hi>
<hi>帝時遷中常侍䇿立靈帝封長安鄉侯與黄門令王甫將兵誅竇武陳蕃等覽桓帝初為中常侍以誅梁冀功</hi>
<hi>封髙鄉侯後誣㓕李膺林宗等</hi>此宮闈將變也臣謹按春秋定公元年<lb/>
春王不言正月者春秋以其先君不得正其終故後君<lb/>
不得正其始故曰定無正也<hi>崇曰榖梁傳元年春上不言正月者无正月也定之</hi>
<hi>无正月何也昭公之終非正終也定之始非正始也昭无正終定无正始不言即位喪在外也先君无正終則</hi>
<pb n="KR4h0064_WYG_002-16b"/>
<hi>後君无正始也</hi>今忠賢無腹心之寄閽寺恃廢立之權陷先君<lb/>
不得正其終致陛下不得正其始况皇儲未建郊祀未<lb/>
修將相之職不歸名分之宜不定此社稷之所以將危<lb/>
也臣謹按春秋王子札殺召伯毛伯春秋之義兩下相<lb/>
殺不書而此書者重其専王命也<hi>崇曰宣十五年王札子殺召伯毛伯杜預</hi>
<hi>注稱殺者兩下相殺之辭兩下相殺則殺者有罪王札子王子札也蓋經文倒札字榖梁傳王札子者當上之</hi>
<hi>辭也殺召伯毛伯不言其何也兩下相殺也兩下相殺不志乎春秋此其志何也矯王命以殺之非忿怒相殺</hi>
<hi>也故曰以王命殺也以王命殺何志焉為天下王者天也紀天者君也君之所存者命也為人臣而侵其君之</hi>
<pb n="KR4h0064_WYG_002-17a"/>
<hi>命而用之是不臣也為人君而失其命是不君也君不君臣不臣此天下所以傾也</hi>且天之所授<lb/>
者在君君之所授者在命操其命而失之者是不君也<lb/>
侵其命而專之者是不臣也君不君臣不臣此天下所<lb/>
以將傾也臣謹按春秋晉趙鞅以晉陽之兵叛入于晉<lb/>
書其歸者以其能逐君側之惡人以安其君故春秋善<lb/>
之<hi>崇曰定十三年秋晉趙鞅入于晉陽以叛冬晉荀寅及士吉射入于朝歌以叛晉趙鞅歸于晉公羊傳晉</hi>
<hi>趙鞅歸于晉此叛也其言歸何以地正國也其以地正國奈何晉趙鞅取晉陽之甲以逐荀寅與士吉射荀寅</hi>
<hi>與士吉射者曷為者也君側之惡人也此逐君側之惡人曷為以叛言之无君命也</hi>今威柄陵夷<lb/>
<pb n="KR4h0064_WYG_002-17b"/>
藩臣䟦扈或有不達人臣大莭而首亂者以安君為名<lb/>
不究春秋之㣲稱兵者以逐惡為義則政刑不由乎天<lb/>
子征伐必自於諸侯此海内之所以將亂也故樊噲排<lb/>
闥而雪涕<hi>崇曰髙帝嘗病惡見人臥禁中詔户者无得入羣臣絳灌等莫敢入噲乃排闥直入大臣</hi>
<hi>随之上獨抌一䆠者樊噲等見上流涕曰始陛下與臣等起豐沛定天下何其壯也今天下已定又何憊也且</hi>
<hi>陛下病甚大臣震恐不見臣等計事顧獨與一宦者絶乎且陛下獨不見趙髙之事乎帝笑而起</hi>爰盎<lb/>
當車以抗詞<hi>崇曰文帝朝東宮趙談驂乘盎伏車前曰陛下奈何與刀鋸之餘共載上笑下趙</hi>
京房發憤以殞身<hi>崇曰前房傳時石顯専權顯友人五鹿充宗為尚書令與房同經論議相</hi>
<pb n="KR4h0064_WYG_002-18a"/>
<hi>非二人用事房嘗宴見上曰今為亂者誰哉房指石顯月餘顯充宗皆疾房欲逺之言宜試以郡乃以為魏郡太守</hi>
<hi>竟徴下獄棄市</hi>竇武不顧而畢命<hi>崇曰後武傳靈帝時輔政常有誅翦宦官志陳蕃亦素有</hi>
<hi>謀事敗武自殺</hi>此皆陛下明知之矣臣謹按春秋晉狐射姑殺<lb/>
陽處父書襄公殺之者以其上漏言也襄公不能固隂<lb/>
重之戒處父所以召戕賊之禍春秋非之夫上漏其情<lb/>
則下不敢盡意上泄其事則下不敢盡言傳有造膝詭<lb/>
辭之文<hi>崇曰榖梁文六年晉殺其大夫陽處父稱國以殺罪累上也襄公已葬其所累上之辭言之何</hi>
<hi>也君漏言也上泄則下閽下闇則上聾聾且闇無以相通夜姑殺者也夜姑之殺奈何曰晉將與復戰使狐夜</hi>
<pb n="KR4h0064_WYG_002-18b"/>
<hi>姑為將軍趙盾佐之陽處父曰不可古者君之使臣也使仁者佐賢者不使賢者佐仁者今趙盾賢夜姑仁其</hi>
<hi>不可乎襄公曰諾謂夜姑曰吾使盾佐女今女佐盾矣夜姑曰敬諾襄公死處父主竟上之事夜姑使人殺之</hi>
<hi>君漏言也故士造辟而言詭辭而出用我則可不用我則无亂其徳晉狐夜姑出奔狄選傅季友表忠規宻謨</hi>
<hi>潜慮帷幕造膝詭辭莫見其際</hi>易有失身害成之戒<hi>崇曰易繫亂之所生也則言語以為</hi>
<hi>階君不密則失臣臣不密則失身㡬事不密則害成是以君子慎密而不出也</hi>今公卿大臣非<lb/>
不能為陛下言之慮陛下必不能用之陛下既忽之而<lb/>
不用必泄其言臣下既言之而不行必嬰其禍適足以<lb/>
鉗直臣之口重姦臣之威是以欲盡其言則起失身之<lb/>
<pb n="KR4h0064_WYG_002-19a"/>
懼欲盡其意則有害成之憂故徘徊欝塞以俟陛下感<lb/>
悟然後盡其啓沃耳陛下何不以聽朝之餘時御便殿<lb/>
召當時賢相與舊徳老臣訪持變扶危之謀求定傾救<lb/>
亂之術塞隂邪之路屏䙝狎之臣制侵凌迫脅之心復<lb/>
門户掃除之役戒其所宜戒憂其所宜憂既不能治於<lb/>
前當治於後既不能正其始當正其終則可以䖍奉典<lb/>
謨克承丕構終任賢之效无旰食之憂矣臣前所謂若<lb/>
夫追蹤三五紹復祖宗宜鑒前古之興亡明當時之成<lb/>
<pb n="KR4h0064_WYG_002-19b"/>
敗臣聞堯舜之為君而天下之大治者以其能任九官<lb/>
四岳十二牧<hi>崇曰書舜典咨十有二牧咨四岳咨禹棄契臯陶埀益伯夷䕫龍</hi>不失其<lb/>
舉不二其業不侵其職居官惟其能左右惟其賢元凱<lb/>
在下雖㣲必舉四凶在朝雖彊必誅<hi>崇曰左文十八年昔髙陽氏有才子</hi>
<hi>八人天下謂之八愷髙辛氏有才子八人天下謂之八元堯不能舉舜臣堯舉八愷使主后上舉八元使布五</hi>
<hi>教子四方帝鴻氏有不才子天下謂之渾敦少皥氏有不才子天下謂之窮竒顓頊氏有不才子天下謂之檮</hi>
<hi>杌縉雲氏有不才子天下謂之饕餮舜臣堯流四凶故天下同心戴舜以其舉十六相去四㓙也</hi>考其<lb/>
安危明其取捨至秦之二世<hi>崇曰史始皇紀二世元年趙髙為郎中任用事髙欲</hi>
<pb n="KR4h0064_WYG_002-20a"/>
<hi>為亂二世使使責讓髙以盗賊事髙懼乃隂與其壻聞樂弟趙成謀殺二世二世自殺</hi>漢之元成<lb/>
<hi>崇曰前佞幸傳石顯𢎞恭少坐腐刑選為中尚書元帝即位數年恭死顯代為中書令帝委以政事貴幸傾朝</hi>
<hi>成帝即位遷為長信中太傼秧中二千石</hi>咸欲措國如唐虞致身如堯舜而<lb/>
終敗亡者以其不見安危之機不知取捨之道不任大<lb/>
臣不辨奸人不親忠良不逺䜛佞伏惟陛下察唐虞之<lb/>
所以興而景行於前鑒秦漢之所以亡而戒懼於後陛<lb/>
下無謂廟堂無賢相庶官無賢士今紀綱未絶典刑猶<lb/>
在人誰不欲致身為王臣致時為太平陛下何忽而不<lb/>
<pb n="KR4h0064_WYG_002-20b"/>
用之耶又有居官非其能左右非其賢其惡如四凶其<lb/>
詐如趙髙其姦如恭顯<hi>並見上注</hi>陛下又何憚而不去之耶<lb/>
神器固有歸天命固有分祖廟固有靈忠臣固有心陛<lb/>
下其念之哉昔秦之亡也失於彊暴漢之亡也失於㣲<lb/>
弱彊暴則賊臣死傷而害上微弱則姦臣竊權而震主<lb/>
伏見敬宗皇帝不虞亡秦之禍不翦其萌伏惟陛下深<lb/>
軫亡漢之憂以杜其漸則祖宗之鴻業可紹三五之遐<lb/>
軌可追矣臣前所謂陛下心有所未達以下情塞而不<lb/>
<pb n="KR4h0064_WYG_002-21a"/>
得上通行有所未孚以上澤壅而不得下浹者且百姓<lb/>
有塗炭之苦陛下無由而知則陛下有子育之心百姓<lb/>
無由而信臣謹按春秋書梁亡不書取者梁自亡也以<lb/>
其思慮昬而耳目塞上出惡政人為冦盜皆不知其所<lb/>
以終自取其滅亡也<hi>崇曰榖梁傳僖十九年梁亡梁自亡也湎於酒滛於色心昬耳目塞</hi>
<hi>上无正長之治大臣背叛民為冦盗梁亡梁自亡也如加力役焉湎不足道也</hi>臣聞國君之所<lb/>
以尊者重其社稷也社稷之所以重者存其百姓也苟<lb/>
百姓之不存則社稷不得固其重苟社稷之不重則國<lb/>
<pb n="KR4h0064_WYG_002-21b"/>
君不得保其尊故治天下不可不知百姓之情夫百姓<lb/>
者陛下之赤子也陛下宜令仁慈者親育之如母之乳<lb/>
哺焉如師之教導焉故人信於上也敬之如神明愛之<lb/>
如父母今或不然陛下親其貴倖分曹連署補除卒吏<lb/>
召致賔客因其貨賄假其氣勢大者統藩方小者為牧<lb/>
守居上無清惠之政而有饕餮之害居下無忠誠之節<lb/>
而有姦欺之罪故人之於上也畏之如豺狼惡之如讎<lb/>
敵令海内困窮處處流散飢者不得食寒者不得衣鰥<lb/>
<pb n="KR4h0064_WYG_002-22a"/>
寡孤獨者不得存老幼疾病者不得養加以國之權柄<lb/>
專在左右貪臣聚斂以固寵姦吏因縁而弄法寃痛之<lb/>
聲上達于九天下流于九泉鬼神怨怒隂陽錯愆君門<lb/>
萬里而不得告訴士人無所歸化百姓無所歸命官亂<lb/>
人貧盜賊並起土崩之勢憂在旦夕即不幸因之以疾<lb/>
癘繼之以凶荒臣恐陳勝吳廣不獨起於秦<hi>崇曰秦二世元年秋</hi>
<hi>發閭左戍漁陽勝廣為屯長行至靳大澤鄉㑹大雨道不通度失期法斬勝廣謀曰天下苦秦久矣今誠以吾</hi>
<hi>旅為天下倡宜多應者并弑兩尉召令徒属稱大楚</hi>赤眉黄巾不獨起於漢<hi>崇曰後樊</hi>
<pb n="KR4h0064_WYG_002-22b"/>
<hi>崇起兵恐其衆與莽兵亂乃皆赤其眉以相識别號曰赤眉張角有三十六萬衆諸方俱起皆著黄巾以為標</hi>
<hi>幟時人謂之黄中賊</hi>故臣所以為陛下發憤扼腕痛心泣血爾如<lb/>
此則百姓有塗炭之苦陛下何由而知之陛下有子惠<lb/>
之心百姓安得而信之乎致使陛下行有所未孚心有<lb/>
所未達者固其然也臣聞昔漢元帝即位之初更制七<lb/>
十餘事其心甚誠其稱甚美然而紀綱日紊國祚日衰<lb/>
姦宄日彊黎元日困者以其不能擇賢明而任之失其<lb/>
操柄也<hi>見上注</hi>自陛下御宇憂勤兆庶屢降徳音四海之<lb/>
<pb n="KR4h0064_WYG_002-23a"/>
内莫不抗首而長思自喜復生於死亡之中也伏惟陛<lb/>
下慎終如始以塞萬方之望誠能掲國權以歸其相持<lb/>
兵柄以歸其將去貪臣聚斂之政除姦吏因縁之害唯<lb/>
忠賢是近唯正直是用内寵便嬖無所聽焉選清慎之<lb/>
官擇仁惠之長敏之以利煦之以和教之以孝慈導之<lb/>
以徳義去耳目之塞通上下之情俾萬國歡康兆民蘓<lb/>
息則心無不達行無不孚矣臣前所謂欲人之化也在<lb/>
修已以先之者臣聞徳以修已教以導人修以徳則人<lb/>
<pb n="KR4h0064_WYG_002-23b"/>
不勸而自至導以教則人敦行而率從是以君子欲政<lb/>
之必行也故以身先之欲人之從化也故以道御之今<lb/>
陛下先之以身而政未必行御之以道而人未從化豈<lb/>
不以立教之㫖未盡其方耶夫立教之方在乎君以明<lb/>
制之臣以忠行之君以知人為明臣以匡時為忠知人<lb/>
則任賢而去邪匡時則固本而守法賢不任則重賞不<lb/>
足以勸善邪不去則嚴刑不足以禁非本不固則民流<lb/>
法不守則政散而欲教之使必至化之使必行不可得<lb/>
<pb n="KR4h0064_WYG_002-24a"/>
也陛下能斥姦邪不私其左右舉賢正不遺其踈逺則<lb/>
化浹於朝廷矣愛人以敦本分職而奉法修其身以及<lb/>
其人始於中而成於外則化行於天下矣臣前所謂欲<lb/>
氣之和也在遂其性以導之者當納人於仁夀也欲人<lb/>
之仁夀在乎立制度修教化制度立則財用省財用省<lb/>
則賦斂輕賦斂輕則人富矣教化修則争競息争競息<lb/>
則刑罰清刑罰清則人安矣既富矣則仁義興焉既安<lb/>
矣則夀考至焉仁義之心感於下和平之氣應於上故<lb/>
<pb n="KR4h0064_WYG_002-24b"/>
災害不作休祥薦臻四方底寜萬物咸遂矣臣前所謂<lb/>
救災害在致乎精誠者臣謹按春秋僖公一年之中三<lb/>
書不雨者以其人君有恤人之志也<hi>崇曰穀梁傳二年冬十月不雨不雨者勤</hi>
<hi>雨也三年春正月不雨不雨者勤雨也夏四月不雨一時言不雨者閔雨也閔雨者有志乎民者也六月雨雨</hi>
<hi>云者喜雨也喜雨者有志乎民者也</hi>文公三年之中一書不雨者以其君<lb/>
無憫人之心也<hi>崇曰十年自正月不雨至于秋七月歴時而言不雨文不閔雨也不閔雨者無</hi>
<hi>志乎民也同上</hi>故僖公致精誠而旱不害物文公無䘏憫而旱<lb/>
則成災陛下誠能有䘏人之心則無成災之變矣臣前<lb/>
<pb n="KR4h0064_WYG_002-25a"/>
所謂廣播植在視乎食力者臣謹按春秋君人者必時<lb/>
視人之所勤人勤於力則功築罕人勤於財則貢賦少<lb/>
人勤於食則百事廢今財食與人力皆勤矣願陛下廢<lb/>
百事之勞廣三時之務則播植不愆矣臣前所謂國廪<lb/>
罕蓄本乎冗食尚繁者臣謹按春秋臧孫辰告糴于齊<lb/>
春秋譏其國無九年之蓄一年不登而百姓飢<hi>崇曰穀梁傳莊</hi>
<hi>二十年冬大无麥禾大者有顧之辭也於无禾及无麥也臧孫辰告糴于齊國兀三年之蓄曰國非其國也一</hi>
<hi>年不升告糴諸侯告請也糴糴也不足故舉臧孫辰以為私行也國无九年之蓄曰不足无六年之蓄曰急无</hi>
<pb n="KR4h0064_WYG_002-25b"/>
<hi>三年之蓄曰國非其國也諸侯无粟諸侯相歸粟正也臧孫辰告糴于齊告然後與之言内之无外交也</hi>臣<lb/>
願斥游墮之人以篤其耕植省不急之費以贍其黎元<lb/>
則廪蓄不乏矣臣前所謂吏道多端本乎選用失當者<lb/>
由國家取人不盡其材任人不明其要故也今陛下之<lb/>
用人也求其聲而不得其寔故人之趨進也務其末而<lb/>
不務其本臣願覈考課之寔定選序之制則多端之吏<lb/>
息矣臣前所謂豪猾踰檢由中外之法殊者以其官禁<lb/>
不一也臣謹按春秋齊桓公盟諸侯不以日而葵丘之<lb/>
<pb n="KR4h0064_WYG_002-26a"/>
盟特以日者美其能宣明天子之禁率奉王官之法故<lb/>
春秋備而書之<hi>崇曰穀梁傳僖九年九月戊辰諸侯盟于葵丘桓盟不日此何以日美之也為</hi>
<hi>見天子之禁備之也</hi>夫官者五帝三王之所建也法者髙祖太宗<lb/>
之所制也法宜畫一官宜正名今又分外官中官之員<lb/>
立南司北司之局或犯禁於南則亡命于北或正刑於<lb/>
外則破律於中法出多門人無所措寔由兵農勢異而<lb/>
中外法殊也臣聞古者因井田而制軍賦間農事而修<lb/>
武備提封約卒乘之數命將在公卿之列故兵農一致<lb/>
<pb n="KR4h0064_WYG_002-26b"/>
而文武同方可以保乂邦家式遏禍亂暨太宗皇帝肇<lb/>
建邦典亦置府兵臺省軍衛文武叅掌居閒嵗則櫜弓<lb/>
力穡將有事則釋耒荷戈<hi>崇曰唐兵志太宗貞觀十年凡天下十道置府六百三十</hi>
<hi>四皆有名號而關内二百六十有一皆以𨽻諸衛初府兵之置居无事時耕於野其畨上者宿衛京師而己若</hi>
<hi>有事則命將以出事解輙罷兵㪚於府將歸于朝故士不失業而將帥無握兵之重</hi>所以修復古<lb/>
制不廢舊物今則不然夏官不知兵籍止於奉朝請六<lb/>
軍不主兵事止於養勲階軍容合中官之政戎律附内<lb/>
臣之職首一戴武弁嫉文吏如仇讎足一蹈軍門視農<lb/>
<pb n="KR4h0064_WYG_002-27a"/>
夫如草芥謀不足以翦除兇逆而詐足以抑揚威福勇<lb/>
不足以鎮衛社稷而暴足以侵軼里閭羇絏藩臣干凌<lb/>
宰輔隳裂王度汨亂朝經張武夫之威上以制君父假<lb/>
天子之命下以御英豪有藏姦觀釁之心無伏節死難<lb/>
之義豈先王經文緯武之㫖耶臣願陛下貫文武之道<lb/>
均兵農之功正貴賤之名一中外之法還軍衛之職修<lb/>
省署之官近崇貞觀之規逺復成周之制自邦畿以刑<lb/>
下國始天子以達諸侯則可以制豪猾之彊無踰檢之<lb/>
<pb n="KR4h0064_WYG_002-27b"/>
患也臣前所謂生徒墮業由學校之官廢者蓋以國家<lb/>
貴其禄而賤其能先其身而後其行故庶官乏通經之<lb/>
學諸生無修業之心矣臣前所謂列郡干禁由授任非<lb/>
其人者臣以為刺史之任理亂之根本繫焉朝廷之法<lb/>
制在焉權可以抑豪猾恩可以惠孤寡彊可以禦奸寇<lb/>
政可以移風俗其將校有曾經戰陣及功臣子弟各請<lb/>
隨宜酬賞如無治人之術者不當任此官則絶干禁之<lb/>
患矣臣前所謂百工淫巧由制度不立者臣請以官位<lb/>
<pb n="KR4h0064_WYG_002-28a"/>
禄秩制其器用車服禁人金銀珠玉錦繡彫鏤不蓄於<lb/>
私室則無蕩心之巧矣臣前所謂辨枝葉者由考言以<lb/>
詢行也<hi>崇曰書舜典詢事考言乃言底可績</hi>臣前所謂形于恥格者由導<lb/>
徳而齊禮也臣前所謂念生寡而食衆可罷斥惰遊者<lb/>
<hi>並見策間注</hi>巳備之於前矣臣前所謂令煩而理鮮要察其<lb/>
行否者臣聞號令者乃理國之具也君審而出之臣奉<lb/>
而行之或虧上㫖罪在不赦今陛下令煩而理鮮得非<lb/>
持之者有所蔽欺乎臣前所謂博延羣彦願陛下必納<lb/>
<pb n="KR4h0064_WYG_002-28b"/>
其言造廷待問則小臣不敢愛死者臣聞鼂錯為漢畫<lb/>
削諸侯之䇿非不知禍之將至也<hi>崇曰景帝即位謫諸侯之非過削其支郡</hi>
<hi>吳楚七國俱反以錯誅錯為名帝遂斬</hi>忠臣之心壯夫之節苟利社稷死无<lb/>
悔焉今臣非不知言發而禍應計行而身戮蓋所以痛<lb/>
社稷之危哀生人之困豈忍姑息時忌竊陛下一命之<lb/>
寵哉昔龍逢死而起殷<hi>崇曰桀恃威陵轄諸侯以及兆民闗龍逢引黄圖進諌立而不</hi>
<hi>去桀焚黄圖殺龍逢衆庶莫敢直言</hi>比干死而起周<hi>崇曰史殷紀紂亂不止比干强諌紂怒曰</hi>
<hi>吾聞聖人心有七竅剖比干觀其心</hi>韓非死而起漢<hi>崇曰史非傳秦王見孤憤五蠧之書曰嗟</hi>
<pb n="KR4h0064_WYG_002-29a"/>
<hi>乎寡人得見此人與之㳺死不恨矣李斯曰此韓非之所著也秦因急攻韓韓王始不用非及急迺遣非使秦</hi>
<hi>秦王恱之李斯姚賈害之毁曰韓非韓之公子今王不用久留而歸此自遺患也不如以過法誅之秦王下吏</hi>
<hi>治非李斯使人遺非藥使自殺</hi>陳蕃死而起魏<hi>蕃志誅中官㑹竇武有謀蕃上䟽云云願出臣</hi>
<hi>章宣示左右并令天下諸姦知臣疾之因與竇武謀事泄曹節等矯詔誅武等遂執蕃送獄害之</hi>今臣<lb/>
之來也有司或不敢薦臣之言陛下又无以察臣之心<lb/>
退必受戮於權臣之手臣幸得從四子遊於地下固臣<lb/>
之願也所不知殺臣者臣死之後將孰為啓之哉至於<lb/>
人主之闕政之疵革前之弊臣既言之矣若乃流下土<lb/>
<pb n="KR4h0064_WYG_002-29b"/>
之惠修近古之理而致其和平者在陛下行之而已然<lb/>
臣之所陳者寔以臣親奉聖問敢不條對雖臣之愚以<lb/>
為未極教化之大端皇王之要道伏惟陛下事天地以<lb/>
教人敬奉宗廟以教人孝飬髙年以教人弟長字百姓<lb/>
以教人慈㓜調元氣以煦育扇太和以仁夀可以逍遥<lb/>
无為埀拱成化至若念陶鈞之道在擇宰相而任之使<lb/>
權造化之柄念保定之功在擇將帥而任之使修閫外<lb/>
之寄念百度之未貞在擇庶官而任之使專職業之守<lb/>
<pb n="KR4h0064_WYG_002-30a"/>
念百姓之怨痛在擇長吏而任之使明惠養之術自然<lb/>
言足以為天下教行足以為天下法仁足以勸善義足<lb/>
以禁非又何必宵衣旰食勞神惕慮然後以致其理哉<lb/>
　<lb/>
　<lb/>
　<lb/>
　<lb/>
　<lb/>
<pb n="KR4h0064_WYG_002-30b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　増注唐䇿巻二<lb/>
</p>
<p>
</p>
  </div>
</body>
</text>
</TEI>