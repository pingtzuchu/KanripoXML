<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>蘇門六君子文粹巻六十五</head> <lb/>
    <p>
<pb n="KR4h0062_WYG_065-1a"/>
欽定四庫全書<lb/>
　蘇門六君子文粹巻六十五<lb/>
　　濟北文粹六　　　　　宋　晁補之　撰<lb/>
　　書<lb/>
　　　上皇帝論北事書<lb/>
臣晁補之謹齋戒擇日昧死上書皇帝陛下臣窮年抱<lb/>
經志願局促緑衣紵絮多學無益竊甘野人自曝之温<lb/>
輙昧廣厦重裘之燠退無尸祝尊俎之位進干庖人操<lb/>
<pb n="KR4h0062_WYG_065-1b"/>
刀之職不計僭越冒言天下之事陛下赦其狂瞽而矜<lb/>
其市井草莽有介然之心一賜察省天下幸甚天下之<lb/>
治莫大於制禮作樂而臣之愚以謂二事有在於施設<lb/>
之後者其所先舉者以定天下晏然則禮不制而備樂<lb/>
不作而治凡此所缺特北邊一事而已臣思之至深以<lb/>
謂陛下神道設敎紀綱既正天下大定燕居而髙拱百<lb/>
工安職四民樂業矣而不能無一朝之事或經聖慮者<lb/>
庶㡬在此迺臣之狂瞽而深思所至有取萬一則臣區<lb/>
<pb n="KR4h0062_WYG_065-2a"/>
區窮年抱經志願局促猶不為緑衣紵絮多學無益夫<lb/>
豈惟天下幸甚臣之師敎臣亦若此也北人強悍屢冒<lb/>
故疆使天下百年有為兵不得藏今四野肅清邊不告<lb/>
遽而縉紳先生四方寒士或北首憤悱爭道利害者非<lb/>
願於太平無為之時生事覔功特以中國之地前王之<lb/>
舊有未復而已獻言陳計者踵相接於國陛下優而容<lb/>
之如假種借耕久貸不償亦不以券責豈非周慎再思<lb/>
萬舉萬全以謂將欲取之必固予之不欲以所重施所<lb/>
<pb n="KR4h0062_WYG_065-2b"/>
輕哉内治未具不遑外憂心腹既寧手足當治以今準<lb/>
昔莫利此時置而不念何以異夫宿雨㘭池科斗所泳<lb/>
不以時去設不害事而鼃黽日喧乃臣之所願為陛下<lb/>
深思者特曰以中國之師責中國之地得地而師解不<lb/>
為無名如此而已陛下知兵之道愈於黄帝復古之功<lb/>
過於宣王披圖在目長想逺慮則窮髪龍堆引領内附<lb/>
不待前箸而臣私憂過計竊不自揆忘已之愚不敢膠<lb/>
柱鼔瑟御馬以書陛下一發天光使得竭忠則言而有<lb/>
<pb n="KR4h0062_WYG_065-3a"/>
罪非臣所敢避也夫北方之敵莫盛漢唐而所以制之<lb/>
亦漢唐為得三王以前事不經見戰國之際人自為防<lb/>
徧舉悉數則孰與四庫之書終始為備百職之謀同異<lb/>
致詳故臣輙皆置而不論論漢唐之所以制其彊者其<lb/>
彊可制則方其弱時不論可知漢病匈奴唐病突厥至<lb/>
於畿内鳴鏑渭橋按轡六軍敗于朔方百姓陷於絶域<lb/>
其形如此之逼也然而列五單于滅兩突厥擒囘紇制<lb/>
延陀漠南塞北皆漢之賦盧龍松漠皆唐之府臣深思<lb/>
<pb n="KR4h0062_WYG_065-3b"/>
至此然後知北方之敵雖莫盛於漢唐而所以制之亦<lb/>
漢唐為得也冒頓烏維力足以弊漢而武帝雄才數戰<lb/>
不倦匈奴絶漠自以漢不能至而漢率二三嵗一出或<lb/>
二千里不見一人故匈奴至於奔走逃竄罷極苦之夫<lb/>
搏䑕當庭善遁易失灌垣熏穴則生無聊賴故欲戰在<lb/>
我則不欲戰在敵此其情自昔然也頡利突利進如飈<lb/>
風而太宗知兵善戰虜在其術中而不悟兩陣馳語二<lb/>
主坐擕六騎臨水羣酋奪魄指靈朔之境曰我將滅之命<lb/>
<pb n="KR4h0062_WYG_065-4a"/>
有司更所與書為詔若勅思摩孱懦至感恩流涕願為<lb/>
鎻鑰永鎮北門蓋五十年無突厥患臣嘗壯二主以謂<lb/>
得一時之權置三王之事則漢唐之事猶在中策何遽<lb/>
無策乎今臣又計之耶律雖桀驁其彊亦未有以過匈奴<lb/>
突厥者陛下神武不殺髙越前世制之得術可使繞指<lb/>
惟上之命何至越百餘年而不暇營哉臣請為陛下言<lb/>
契丹可取之形五古者外裔無大君長種落部族不相<lb/>
綂攝捽摶鬬擊彊者為制往往而聚者百有餘處勝不<lb/>
<pb n="KR4h0062_WYG_065-4b"/>
相推敗不相愛尺地一民不自保而有也無城郭邑居<lb/>
故其民遷徙難制無耕田作業故其人食足不勞無文<lb/>
書約束故其人一而易使無營陳行伍故其人戰自趨<lb/>
利彼以其智力之全不治四者而一之於鞍馬射獵中<lb/>
國亦以其智力雜治四者日夜不息而以應敵人之至<lb/>
閑故其自視常以無法勝中國利則烏合譟而從人不<lb/>
利則雲散四去欲追無所自漢時冐頓盡有北陲之地<lb/>
始不安其舊而有侈心尺地之民皆欲保而有之不能<lb/>
<pb n="KR4h0062_WYG_065-5a"/>
去也其後衛律敎單于穿井築城治樓以藏粟或者以<lb/>
謂彼不能守降及唐世尤以合中國之好為重至佩印<lb/>
綬服爵命廢一置一皆决於朝廷其人之在中國者或<lb/>
樂而忘歸北方自是益雜中國之俗乃臣以今料之則<lb/>
盧龍范陽中國故地又非特如此而已城郭邑居耕田<lb/>
作業文書約束營陣行伍四者皆因漢俗而彼無一長<lb/>
雜處而交治欲其民胥聴約束而下已難堪此其可取<lb/>
之形一也冒頓烏維伊種皆席匈奴之始彊能以其力<lb/>
<pb n="KR4h0062_WYG_065-5b"/>
為中國患武帝中年力盡於用兵而朔方之患無嵗無<lb/>
之然匈奴卒不能踰塞而南以有漢尺寸之地而隂山<lb/>
草木茂盛單于之所依阻者漢輙奪焉匈奴失隂山之<lb/>
後過之未嘗不哭也頡利突利延陀之兵皆號精悍數<lb/>
入冦唐一旦至渭上薄畿内唐亦以其南征北伐之餘<lb/>
力完不弊日削月剥至奪其地而𨽻都䕶府不敢輙怨<lb/>
蓋未有坦然肆志擁據形勝之地負恃甲兵之强如耶<lb/>
律之侈者臣嘗計之其君亦非有冒頓頡利等輩沉毅雄<lb/>
<pb n="KR4h0062_WYG_065-6a"/>
勇之姿阿保謹特有天命而徳光之暴以謂晉之立自<lb/>
我晉亦不勝其德而屈之故獻納不絶使者相望且將<lb/>
竭府庫帑藏以博其歡心而敵未饜也此如秦之并吞<lb/>
六國地不盡兵不止亦足悲也夫人之情勝則驕驕則<lb/>
不自彊乘秋未霜則水濱之腐草猶足以爭明於隂夜<lb/>
天寒既至萬物將肅則莫或使之一夕而零其理然也<lb/>
璟明與賢類皆柔懦不事事隆緒稱多謀不能復振焉<lb/>
宗真好樂兩母爭權至内相殘當是時皆有可乘之隙<lb/>
<pb n="KR4h0062_WYG_065-6b"/>
而中國不取迄於今四十年彼其君苟非有過人之才<lb/>
臣知今日之治與璟明宗真未大異也夫知敵之主知<lb/>
敵之將則每戰不殆彼曲我直我整彼亂此其可取之<lb/>
形二也石氏之割地當其需人之力制命在外無以異<lb/>
於晉惠公河外之列城買入而已無積仁累義之資一<lb/>
朝而有天下舉天下之大鰓鰓然常恐其不能守何暇<lb/>
重割地哉譬窮室之人驟獲千金不能經營販夫孺子<lb/>
皆得以起而制其弊富家巨室力足以仁其四鄰則四<lb/>
<pb n="KR4h0062_WYG_065-7a"/>
鄰之外所衣食者猶我有也尚誰得而嗇之哉石氏既<lb/>
亡京師不守中國為之一虚當時人君内憂其腹心外<lb/>
病其四鄰中國狼顧自救之不暇故契丹得以竊計其<lb/>
不及圖已而跳踉虚喝求以堅中國不動之心至於柴<lb/>
周天下小定以其享國之日淺乃能用一朝之議一戰<lb/>
而勝以復三關繇是言之契丹雖强中國雖積衰之緒猶<lb/>
足以勝之况治朝哉耶律明時勢已浸盛柴周之取三<lb/>
關蓋人有告之者曰此本漢地何惜之有然則彼其平<lb/>
<pb n="KR4h0062_WYG_065-7b"/>
居驁然不顧跳踉虚喝豈固敢吝其非已有之分為所<lb/>
常守之資哉求以堅中國不動之心而已今國家百年<lb/>
太平而陛下神武不殺髙越前古心有所懐感動萬里<lb/>
柴周叔世臣豈敢議然以今天下言之運偶聖人時在<lb/>
千一富萬柴周力萬柴周將賢則萬柴周士勇則萬柴<lb/>
周斷而必行鬼神且避以攻外裔勢易破竹此其可取<lb/>
之形三也太祖龍興不折一矢不馳一馬而有天下天<lb/>
下稽顙而稱臣五國委命而下吏夏商之興莫若此之<lb/>
<pb n="KR4h0062_WYG_065-8a"/>
㨗也當是時舉中國之兵十二萬而已太宗皇帝繼以<lb/>
神武之資經營四方至於大定并汾之討師久於外雖<lb/>
迄奏功然倉廪之羡士卒之鋭殫憊於河東太宗為社<lb/>
稷長慮慨然太息有恢復心士不弛弓馬不解勒倍道<lb/>
兼行越數百里一日出塞金鼔之聲如在天上敵不素<lb/>
備而燕城遂圍分軍收城所向輙靡天下以謂遂無契<lb/>
丹幽燕之人老弱登陴而望乘輿無意復戰彼之計自<lb/>
謂力不足抗乃為先聲張言兵至號五十萬太宗重愛<lb/>
<pb n="KR4h0062_WYG_065-8b"/>
民命不肯以力服人欲退修徳以懐之而師久翺翔士<lb/>
馬南首亦有怠意幾舉而捨燕既釋圍而諸將所下輙<lb/>
復失之蓋臣聞之城中有謀執其帥而降者王師既還<lb/>
莫不泣下雖然契丹自是始有疑中國之心四方已定<lb/>
中國厭兵景徳之役乘中國不虞大舉來攻章聖北巡<lb/>
天意助順彍弩竊發遂隕達蘭敵相顧自失屈首請命<lb/>
亦無復鬭志當時之議以謂乘勝席巻兩翼遮前大軍<lb/>
從後可使無遺噍而天子嘉其既服亦棄不戮彼始痛<lb/>
<pb n="KR4h0062_WYG_065-9a"/>
自懲艾以謂戰勝不可得而恃也夫太宗以收并汾之<lb/>
餘力計議無素倉卒北狩然而一舉㡬復章聖以敵出<lb/>
不虞至圍輔郡出師逆擊然而一戰遂却况今陛下席<lb/>
祖宗積累之舊敵不加彊而中國之盛則倍前日肉食<lb/>
之謀芻蕘之言垂數十年已審已備計成而動何慮不<lb/>
獲此其可取之形四也太祖神武有希世之謀御將訓<lb/>
兵臨機料敵出人意表舉天下之衆宰制役使如視嬰<lb/>
兒嘗謂契丹之衆不過二十萬吾以十縑購一人二百<lb/>
<pb n="KR4h0062_WYG_065-9b"/>
萬縑足矣以太祖神武左右之將不減衛霍滅越滅吳<lb/>
滅江南滅蜀滅河東天下已安四方之金帛充於内府<lb/>
士卒平居無事奕博超距志意無所騁當是時中國特<lb/>
不舉設有為彼孰能禦之者天下百年無水旱兵革法<lb/>
度致修人物阜安以三十年之通制國用山積水委漢<lb/>
唐所無則成太祖之志臣以謂固在於今日陛下建學<lb/>
設科使為士者知兵頒教立法使為兵者知戰十有餘<lb/>
年墮慢疲軟之氣既獲拯矣而堅甲利兵羡於四邊偏<lb/>
<pb n="KR4h0062_WYG_065-10a"/>
州小戍不移而具臣竊以北道三數者言之通都要路<lb/>
一庫之藏足以衣被十萬况濟之以大司馬之備也驃<lb/>
騎西征偏師南略河湟六城交州九郡歸命内附而飛<lb/>
輓之煩不及於邊民此其美古未有也舉事動衆宜百<lb/>
日之費者今千日之費不憂乏宜百金之賞者今千金<lb/>
之賞不憂匱蓋非徒以重費重賞為得也要以為前世<lb/>
之所不為者知今日之能為之而已順流建瓴如風靡草<lb/>
以臨不加彊之敵此其可取之形五也兵法曰形兵之<lb/>
<pb n="KR4h0062_WYG_065-10b"/>
極陛下亦既知形則不圖而何待臣請為陛下言所以<lb/>
破敵之策夫欲興大事所病者兵不衆食不充天下之<lb/>
言者必曰舉二十萬衆度百日糧鳴鼓而攻之以臨不<lb/>
加彊之敵如孟賁之戰嬰兒何往而不可入而臣獨計<lb/>
以謂非勝之難所以破之者實難以樊噲之驍悍自意<lb/>
得十萬之衆足以横行於匈奴而或者曰樊噲可斬夫<lb/>
使好竒之人不度是非不量利害髙論而慷慨其言固<lb/>
甚可喜然空語無施於實事則陛下尚誰取之今臣則<lb/>
<pb n="KR4h0062_WYG_065-11a"/>
不然舉二十萬衆度百日糧非三年經營之不可借使<lb/>
以國家之盛一朝而可集銜枚縛馬口千里奄至為計<lb/>
甚秘而人固有知之者矣綿十許州塘水之浸以彼入<lb/>
非易故我入亦難阻塞而陣燕亦起而拒白溝之南兵<lb/>
雖衆食雖充非勝不能入也臣請為陛下効臣之狂計<lb/>
蓋昔者尉陀據越漢兵出豫章出㑹稽而唐蒙獨上書<lb/>
發巴蜀罪人下牂牁以出越人不意卒擒尉陀蜀姜維<lb/>
拒劍閣鄧艾乃潛自隂平馳無人之地七百里卒降後<lb/>
<pb n="KR4h0062_WYG_065-11b"/>
主兩人者若校之以事而索其情則皆近乎不知迂直<lb/>
之計而臣則以謂論越與蜀者不如是則不可得而入<lb/>
今敵之勢亦何以異此臣請先為樓船百艘精甲萬人<lb/>
浮膠東待渤海而勿發使大軍出次於王畿聲言以十<lb/>
萬出瓦橋瓦橋敵所備出亦此入亦此在兵法則所謂<lb/>
以正合者也潛軍其東以五萬則自滄趨平州同時而<lb/>
偕發潛軍其西以五萬則自代趨雲州同時而偕發平<lb/>
雲非敵之所素備則滄代之兵宜易入兩翼偕縱則燕<lb/>
<pb n="KR4h0062_WYG_065-12a"/>
之東西可擾矣東軍入平州戰且誘以稍西行附於瓦<lb/>
橋之大軍西軍入雲州戰且略翺翔乎蔚朔之間而東<lb/>
以牽制敵勢敵必分軍以禦雲州然後瓦橋之大軍與<lb/>
東軍合勢而偕入則涿州新城不戰而可收東軍既棄<lb/>
平州平州備少懈然後渤海之精甲可以乘間入平州平<lb/>
州下則營并舉矣乃間使渤海之師通髙麗曰中國責故<lb/>
地髙麗宜以爾兵從而析渤海之精甲三千背道絶險<lb/>
以徑中京之南繚古北之後奪關而守之謹守勿戰敵<lb/>
<pb n="KR4h0062_WYG_065-12b"/>
狼顧自救然後雲州之西軍鼓而東以取易州而與大<lb/>
軍合吾兵益張乃稍乘勝逐北則燕城可圍矣度燕城<lb/>
之大二十七里而止一人而守地六尺三圍之則滿卒<lb/>
三萬守地無餘以二十萬衆頓燕南攻而圍之若適三<lb/>
萬則是野戰以拒敵之大軍者猶十七萬也度敵之大<lb/>
軍亦不過二十萬盡燕城之大而以五萬人實之不能<lb/>
容矣敵之名綂軍在燕城者其所䕶契丹奚渤海兵馬<lb/>
數才滿三萬而其曰侍衛在燕城者騎一萬歩一萬而<lb/>
<pb n="KR4h0062_WYG_065-13a"/>
止借使臣所聞未實敵能益之度燕城之大不過容五<lb/>
萬則既渤蹊矣而大軍相待傖囊未决其勢不相救以<lb/>
三萬鋭師濟以臨衝雲梯之械并力而急攻間使張良<lb/>
陳平不愛千金從反間啗城中大姓之子孫能以禍福<lb/>
諭其衆使内附者許以封侯萬户之賞彼在契丹或身<lb/>
居將相而服衣食飲不免於輿皂之賤一聞徳音宜有<lb/>
發憤内應如望并汾之師者一人有心則舉燕城之内<lb/>
其勢揺矣燕城可圖則山前後之地雖未盡復可徐致<lb/>
<pb n="KR4h0062_WYG_065-13b"/>
也臣又率臣之意料之使敵能出上策中國之師始動<lb/>
彼無空國逆戰亦以二十萬拒大軍而更練竒兵間道<lb/>
他徑反乘我隙我大軍逺戍深討而敵兵出於不意釋<lb/>
燕而自圖則前功一發而盡廢欲勿釋耶而自治未可<lb/>
安能治人然而舉塞上下許州言之大軍出瓦橋矣又<lb/>
五萬出滄五萬出代敵亦以其軍三析之而應我滄翼<lb/>
其右而霸與信安保定介其間使堅壁勿戰則敵雖出<lb/>
竒兵亦必不能入霸入信安入保定代翼其左而保與<lb/>
<pb n="KR4h0062_WYG_065-14a"/>
廣信安肅介其間使堅壁勿戰則敵雖能出竒兵亦必<lb/>
不能入保入廣信入安肅何則吾為之守者素也置是<lb/>
數者自渤海之東言之操舟於水固非敵之所宜便而<lb/>
其所不當忽萬一可虞意者其西北之彊乎昔唐安禄<lb/>
山以范陽亂稱兵道沙漠犯京兆不朞月耳臣嘗考之圖<lb/>
志則禄山所行自燕而西其跡具存不可不察也國家<lb/>
方恢復河湟全秦之力河湟之所仰或者思患而豫防<lb/>
之益全秦之地以待彼之出於不意如此而已臣又率<lb/>
<pb n="KR4h0062_WYG_065-14b"/>
臣之意料之合單于之才不聞其沈毅雄勇敢為難制<lb/>
如冒頓烏維頡利突利等輩比者其左右賢王谷蠡亦<lb/>
非有如張説所稱闕持勒暾欲谷之徒超卓過人之才<lb/>
帖帖然慕聖道學文字工言語是口尚乳臭安知出上<lb/>
策哉彼計出於數者而皆不能遂則臣之所料不過舉<lb/>
國興師烏合蟻聚而已使彼先能扼古北口而守之渤<lb/>
海之舟師無以伺其利則我東軍扼彌老符家私亭口<lb/>
之右以西軍扼桃峪紫荆金坡口之左使其東西不能<lb/>
<pb n="KR4h0062_WYG_065-15a"/>
出竒而後大軍鼓行而陣以挑其南彼進不能拒退無<lb/>
所逃不力戰求勝則必有内顧自保之心此在兵法所<lb/>
謂窮冦臣請勿薄勿逼緩而持之置曹王居庸等關<lb/>
而無奪以開其生路我亦視白溝之南塘水之浸所從<lb/>
歸者狹何以異於淮隂泜水之傳餐東西與北三靣薄<lb/>
阻而背阻塘水則士卒無所往其心宜固當是時陛下<lb/>
得人如韓信使乘其㑹則攘而扼之於井陘莫利乎此<lb/>
顧為陛下將者如何耳臨衝雲梯器械致脩士力致完<lb/>
<pb n="KR4h0062_WYG_065-15b"/>
以中國之善攻而加不能善守之敵則二十七里之城<lb/>
而已何為而不下燕城下坐其積以賞戰士以臣度之<lb/>
三年可以無飛輓自京東西與河朔之列郡更輦緡榖<lb/>
以實之臨以重臣列亭障於外燕可守也陛下以河湟<lb/>
六城之富孰與全燕河湟遼逺城中素空匱中國且能<lb/>
保而實之則全燕之富其易守可知也惟其城郭邑居<lb/>
耕田作業文書約束營陣行伍無一不出中國之舊今<lb/>
以中國之法守之其民宜易安燕城既守則凡石氏之<lb/>
<pb n="KR4h0062_WYG_065-16a"/>
故地猶不盡舉者未之有也雖然臣猶有説者則在乎<lb/>
先勝而後戰夫入人之地欲其不迷不可以不知地索<lb/>
人之情欲其不匿不可以不明間地可知間可明而軍<lb/>
無選鋒則兵不可以交不選鋒而不較長短不合外助<lb/>
則雖多猶寡也臣請為陛下言所以必勝之道陛下誠<lb/>
得數十將用之則何患夫四五者為今之慮士已知兵<lb/>
兵已知戰而臣獨過計以謂令選於班列以將名官者<lb/>
患未試而已夫將欲興大事不可以無重臣重臣君所<lb/>
<pb n="KR4h0062_WYG_065-16b"/>
信功業已試可使士卒素附可使四夷知畏可使位重<lb/>
徳亦重可使權重威亦重可使舉一軍二十萬之衆而<lb/>
重臣得其人軍之命定矣千夫長萬夫長才各不同則<lb/>
舉二十萬之軍大吏偏裨二百人而後可也夫安能皆<lb/>
得重臣者而使之將委之有司之選耶則天下必有蕭<lb/>
何之至明然後可以知韓信之未試不然則趙括之易<lb/>
言不窮天下㡬何其不以言而信之人之才有不能治<lb/>
一妻一妾者有不能耘三畝之宅者持籌挾筭擐甲百<lb/>
<pb n="KR4h0062_WYG_065-17a"/>
萬守地千里翛然不勞乎其間忘昔之短也平居自喜<lb/>
袒裼而按劍志如飄風而聞金鼔之聲失氣而死此人<lb/>
之情也然則將其可以不試哉天下之言兵曰微妙者<lb/>
祖孫吳然臣以謂是何以異於宋人之遺券宻數其齒<lb/>
而曰吾富可待豈不誤哉陛下知人能哲興大事選大<lb/>
將帥既已得其人矣凡此臣不敢議然臣以謂舉二十<lb/>
萬衆而為之吏者二百人所試者在此而已子文之治<lb/>
兵終朝而罷不戮一人子玉之治兵終日而罷鞭七人<lb/>
<pb n="KR4h0062_WYG_065-17b"/>
貫三人耳然而君子與子文李廣之行軍逐水草不擊<lb/>
刁斗程不識之行軍嚴斥候擊刁斗自衞然而士卒樂<lb/>
李廣將之才固不可而一也孫武之試於吳也以婦人<lb/>
孫臏之試於齊也以上中下馬用之於婦人用之於馳<lb/>
馬非將之常也兩人者唯其無所不可用以成功故卒<lb/>
之武能將吳以入郢臏能將齊以却魏豈不用其試哉<lb/>
驪山之閲天子擐戎服以令賢如郭元振㡬以失軍容<lb/>
而誅而薛訥解琬乃獨有不動之軍敎使然也今天下<lb/>
<pb n="KR4h0062_WYG_065-18a"/>
之吏以將名官握兵柄習軍事者環列於輔郡迨數十<lb/>
人平居無事大車駟馬洋洋乎國中與之言兵而不能<lb/>
者㡬人若此臣豈敢以為遂乏才哉凡所以必待試而<lb/>
後可用者特不敢以能之於平居無事而信其用之於<lb/>
倉卒擾攘也陛下知人則哲能官人用人之仁去其貪<lb/>
用人之勇去其暴用人之智去其詐皆得其所以用則<lb/>
向之四主者凡可以委之大將而已以二十萬之軍度<lb/>
百日而後罷厮役在焉人日糒二升則率兩日而食非<lb/>
<pb n="KR4h0062_WYG_065-18b"/>
萬石不可百日則百萬千日則千萬邊儲不足以給則<lb/>
不可不權而入之於民今天下之買爵者緍錢五千髙<lb/>
得一尉下乃助敎極矣為之説者曰商賈之子孫不可<lb/>
以揭而加之於民上此為説者之過也天下無賴之民<lb/>
游手不業計窮力盡者皆起而為兵能犯矢石致頭首<lb/>
有一日之勞則紆朱懐金美爵厚廪往往而加之民上<lb/>
者皆是也何獨至於民而疑之天下之民不幸而陷於<lb/>
盗賊白日殺人而奪之財亦可棄矣甚者竄山林晨夜<lb/>
<pb n="KR4h0062_WYG_065-19a"/>
嘯聚州里為之揺動其中有一人焉造利而自言則賞<lb/>
千金而命之官未始疑也則夫商賈之子孫雖其類則<lb/>
賤矧未至於盗賊哉臣請賣爵如漢故事惟勿為郎而<lb/>
已其餘皆可易之以他秩得比朝籍與京師官率能入<lb/>
粟於邊滿三萬石者為之等級以授事定而止不過假<lb/>
百人粟可充也昔武帝用晁錯議卒弱匈奴乃臣區區<lb/>
意竊在此陛下幸聽焉則其詳有司可得而講也何謂<lb/>
知地夫四夷之與中國其土地風俗剛柔險易之不同<lb/>
<pb n="KR4h0062_WYG_065-19b"/>
猶之城市之與山林並得其宜各便其欲未嘗同也百<lb/>
蠻之地皆阻山負海逺者去王畿數千里一隅有故不<lb/>
得已而應就其近者調之則兵少不足以用欲置大軍<lb/>
則病道里之遼首尾衡决倉卒不救設或遂能致之其<lb/>
土地風俗皆非國之所習知萃百萬之衆而頓絶徼之<lb/>
下欲深入不可欲致敵不能譬之逐兎叢林遇穴而失<lb/>
則良鷙逸足猶翺翔徬徨雖巧而無所効其理然也東<lb/>
南西南羣夷皆絶逺致險論其近而與中國比者則莫<lb/>
<pb n="KR4h0062_WYG_065-20a"/>
若朔方盖古之時本非與中國近且比也踰塞而北<lb/>
至於寒霜逺野人跡所不至者乃稍稍屯聚蓋李牧破<lb/>
林胡雖斥地千里而且不能吝自漢至唐迄於五代始<lb/>
侵尋蔓衍寖有中國之地自王畿而言則白溝之南千<lb/>
里而近耳置驛十數則舉朔漠之事十日而傳之可聞<lb/>
城郭邑居漢也耕田作業漢也文書約束漢也營陣行<lb/>
伍漢也舉山前後之地而言之無為而非漢者臣嘗披<lb/>
圖而觀起白溝趨燕城二百里而止居庸曹王大安黍<lb/>
<pb n="KR4h0062_WYG_065-20b"/>
谷崆峒之山環抱如箕而燕城峙其中自白溝而北衆<lb/>
山而南燕城之四隅在箕中者其地如掌繇燕城之三<lb/>
隅東西南北衆山之塞川關要害逺者不過四百里近<lb/>
乃二百里而止山非不可陟也水非不可涉也土地風<lb/>
氣水泉百物之産又非中國之所不習也徒可徒騎可<lb/>
騎車可車何動而不可圖正可正竒可竒伏可伏何動<lb/>
而不如欲顧為陛下將者如何耳何謂明間夫書生之<lb/>
論以謂仁義之兵無術而自勝比臣讀孫子至所謂賞<lb/>
<pb n="KR4h0062_WYG_065-21a"/>
莫厚于間事莫密于間非聖智不能用間非仁義不能<lb/>
用間非微妙不能得間之實臣始不信今乃知之夫使<lb/>
仁義之兵無術而自勝則敵衆我寡亦勝敵彊我弱亦<lb/>
勝敵實我虚亦勝敵逸我勞亦勝敵有備我無備亦勝<lb/>
而聖人者何事乎教民七年而後即戎而其曰不教民<lb/>
戰是謂棄之者又何用也夫仁義王者所以無敵于天<lb/>
下不得已而去焉兵可去而去仁義則不安至于不得<lb/>
已而用兵仁義非可忘而所謂權焉者盖聖人亦多有<lb/>
<pb n="KR4h0062_WYG_065-21b"/>
之而未嘗去也孫武無王佐之才而其言有用于王者<lb/>
之事間非平日之所宜先也故非聖智不能用非仁義<lb/>
不能使非微妙不能得其實如此而已聖君叅之以獲<lb/>
將士之心大將持之以制三軍之命士卒獲之以幸封侯之<lb/>
賞敵國取之則四境不能以是一日而安其理然也秦<lb/>
得由余而八國賓燕入秦闗而東吳破漢厚閼氏而冒<lb/>
頓解唐語突利而頡利疑此中國之以間勝者也韓王<lb/>
信在外而匃奴入太原盧綰在外而匃奴入上谷中行<lb/>
<pb n="KR4h0062_WYG_065-22a"/>
偃在外而漢不得美幣市匃奴以至于唐突厥以萬榮<lb/>
侍子而冦瀛州回紇以僕固懐恩而入涇陽此敵之以<lb/>
間而亦勝者也自昔兵家之用間者一勝一負不可得<lb/>
而數此其理易知其事難成天下不乏張良陳平之智<lb/>
不愛千金仗社稷之神靈所麾前移所指前死五間俱<lb/>
起莫知其道是謂神紀裹幽薊之城百日而平使彼粟<lb/>
實可因而食使彼粟虚可因而墟也地可知間可明夫<lb/>
然後合三軍之士而表其技且勇者此之謂選鋒越有<lb/>
<pb n="KR4h0062_WYG_065-22b"/>
君子五千人秦之鬬士倍于晉若此皆選鋒也凡兵尚<lb/>
義而保氣義之所勝愚可明氣之所加柔可彊人之情<lb/>
非有鈍利之殊也顧上所以表之何如而已一夫當死<lb/>
市袒裼而呼則千人為之失色童子按劍而先登則七<lb/>
尺之丈夫全軀保妻子者猶為之却也然則人之情豈<lb/>
固難知也哉前有大壑臨之則魄墮而懼狼狽却踵則<lb/>
身在平地夫誰肯舉足而蹈其危使為士卒者知有死<lb/>
之榮無生之辱夫然後顧平地不為安蹈大壑不為懼<lb/>
<pb n="KR4h0062_WYG_065-23a"/>
則攻何患堅城戰何患堅陣哉吳起臨陣有一夫不勝<lb/>
其勇遽前取首而還吳起曰雖勇非吾法也斬之吐蕃<lb/>
逼奉天渾瑊進單騎馳之挾其一將躍而出一軍皆譟<lb/>
臣以為若此者皆可賞勿誅而吳起反之此用兵之過<lb/>
也鋒可選然而不校長短則臣以謂兵不可以交何則<lb/>
天下皆以北人為善用兵而臣獨計彼非能出奇合變<lb/>
循環無窮也顧其長在騎射而已自圖志言之多馬之<lb/>
地半出朔方而其能挽弓騎射盖亦天性使然趙武靈<lb/>
<pb n="KR4h0062_WYG_065-23b"/>
王變服騎射而繇是以取中山此其為策之得者非以<lb/>
其所長制其長哉冒頓控弦百萬白登之圍騂䮾驪白<lb/>
各以其方之色自古以馬戰未有如此之盛者也漢武<lb/>
帝中年鋭意馬備阡陌之間盛或成羣比戰數勝匃奴<lb/>
罷極矣而其後亦以馬少不能復出則度漢之傑以其<lb/>
長弊匃奴亦在騎不在徒明矣唐薛延陀不知以所長<lb/>
抗中國而自恃其數以徒勝執馬者既收而徒不能復<lb/>
為卒以取敗自是益自知其短于徒中國亦慕其所長<lb/>
<pb n="KR4h0062_WYG_065-24a"/>
而術制之比者朝廷置騎射又教民蕃馬意良而法美<lb/>
矣而或者民之馬雖蕃而未教故臣以謂置義勇置保<lb/>
甲則民馬皆可以假而習夫馬生其水土則人心可知<lb/>
然而教訓之不安以之當馬之新覊朝夕馳騁乎荆棘<lb/>
斥澤之地體安而心調者恐非敵也陛下誠用臣説則<lb/>
義勇保甲之籍于民者方其教時皆使之知習騎騎不<lb/>
足則更借之乎民馬嘗入而籍諸官者畨假之則民力<lb/>
不勞而馬不病不過三年天下皆可用之馬以是佐軍<lb/>
<pb n="KR4h0062_WYG_065-24b"/>
則漢之戰何以易此雖然猶有所需者則外助而已自<lb/>
昔為國未嘗不其説以誚海濱之蚌鷸兩自斃而後人<lb/>
能并得之匈奴方病漢而烏孫昆彌亦自以不得與中<lb/>
國通漢籍烏孫撫諸夷以孤匈奴之外援校尉常惠䕶<lb/>
五將軍兵北擊而昆彌常力戰為漢軍鋒所殺過當匈<lb/>
奴遂虚于是丁令攻其北烏桓入其東烏孫擊其西而<lb/>
匈奴析其兵支三敵國以南與漢爭一旦之命卒以困<lb/>
弱至於裂五單于昆彌與有助也臣嘗譬之鄉邑之小<lb/>
<pb n="KR4h0062_WYG_065-25a"/>
盜三人而為輩則百不得以力擒一人焉爭財而不平<lb/>
則二人者不制而自弊何則其素相知者審也陛下南<lb/>
面負扆冠帶而朝百夷四海之内八荒之外心有所懐<lb/>
唯上之所命迺者髙麗折于遼不敢越遼而西以効其<lb/>
一日之力于中國陛下能撫之至絶海蹈越綿數千里<lb/>
而入貢闕廷陛下嘉納遣使報聘増美于祖宗之禮臣<lb/>
聞之其國見使者至皆懽喜擁道自慶未始獲也彼其<lb/>
折于遼久矣宜有所逞其志如烏孫昆彌者而臣未敢<lb/>
<pb n="KR4h0062_WYG_065-25b"/>
言焉凡此數者陛下得一重臣而委之與在廷一二之<lb/>
士嘗得預聞腹心者皆可以使之雜而議然後臣之策<lb/>
庶幾乎可効也兵既定石氏之故地已復臣請謹封疆<lb/>
嚴斥候戒邊吏無得以非中國之地而利絲毫以為功<lb/>
且示聖人以天下為度而致誠信以結之彼雖失燕知<lb/>
其本中國之舊而不以為吝中國亦與之講好修聘懽<lb/>
猶昔時可使如伯氏之奪邑沒齒而無怨言此百世之<lb/>
計也臣身未嘗為吏則凡國中之議是非利害不知其<lb/>
<pb n="KR4h0062_WYG_065-26a"/>
果何從姑以臣深思所得發于畎畝憤悱之忠而不能<lb/>
以自揜者獻之闕下陛下好問如虞舜亦幸擇焉韓愈<lb/>
曰惟此蔡功惟斷乃成故臣至此猶願致其愚者則曰<lb/>
必行而已以臣之幼而學壯而欲行之心而又幸出于<lb/>
聖人之世三代之時以戴非常之治沐無窮之休褒衣<lb/>
博帶學古人之事而名諸生之列每聞陛下德音雖在<lb/>
市井草莽欣喜自幸如第五倫其所願伸喙道説以求<lb/>
補于萬一者豈特此書之所叙而已然臣竊以謂禮樂<lb/>
<pb n="KR4h0062_WYG_065-26b"/>
為大而必其所先舉者已定天下晏然然後禮不制而<lb/>
備樂不作而治區區之愚盖在于此臣身賤跡外其學<lb/>
甚野輒敢不避鈇質之誅而冒言其所不當預之事懐<lb/>
不能忍憤悱自致無以異于傳之所謂怒鼃而幸人君<lb/>
之一式陛下揭日月之光而蔀屋之幽得以容則臣疎<lb/>
遠之言庶幾乎可採而無罪若乃安畎畝之賤而不知<lb/>
聖人之世三代之時非常之治無窮之休親逢之會為<lb/>
難遭則臣之倀倀不出門庭其失時亦極矣伏惟陛下<lb/>
<pb n="KR4h0062_WYG_065-27a"/>
萬幾之暇一留神聴焉天下幸甚臣無任俯伏待詔激<lb/>
切之至臣補之誠惶誠恐謹昧死再拜<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4h0062_WYG_065-27b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　蘇門六君子文粹巻六十五<lb/>
</p>
<p>
</p>
  </div>
</body>
</text>
</TEI>