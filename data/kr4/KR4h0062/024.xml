<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>蘇門六君子文粹卷二十四</head> <lb/>
    <p>
<pb n="KR4h0062_WYG_024-1a"/>
欽定四庫全書<lb/>
　蘇門六君子文粹卷二十四<lb/>
　　淮海文粹二　　　　　宋　秦觀　撰<lb/>
　　進䇿<lb/>
　　　安都<lb/>
臣聞世之議者皆以謂天下之形勢莫如雍其次莫如<lb/>
周至如梁則天下之衝而已非形勢之地也故漢唐定<lb/>
都皆在周雍至五季已來實始都梁本朝縱未能逺規<lb/>
<pb n="KR4h0062_WYG_024-1b"/>
長安盍亦近卜於洛陽乎而安土重遷眷眷於開封之<lb/>
境非所以為萬世計也臣竊以為不然何則漢唐之都<lb/>
必於周雍本朝之都必於梁而後可也夫長安之地左<lb/>
殽函右隴蜀襟屛終南泰華之山縈帯涇渭黄河之水<lb/>
地方數千里皆膏腴沃野卒有急百萬之衆可具形勢<lb/>
便利下兵於諸侯如建瓴水四塞之國也故其地利守<lb/>
自古號為天府開封地平四出諸道輻輳南與楚境西<lb/>
與韓境北與趙境東與齊境無名山大川之限而汴蔡<lb/>
<pb n="KR4h0062_WYG_024-2a"/>
諸水叅貫巾車錯轂蹄踵交道軸艫衘尾千里不絶四<lb/>
通五達之郊也故其地利戰自古號為戰塲洛陽左瀍<lb/>
右澗表裏山河扼殽黽之隘阻成臯之險直伊闕之固<lb/>
廣袤六百里四靣受敵以守則不如雍以戰則不如梁<lb/>
然雍得之可以為重故自古號為天下之咽喉凡天下<lb/>
之形勢無過此三者也故彼蜀之成都呉之建業皆覇<lb/>
據一方之具而楚之彭城特盜賊之窟耳易曰天險不<lb/>
可升也地險山川丘陵也王公設險以守其國所謂險<lb/>
<pb n="KR4h0062_WYG_024-2b"/>
者豈必山川丘陵之謂哉在天而不可升在人而不可<lb/>
奪則皆為險矣夫雍為天府梁為戰塲周為天下之咽<lb/>
喉而臣以謂漢唐之都必於周雍本朝之都必於梁而<lb/>
後可者漢唐以地為險本朝以兵為險故也漢高祖曰<lb/>
吾以羽檄召天下兵莫有至者武帝曰吾初即位不欲<lb/>
出虎符發兵郡國葢漢踵秦事郡國皆有材官有變則<lb/>
以符檄發之京師惟有南北兩軍有期門羽林孤兒以<lb/>
備扈從唐分天下為十道置兵六百三十四府其在闗<lb/>
<pb n="KR4h0062_WYG_024-3a"/>
中者惟二百六十有一府府兵廢始置神策為禁軍亦<lb/>
不過數萬人以此見漢唐之兵皆在外也故非都四塞<lb/>
之國則不足以制海内之命此所謂以地為險者也本<lb/>
朝懲五季之弊舉天下之兵宿於京師名挂於籍者號<lb/>
百餘萬而衣食之給一毫已上皆仰縣官又非若府兵<lb/>
之制一寓之於農也非都四通五達之郊則不足養天下<lb/>
之兵此所謂以兵為險者也夫以兵為險者不可以都<lb/>
周雍猶以地為險者不可以都梁也而昧者乃以梁不<lb/>
<pb n="KR4h0062_WYG_024-3b"/>
不如周周不如雍嗚呼亦不達於時變矣夫大農之家<lb/>
連田阡陌積粟萬斛兼陂池之利并林麓之饒則其居<lb/>
必卜於郊野大賈之室歛散金錢以逐什一之利出納<lb/>
百貨以收倍稱之息則其居必卜於市區何則所操之<lb/>
術殊則所託之地異也今梁據天下之衝歲漕東南六<lb/>
百萬斛以給軍食猶恐不贍矧欲襲漢唐之迹而都周<lb/>
雍之墟何異操大賈之術而欲托大農之地也繇是言<lb/>
之彼周雍之地者漢唐之險耳本朝何頼焉<lb/>
<pb n="KR4h0062_WYG_024-4a"/>
　　　任臣上<lb/>
臣聞明君之御臣也不致疑忠臣之事君也不避嫌嫌<lb/>
疑之事皆出於姦臣庸君度量狹隘心意頗僻不能以<lb/>
至誠相期而已古之人有自舉其身者有舉其子者有<lb/>
舉其弟者有舉其姪者有舉其内外之親舊者而其君<lb/>
不以為疑其臣不以為嫌者何哉以其所舉者當而已<lb/>
漢宣帝欲擊先零問誰可將者趙充國曰無如老臣者<lb/>
矣宣帝用之遂破先零此所謂自舉其身者也晉君問<lb/>
<pb n="KR4h0062_WYG_024-4b"/>
孰可為國尉祁奚曰午也可君曰非子之子耶對曰君<lb/>
問可否不問子也君子謂祁奚能舉善矣此所謂有舉<lb/>
其子者也李石當國薦弟福可任治人繇監察御史為<lb/>
户部侍郎此所謂有舉其弟者也晉求文武良將謝安<lb/>
以其姪幼度應舉郗超聞而嘆曰安違衆舉親明也幼<lb/>
度不負舉才也果破苻堅於淝水之上此所謂有舉其<lb/>
姪者也崔貽孫為相未踰年除吏八百莫不諧允德宗<lb/>
曰人言卿擬官多親舊何耶對曰陛下令臣進擬庶官<lb/>
<pb n="KR4h0062_WYG_024-5a"/>
夫進擬者必悉其材行如不與聞何繇得其實此所謂<lb/>
有舉其内外之親舊者也此數子者皆内有以自信外<lb/>
有以信於人仰無所愧俯無所怍其視身也與人等其<lb/>
視子弟親舊也與不相誰何者等故能立功於當年垂<lb/>
名於後世千載之下想見其風向使念𤓰李之小嫌㤀<lb/>
事君之大節匿名迹逺權勢心知其然而不敢發則與<lb/>
糞壤同朽耳尚何功名之立哉陛下即位以來委政於<lb/>
六七大臣其人自以曠世遭遇莫不悉心竭力知無不<lb/>
<pb n="KR4h0062_WYG_024-5b"/>
為言無不盡可謂千載一時之嘉㑹也而臣竊有所不<lb/>
然者未能去用親之嫌而已奇材異行實為時軰所見<lb/>
推者一涉大臣之親則相顧謬悠莫敢援之以進幸而不<lb/>
顧進之則諫官御史之章相隨而至矣臣以謂此風一<lb/>
成非聖朝之事也何則大臣之親嫌而不用則侍臣之<lb/>
親亦當嫌而不用引而下之至於臺省寺監之官推而<lb/>
廣之至於漕刑郡縣之吏其親者皆嫌而不用矣夫奇<lb/>
材異行不常有於天下幸而有焉又以親與嫌而棄之<lb/>
<pb n="KR4h0062_WYG_024-6a"/>
則是非得草萊巖穴之士終不用也昔西漢之韋氏平<lb/>
氏東漢之袁氏楊氏唐之韋杜蘇李陸蕭諸氏皆兄弟<lb/>
為三公父子為宰相盛者至與國相終始其間建功立<lb/>
業號為名臣者葢不可勝數奈何專用草萊巖穴之士<lb/>
哉願詔中外之臣惟賢是進惟不肖是退而勿以用親<lb/>
為嫌諫官御史惟進退之當否是察而勿以親嫌為劾<lb/>
則天下之奇材異行庶乎皆得而用也<lb/>
　　　任臣下<lb/>
<pb n="KR4h0062_WYG_024-6b"/>
臣聞人主之於諫諍之臣非獨聽其言之難也取其大<lb/>
節而略其小過是為難矣夫骨鯁自信以身許國不為<lb/>
利害之所撓屈者謂大節也材智之不周思慮之不密<lb/>
學術之不至聽聞之不審所謂小過也必有大節而無<lb/>
小過者然後得為諫諍之臣則窮年没世不可得其人<lb/>
矣如或不然則與其無一時之小過孰若有終身之大<lb/>
節哉昔汲黯通經術則不如平津侯恢武功則不如大<lb/>
將軍明習法令則不如張湯文章儒雅則不如司馬相<lb/>
<pb n="KR4h0062_WYG_024-7a"/>
如謹厚自全則不如石慶術略横出則不如主父偃然<lb/>
淮南王謀反惟憚汲黯好直諫守節死義說平津侯等<lb/>
如發䝉耳繇是言之諫諍之臣其功在於正綱紀立風<lb/>
憲通上下之情使亂臣賊子顧憚而不敢發如此而已<lb/>
一舉之不當理一發之不中節曽何足以深咎耶陛下<lb/>
即位以來首下明詔使中外大臣保任諫官御史葢充<lb/>
職者百有餘人其見用者十數人耳選擇既精人頗自<lb/>
重皆毅然有仗節死誼之心興利除害甚於嗜慾攘擊<lb/>
<pb n="KR4h0062_WYG_024-7b"/>
奸惡如報私讐首尾數年之間遂成冠古之治雖神功<lb/>
聖化敏妙自然亦此曹獻替可否之力也然比者嘗以<lb/>
所言不效諫官御史接迹引去或遷他官或補外郡臺<lb/>
省為之一空臣愚疎逺不知朝廷之事竊惟陛下何取<lb/>
之之難而去之之易也且人非蓍龜不無過誤顧其設<lb/>
心措意何如耳昔漢酈食其有撓楚之非唐魏鄭公有<lb/>
縱薛延陀之過本朝趙中令有遣趙保忠之失此三人<lb/>
者皆天下之豪傑一時之名臣也猶有非謬過失如此<lb/>
<pb n="KR4h0062_WYG_024-8a"/>
又况不及於三人者乎臣願陛下鍳師古始追御來今<lb/>
重諫官之進退謹御史之升黜取其大節而略其小過<lb/>
使天下之士得以盡忠畢力於前則神功聖化又將有<lb/>
新於此矣或謂臣曰古者諫諍之臣職於廣聰明除壅<lb/>
蔽成德業而已後世狂夫小子狡猾不道之人或假其<lb/>
名以資盜竊其器以售姦如谷永者王鳯之客也而譏<lb/>
斥帷幄劉栖楚者李逄吉之黨也而額叩龍墀陽為剴<lb/>
拂之迹隂成附麗之謀以此言之小過其可略乎略其<lb/>
<pb n="KR4h0062_WYG_024-8b"/>
小過則成其大惡矣臣應之曰不然夫藥石所以愈病<lb/>
因而致病者有矣然自古及今未有廢藥石者何哉以<lb/>
其所愈者衆所害者寡也諫諍之臣惟器有逺邇才有<lb/>
修短大抵縉紳之選也安可盡誣以谷永劉栖楚之徒<lb/>
歟就使有一二人焉則去其一二人者可也何至空臺<lb/>
省而逐之耶陸䞇曰天不以地有惡木而廢發生天子<lb/>
不以時有小人而廢聽納又曰諫者多表我之能好諫<lb/>
者直示我之能賢諫者之狂誣明我之能恕諫者之漏<lb/>
<pb n="KR4h0062_WYG_024-9a"/>
泄彰我之能從有一於斯皆為盛德嗚呼人主用諫諍<lb/>
之臣䞇之論盡矣<lb/>
　　　朋黨上<lb/>
臣聞朋黨者君子小人所不免也人主御羣臣之術不<lb/>
務嫉朋黨務辨邪正而已邪正不辨而朋黨是嫉則君<lb/>
子小人必至於兩廢或至於兩存君子小人兩廢兩存<lb/>
則小人卒得志而君子終受禍矣何則君子信道篤自<lb/>
知明不肯偸為一切之計小人投隙抵巇無所不至也<lb/>
<pb n="KR4h0062_WYG_024-9b"/>
臣請以易道與夫堯舜漢唐之事明之易以陽為君子<lb/>
隂為小人一陽之生則為復復者反本也三陽用事則<lb/>
為泰泰者亨通之時也而五陽之極則為夬夬者剛决<lb/>
柔也以此見君子之道必得其類然後能勝小人也一<lb/>
隂之生則為垢垢者柔遇剛也三隂用事則為否否者<lb/>
閉塞之時也而五隂之極則為剥剥者窮上反下也以<lb/>
此見小人之道亦必得其類然後能勝君子也隂陽相<lb/>
與消長而為慘舒為生殺君子小人相與勝負而為盛<lb/>
<pb n="KR4h0062_WYG_024-10a"/>
衰為治亂然皆以其類也臣故曰朋黨者君子小人所<lb/>
不免也堯之時有八元八愷十六族者君子之黨也又<lb/>
有渾沌窮奇檮杌饕餮四凶族者小人之黨也舜之佐<lb/>
堯有大功二十者舉十六相去四凶也不聞以其朋黨<lb/>
而兩廢之亦不聞以其朋黨而兩存之也臣故曰人主<lb/>
御羣臣之術不務嫉朋黨務辨邪正而已東漢鉤黨之<lb/>
獄海内塗炭二十餘年葢始於周福房植謂之甘陵南<lb/>
北部至於李膺陳蕃王暢張儉之徒遂有三君八顧八<lb/>
<pb n="KR4h0062_WYG_024-10b"/>
俊八及八厨之號人主不復察其邪正惟知震怒而已<lb/>
故曹節侯覧牢修朱並得以始終表裏成其姦謀至於<lb/>
刑章討捕錮及五族死徙廢禁者六七百人卒不知修<lb/>
並者乃節覧之黨也唐室之季朋黨相軋四十餘年縉<lb/>
紳之禍不解葢始於李宗閔李德裕二人而已嫌怨既<lb/>
結各有植立根本牢甚互相傾擠牛僧孺李逄吉之屬<lb/>
則宗閔之黨也李紳韋處厚之屬則德裕之黨也而逄<lb/>
吉之黨又有八關十六子之名人主不復察其邪正惟<lb/>
<pb n="KR4h0062_WYG_024-11a"/>
曰去河北賊易去此朋黨難而其徒亦曰左右佩劍彼<lb/>
此相笑葢言未知孰是也其後李訓鄭注用事欲以權<lb/>
市天下凡不附已者皆指以為二人之黨而逐去之至<lb/>
於人人駭慄連月霧晦卒不知訓注者實逢吉之黨也<lb/>
臣故曰邪正不辨而朋黨是嫉則君子小人必至於兩<lb/>
廢或至於兩存君子與小人兩廢兩存則小人卒得志<lb/>
君子終受禍矣<lb/>
　　　朋黨下<lb/>
<pb n="KR4h0062_WYG_024-11b"/>
臣聞陛下即位以來虗懐側席博採公論悉引天下名<lb/>
士與之經綸至有去散地而埶鈞衡起謫籍而叅侍從<lb/>
者雖古版築飯牛之遇不過如此而已君子得時則其<lb/>
類自至數年之間衆賢彈冠相繼而起聚於本朝夫衆<lb/>
賢聚於本朝小人之所深不利也是以日夜恟恟作為<lb/>
無當不根眩惑誣㒺之計而朋黨之議起焉臣聞比日<lb/>
以來此風尤甚漸不可長自埶政從官臺閣省寺之臣<lb/>
凡被進用者輒為小人一切指為朋黨又至於三君八<lb/>
<pb n="KR4h0062_WYG_024-12a"/>
顧八俊八及八厨之名八關十六子之號巧為標榜公<lb/>
肆詆欺一人名之於前萬人實之於後傳曰下輕其上<lb/>
爵賤人圖柄臣則國家揺動萬人不静也然則其可以<lb/>
不察歟臣聞慶厯中仁祖銳於求治始用韓琦富弼范<lb/>
仲淹以為執政從官又擢尹洙歐陽修余靖蔡襄之徒<lb/>
列於臺閣小人不勝其憤遂以朋黨之議䧟之琦弼仲<lb/>
淹等果皆罷去是時天下義士扼腕切齒髪上衝冠而<lb/>
小人至於舉酒相屬以為一網盡矣頼天子明聖察見<lb/>
<pb n="KR4h0062_WYG_024-12b"/>
其事琦弼仲淹等旋被召擢復䝉器使遂得成其功名<lb/>
今所謂元老大儒社稷之臣想望風采而不可見者皆<lb/>
當時所謂黨人者也向使仁祖惡朋黨之名不求邪正<lb/>
之實赫然震怒斥而不反則彼數人者皆為黨人而死<lb/>
耳尚使後世想望風采而不可見耶今日之勢葢亦無<lb/>
異於此臣願陛下觀易道消長之理稽帝舜廢舉之亊<lb/>
鑒漢唐審聽之失法仁祖察見之明杜媒孽之端窒中<lb/>
傷之隙求賢益急用賢益堅而信賢益篤使姦邪情得<lb/>
<pb n="KR4h0062_WYG_024-13a"/>
而無所售其謀讒佞氣索而無所啟其口則今之所謂<lb/>
黨人者後世必為元老大儒社稷之臣者矣<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4h0062_WYG_024-13b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　蘇門六君子文粹卷二十四<lb/>
</p>
<p>
</p>
  </div>
</body>
</text>
</TEI>