<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>蘇門六君子文粹巻三</head> <lb/>
    <p>
<pb n="KR4h0062_WYG_003-1a"/>
欽定四庫全書<lb/>
　蘇門六君子文粹巻三<lb/>
　　宛丘文粹一　　　　　　宋　張耒　撰<lb/>
　　論<lb/>
　　　敦俗論<lb/>
所謂人主之利勢者惟其能供天下之所求而我無所<lb/>
求於人故能奔走天下使其進退取舍莫不在我而天<lb/>
下之人雖欲去之而不得蓋惟其能貴故天下之賤者<lb/>
<pb n="KR4h0062_WYG_003-1b"/>
尊之惟其能富故天下之貧者宗之使之脫然舍去斯<lb/>
二者則天下之人誰肯以區區之名而服之哉故富與<lb/>
貴者人君操之以用其下者也雖然天下之利惟富貴<lb/>
而後可為則先王之治宜其隆勢利重權位使其民唯<lb/>
富貴之知而見其已之尊嚴然其率天下也何其退約<lb/>
㢘遜教其民務為安貧樂賤之事而深抑好爭務利之<lb/>
心者何也夫天下之人不可使求為利也夫使天下之<lb/>
人惟利之為求則大者簒小者叛惟其得之而後已嗚<lb/>
<pb n="KR4h0062_WYG_003-2a"/>
呼使人皆欲得其上之所樂則將日仇其上而奪之矣<lb/>
如是則吾立於天下之上不亦甚殆哉是故先王思所<lb/>
以長享富貴之利求其安而無亂服而無爭是故為是<lb/>
亷恥沖退之道使之輕禄位而賤權勢而惟仁義之知<lb/>
公卿之爵人之所欲也然三遜而後受萬鍾之禄人之<lb/>
所甚貪也然無名而不敢當嗚呼使天下之人皆仁義<lb/>
之人耶則吾捐國而與之有不受者矣三代之歴年後<lb/>
世莫及而考其教化風俗之美詩書之所載後世亦無<lb/>
<pb n="KR4h0062_WYG_003-2b"/>
有繼之者然其効可知也予嘗悲夫自聖人之亡後世<lb/>
之治天下者不明乎此也開功名權利之門以誘天下<lb/>
而使其民汲汲然惟利之知而幸其區區之功利尚功<lb/>
而賤徳貴才而廢道奬勝而羞退進位而卑齒故天下<lb/>
皆有囂然樂富好貴之心而不安其分反顧其貧賤而<lb/>
惡之而日思其所以去之之術夫惟人惡其貧賤而求<lb/>
去之而天下之亂始起矣故後世之所謂利其國而自<lb/>
安者未始不亡其國而自危也昔者秦之俗蓋若此矣<lb/>
<pb n="KR4h0062_WYG_003-3a"/>
方其疾戰不顧以取諸侯也使其人惟攻戰爭奪之為<lb/>
求故秦之民皆忘其上而利其身功成戰克而後天下<lb/>
之人移其勝敵之志為讐君之心蓋其平日之所養耳<lb/>
目之所習有以使之而無足怪也嗚呼功利之不可啟<lb/>
也如此養虎之肉不敢全而生委之懼其決裂以動其<lb/>
怒而況持爭具以授之歟夫先王之道其始若鈍而後<lb/>
能利其始若迂而效最切蓋老子曰非以其無私耶故<lb/>
能成其私夫成其私而惟私之求則天下去之矣夫惟<lb/>
<pb n="KR4h0062_WYG_003-3b"/>
公以得天下之情者天下之所歸也天下之所歸而有<lb/>
不能得其所欲者乎蓋梁恵王問孟子以利而孟子對<lb/>
以仁義其説以謂上下交征利而國危又曰未有仁而<lb/>
遺其親未有義而後其君利者意非以危國而其極至<lb/>
於國危仁義者若非所以自利也而其效也使人不敢<lb/>
遺而後之則聖人之所以安其身者豈匹夫匹婦之淺<lb/>
近歟嗚呼孟子可謂知利之實矣<lb/>
　　　用大論<lb/>
<pb n="KR4h0062_WYG_003-4a"/>
能用大而後能治天下而用大之術為最難夫惟有所<lb/>
不治而後能用大矣何則治天下者莫若立法有所不<lb/>
治而後法立矣屨人之為屨也非量國人之足而為之<lb/>
也度其中而為之夫一國之衆雖不能盡合於吾屨而<lb/>
中者居多故雖不知國人之足而吾不失鬻屨之利必<lb/>
將人人而較之則吾之為工不亦甚勞而長短大小之<lb/>
殊要之不可盡得嗚呼使吾之為屨足以半國之人足<lb/>
矣雖有所遺而何害吾之大利哉通此説也其知用大<lb/>
<pb n="KR4h0062_WYG_003-4b"/>
乎夫立法以治天下而吾之法果足以盡天下之理<lb/>
包羅籠絡使天下之智巧不足以用其姦乎吾知其不<lb/>
能也夏后氏之為忠也使禹不知後世之將野則禹不<lb/>
智也知而為之是禹以無如之何也商之質周之文亦<lb/>
猶是也夫以聖人之智猶有所屈於事物之變則立法<lb/>
以求盡天下之理吾知聖人有所不能故立法於此足<lb/>
以通天下之情至於聰明之不及思慮之所難測出於<lb/>
人情之外者吾有所不治也而吾之法立矣且吾之法<lb/>
<pb n="KR4h0062_WYG_003-5a"/>
果何為而起歟無乃出於天下之大情萬物之常理耶<lb/>
嗜膾炙者百人而惡之者一人膾炙之美未害也使吾<lb/>
法足以當國人之十九則吾之利多矣其所不及焉吾<lb/>
可以無䘏矣非不欲䘏也勢不可也嗚呼自堯舜三代<lb/>
以來更數聖人其講天下之法亦詳矣然後世可考者<lb/>
如井田封建車徒之制亦不過設為大法而已世之惑<lb/>
者徒見其為法之畧以謂不可以施於事而不知聖人<lb/>
示之大法不以臆度之區區而預盡天下之委曲苟有<lb/>
<pb n="KR4h0062_WYG_003-5b"/>
不合亦付之而已一絲之不齊無害其為裘一粒之不<lb/>
精無害其為食故曰有所不治而後法立矣傳曰小有<lb/>
所治者大有所失近有所遺者逺有所包此達於治體<lb/>
之論也或曰量國人之足而為屨不畏勞者能之盡天<lb/>
下之情以立法不厭詳者能之吾未見其不可也應之<lb/>
曰非勞與詳之避也國人之足可以盡量天下之情可<lb/>
以盡得雖費於終身之力而為之何憚焉吾知決不可<lb/>
為也吾不若從其逸而擇夫為利者為之也嗚呼何至<lb/>
<pb n="KR4h0062_WYG_003-6a"/>
屑屑然語治天下之勞哉知所以立法而後知用大知<lb/>
用大而後能不出户而治天下無遺慮矣<lb/>
　　　禮論一<lb/>
禮之道仁義而已矣夫仁主於親親長幼之際而義主<lb/>
於貴貴君臣之間知親親而貴貴之義廢則蕩而不嚴<lb/>
知貴貴而親親之仁亡則嚴而不和是故聖人為禮以<lb/>
兼統之使之兩立而兼善並行而互用而後仁義之道<lb/>
行焉是故有鄉飲酒以見其仁而又制燕禮以見其義<lb/>
<pb n="KR4h0062_WYG_003-6b"/>
故鄉飲之禮主人拜迎賔於庠門之外至於燕則賔入<lb/>
中庭君揖降一等而已鄉飲之禮主人尊賔故介猶坐<lb/>
於西南而主人親酧之初不敢酧賔示尊也至於燕主<lb/>
人獨升立席上西面特立而公卿以嫌而不得為賔君<lb/>
舉旅於賔凡所賜爵則自賓以降再拜而後受夫庠門<lb/>
之外已逺矣而加拜焉賓至中庭已近矣而降止於一<lb/>
等主人之於賓至於不敢酧而酧介則主人之禮已卑<lb/>
君舉旅賜爵而賓拜而後受則主人之禮已重是何也<lb/>
<pb n="KR4h0062_WYG_003-7a"/>
蓋鄉飲之禮所以正長幼之序故賓者衆之所尊而以<lb/>
齒命其衆者也而主人者鄉之大夫與夫黨正之屬故<lb/>
方其率衆以明長幼之序則使民尚齒而知貴賤有所<lb/>
不行故一以盡仁而燕禮所以明君臣之分君為主人<lb/>
而大夫為之賓故將辨尊卑之分則使民尊尊而知長<lb/>
幼之齒有所不序故一以盡義故禮者節文仁義而行<lb/>
之者也夫仁義之道本乎心待禮而後見於外而君子<lb/>
之於仁義其行之或過而衆人之於仁義往往不及非<lb/>
<pb n="KR4h0062_WYG_003-7b"/>
禮不足以取中焉故鄉飲燕禮節文仁義而裁之於中<lb/>
者也故禮也仁義也吾未見其亡一而可行也夫鄉飲<lb/>
酒之禮主人坐於東南而坐賓於西北主人處仁而賓<lb/>
處義何也蓋黨正屬民飲酒於序則其主人之所與為<lb/>
賓者衆之所尊賢有徳者也夫將明長幼之道則衆之<lb/>
所尊而賢有徳者其於衆也有教誨之義焉故五十者<lb/>
立侍以聽政役則幼之於長有奉令承教之義也夫惟<lb/>
長有教誨之義則其道主嚴而以齊衆出令為主夫齊<lb/>
<pb n="KR4h0062_WYG_003-8a"/>
衆出令而其道主教者義之事也此賓之所以坐於西<lb/>
北也故父道主義為其尊也古者諸侯之射必先行燕<lb/>
禮卿大夫之射必先行鄉飲酒之禮何也夫先王之為<lb/>
禮其升降之數俯仰之節為已詳矣然至於宗廟朝廷<lb/>
之中習之安而用之便者何也為其有漸也故魯人將<lb/>
有事於上帝必先有事於頖宫晉人將有事於河必先<lb/>
有事於惡池齊人將有事於泰山必先有事於配林將<lb/>
重其大必習其小將為其難必為其易故其心佚而不<lb/>
<pb n="KR4h0062_WYG_003-8b"/>
亂其體安而不愕矣諸侯之射以貍首為節貍首者樂<lb/>
㑹時也夫㑹時者謹朝覲修㑹盟勤燕享不敢失時者<lb/>
也故其將射也必先習燕禮以明尊卑之序而㑹時者<lb/>
明尊卑之序也卿大夫以采蘋為節而主於循法度士<lb/>
以采蘩為節而主於不失職夫循法度不失職則其道<lb/>
近在於一身而鄉飲之禮主於明長幼而未及夫大者<lb/>
焉故必先習鄉飲者其道當然也諸侯之道君道也君<lb/>
道尊故其射也止於正尊卑而已卿大夫士之道臣道<lb/>
<pb n="KR4h0062_WYG_003-9a"/>
也臣道衆故其射也有鄉人長幼之序焉此其諸侯所<lb/>
以先燕禮而卿大夫士所以先鄉飲歟<lb/>
　　　禮論二<lb/>
昔者孔子以謂知禘之説則其於治天下也如指掌蓋<lb/>
嘗求其説以謂禘者祭之一名而籩豆之事則有司存<lb/>
而不能通之於治國蓋嘗思之以謂天下之所以不治<lb/>
者何也無乃起於貴賤之不明歟親愛之不篤歟器用<lb/>
之無制歟衣服之無别歟賢不肖之失叙歟五者不至<lb/>
<pb n="KR4h0062_WYG_003-9b"/>
而其國欲治者未之有也今夫郊社之於上帝也宗廟<lb/>
之於先君也則夫向之尊卑親愛器用衣服賢不肖之<lb/>
叙蓋已並立而修飭矣上自王公大人而下達於里閭<lb/>
之際貴者親其事而行之於身賤者承其風而被之於<lb/>
政則治天下之能事畢矣此君子所以重禘之説而又<lb/>
以謂明乎郊社之禮禘嘗之義則治國其如示諸掌者<lb/>
也夫百神之祀自郊丘而達於七祀均為禮也而莫重<lb/>
於郊社宗廟之際自禘祫而達於時薦均為祭也而莫<lb/>
<pb n="KR4h0062_WYG_003-10a"/>
隆於禘嘗故舉郊社禘嘗則小者兼之矣夫天子之於<lb/>
天下其禮無所降矣而於饗禘也有君臣之義焉故曰<lb/>
尊天而親地夫宗廟之享水陸之産苟可薦者莫不咸<lb/>
在而為之宫室之美車服之盛而至於饗帝則三獻爓<lb/>
一獻熟因地以為之丘陶匏以象其性𤣥酒以饗大輅<lb/>
以載大裘以服此疑於畧矣此其説何也夫郊之享帝<lb/>
臣之於君非禮不敢見故時至然後㑹非法不敢貢也<lb/>
故合禮然後獻俯仰進退於朝廷之間者莫非禮也故<lb/>
<pb n="KR4h0062_WYG_003-10b"/>
尊而不敢䙝簡而不敢凟此享帝之所以疑於畧歟宗<lb/>
廟之祭則子之於父也孫之於祖也夫事親之道其見<lb/>
也無時其獻也無節志於和而無事於簡主於恱而不<lb/>
嫌於凟此宗廟之祭所以雖降於上帝反疑於重歟蓋<lb/>
尊尊之道以簡而親親之禮以豐故享帝於郊而貴賤<lb/>
之位别矣雖然别貴賤者非獨如此而已也宗廟之中<lb/>
以爵為位而宗人授事以官尸之餘君與卿餕之卿之<lb/>
餘大夫餕之大夫之餘士餕之而後煇胞翟閽無不霑<lb/>
<pb n="KR4h0062_WYG_003-11a"/>
澤夫餕祭之末也而尊卑之别如此此貴賤之所以别<lb/>
也夫追逺之禮至於七廟而祭祀之典行於四時以事<lb/>
死如事生事亡如事存割牲賤事也行之於君執盎末<lb/>
役也而從之於夫人冕而總干率其羣臣以樂皇尸而<lb/>
不嫌於卑蓋其始也齋戒謹潔而庶幾見其聲音笑語<lb/>
之容而其祭之也與尸酧酢而求象其平日飲食之事<lb/>
此親愛之所由篤也事帝之器不陳於廟事死之禮不<lb/>
行於郊尊之用犧象也罍之用山也鬱尊之用黄目也<lb/>
<pb n="KR4h0062_WYG_003-11b"/>
灌之用玉瓉大圭也薦之用玉豆也歌者在上舞者在<lb/>
下先代之樂陳於廷而四夷之樂陳於門此器用之别<lb/>
也大裘以祀上帝龍衮以祀宗廟𤣥端以朝日皮弁以<lb/>
視朝自天子至於士一衣之不修不敢用於祭一器之<lb/>
不法不敢行於廟此衣服之别也古者天子將祭則必<lb/>
射以擇士其容體中於禮其節中於樂而中多者乃得<lb/>
與於祭而否者不與焉夫射者君子之所以觀徳也夫<lb/>
徳無形也必有待以見於外射者君子之所以見其徳<lb/>
<pb n="KR4h0062_WYG_003-12a"/>
者也故射中多之與於祭也非射也所以辨徳也此賢<lb/>
不肖之别也貴賤明親愛厚器用設衣服修賢不肖别<lb/>
而國不治者未之有也道載於禮而禮蔵於器不知禮<lb/>
不足與言道不知器不足與言禮考禮者自器而辨道<lb/>
者先禮明乎器達乎禮通乎道而不通乎治國者吾未<lb/>
之聞也故古之君佩玉束帶趨翔旋揖於宗廟之中而<lb/>
盡天下之能事者如是而已矣<lb/>
　　　禮論三<lb/>
<pb n="KR4h0062_WYG_003-12b"/>
先王之制祭祀自郊丘以逮夫七祀莫非祭也而尤重<lb/>
於禘嘗其說何也葢其道有三焉曰政事之節也曰品<lb/>
物之盛也曰隂陽之消長也夫禘夏祭也而夏者萬物<lb/>
之始蕃於時則陽用事之時也故先王之政凡所以順<lb/>
陽之氣者禘而後頒焉故曰古者於禘也發爵賜服順<lb/>
陽義也嘗秋祭也而秋者萬物之既成而於時則隂之<lb/>
始也故政之所以順隂者嘗而後行焉故曰於嘗也出<lb/>
田邑發秋政順隂義也葢先王之政一本於隂陽而禘<lb/>
<pb n="KR4h0062_WYG_003-13a"/>
嘗者謹隂陽之節而不敢違候時辨物以别天地之氣<lb/>
者如此所以重歟然則春之礿也冬之烝也而政不與<lb/>
焉何也葢春者物之始生勾者始奮萌者始達而平秩<lb/>
東作之時也夫物始生則陽氣未盛而品物未備而民<lb/>
方趨於東作之際則趨功造事而未可以聽政役故陽<lb/>
之政待夏而後行葢夏者物盛而厥民因之時也冬則<lb/>
物之生窮寔者已斂而成者既收塞向墐户而民率其<lb/>
婦子以入室備寒之時也夫物生已窮則非所以備財<lb/>
<pb n="KR4h0062_WYG_003-13b"/>
用而民既息則非所以聽政役故凡政之所以順隂氣<lb/>
者方秋而行之矣而秋者萬物始成而厥民夷之時也<lb/>
葢古者嘗祭未行則未發秋政未發政則民弗敢艾其<lb/>
謹之如此此所謂政事之節也夫物之於春也始生而<lb/>
於夏也始盛成於秋而窮於冬既盛則備於初生而已<lb/>
窮則闕於始成故禘也嘗也萬物盛多之際也萬物盛<lb/>
多則品物備故禘嘗之祭備物之享也此禘嘗之所以<lb/>
為重也夫先王之於祭也誠而已何貴於品物之盛也<lb/>
<pb n="KR4h0062_WYG_003-14a"/>
祭之儉也非先王之欲也夫玉瓉而大圭玉豆而雕篹<lb/>
齋明以臨之盛服以行之水陸之品苟可薦者無不咸<lb/>
在此先王之所以事宗廟也故天子之特礿而不祫<lb/>
也為夫物之未成而禮不備故也禮不備則不敢用祫<lb/>
則品物之重也乆矣葢物者誠之表誠者物之主物備<lb/>
而誠不至者有之矣未有誠至而物不備者也夫祀上<lb/>
帝之簡也非先王之嗇也以謂無物可稱而不敢近於<lb/>
䙝是亦誠之盡於已矣所謂禘嘗者品物之盛也夫先<lb/>
<pb n="KR4h0062_WYG_003-14b"/>
王之於隂陽也陽慶其成而隂惡其盛禘夏也於時則<lb/>
陽之成嘗秋也於時則陰未至於盛礿之於春也則陽<lb/>
方作而未成烝之於冬也則陰已窮而既盛故禘嘗之<lb/>
祭陽之成也而陰之微也是以先王重之此所謂陰陽<lb/>
之消長也有是三者則先王之所以重謹而不敢易之<lb/>
於常祭也不亦宜乎夫天子祫禘祫嘗祫烝諸侯嘗祫<lb/>
烝祫何也夫祫喪畢之祭也而礿禘烝嘗者四時之祭<lb/>
也天子先祫而後時祭諸侯先時祭而後祫喪畢之祭<lb/>
<pb n="KR4h0062_WYG_003-15a"/>
無常時而四時之祭有定法無常時者近私有定制者<lb/>
近公天子制法者也故先所私而後法則無嫌也諸侯<lb/>
從上者也故先定法而後行其私此君臣之道也<lb/>
　　　禮論四<lb/>
古之養世子而教之學與夫凡學於國之學何其有序<lb/>
而不亂也蓋其學有常位其習有常事其教有常職其<lb/>
禮有常度四者立而後學之道備葢所謂其學有常位<lb/>
者其别有四曰東序也曰瞽宗也曰上庠也曰成均也<lb/>
<pb n="KR4h0062_WYG_003-15b"/>
所謂東序者夏后氏之學而其事有九一曰學干戈二<lb/>
曰學羽籥三曰養老四曰合語五曰授數六曰論説七<lb/>
曰儐賓八曰釋奠於先老九曰養老幼所謂瞽宗者商<lb/>
之學也其事止於學禮而已所謂上庠者有虞氏之學<lb/>
也其事止於讀書而已所謂成均者五帝學也其事則<lb/>
郊人取爵於上尊而已夫備三代之學而夏后氏之學<lb/>
其事獨衆於有虞商人之學何也葢凡學於東序者樂<lb/>
舞養老之事也夫樂舞養老之事聖人之所貴而其道<lb/>
<pb n="KR4h0062_WYG_003-16a"/>
主仁東序在王宫之左而其位則仁之方也此其比於<lb/>
二代之學其事為衆歟夫讀書者觀言以取訓而習禮者<lb/>
勤事以正容夫觀言以取訓逺道也而三代之學莫逺<lb/>
於虞故讀書於上庠勤事以正容近道也而商人於周<lb/>
為最近故習禮於瞽宗葢成均者意其虞氏之前也夫<lb/>
時逺則制畧制畧則事卑葢所謂郊人者既逺之而在<lb/>
郊矣故不得與於上庠瞽宗東序之事然獨至於天子<lb/>
飲酒於成均然後始得酌於上尊此不云時逺而制略<lb/>
<pb n="KR4h0062_WYG_003-16b"/>
制畧而事卑乎此所謂其學有常位也其習有常事者<lb/>
其别有九一曰干二曰戈三曰羽四曰籥五曰南六曰<lb/>
誦七曰弦八曰禮九曰書所謂學干者小學正主之而<lb/>
大胥賛之而大學正授數焉至於學戈也籥師主之而<lb/>
籥師丞賛之至於羽籥則其主之無官其賛之無助何<lb/>
也葢舞羽近於學干則知舞羽之官亦樂正與大胥而<lb/>
學戈之官固已能吹籥則知學籥之官是亦籥師籥師<lb/>
丞而已矣夫南夷之樂也而陳於學何也葢四夷之俗<lb/>
<pb n="KR4h0062_WYG_003-17a"/>
皆有安居和味宜服利用偹器陳之於學者學之所知<lb/>
博而不厭也凡學之時施於春夏者四有通而習之者<lb/>
干戈是也有别而習之者春誦夏弦是也施於秋冬者<lb/>
四有通而習之者羽籥是也有别而習之者秋學禮冬<lb/>
讀書是也春夏者物盛而形顯之時也而干戈之舞形<lb/>
之盛也故春夏習之誦與弦均為聲也而誦者人聲而<lb/>
弦資於器人聲者先王之所貴故先誦而器次之焉秋<lb/>
冬者萬物數窮形斂而體伏之時也羽舞者主於振作<lb/>
<pb n="KR4h0062_WYG_003-17b"/>
而吹籥者羽聲而已故於秋冬習之秋習禮而冬讀書<lb/>
均為事也而習禮者俯仰折旋勞於外而後能習於冬<lb/>
則寒而大苦故於秋冬者人入室以居而無事之時也<lb/>
故使之讀書焉安於身合乎時中乎義習焉而不困乆<lb/>
焉而不墮者用此道也葢所謂習有常事者此也其教<lb/>
有常職者其官十有三曰太傅曰少傅曰保曰師曰大<lb/>
司成曰大樂正曰小樂正曰大胥曰胥曰執禮者曰典<lb/>
書者曰籥師曰籥師丞所謂太傳少傅與夫師與保四<lb/>
<pb n="KR4h0062_WYG_003-18a"/>
者以道徳為職者也而太傅之職無所繫不以教率不<lb/>
以言喻故曰審父子君臣之道以示之而已少傅則教<lb/>
以率之言以告之故曰審喻之師也則教之以事而喻<lb/>
諸徳保也則慎其身以輔翼之而歸諸道則二者其職<lb/>
已勞矣其徳有小大故官有勞佚以心治者其官佚而<lb/>
以事詔者其任勞此其理然也至所謂大司成者論説<lb/>
在東序又曰凡侍坐於大司成者逺近間三席可以問<lb/>
則大司成者主學之教者也所謂大樂正者舞干戚語<lb/>
<pb n="KR4h0062_WYG_003-18b"/>
說合語乞言皆大樂正授數則大司成之教而喻諸其<lb/>
下者也所謂小樂正者凡祭與養老乞言合語之禮而<lb/>
詔之於柬序則小樂正者授數與大樂正而喻諸其下<lb/>
者也所謂大胥者小樂正學干則大胥賛之蓋輔小樂<lb/>
正之事而為佐者也所謂胥者大胥之佐也故鼓南葢<lb/>
其職已卑矣主節夷樂而已所謂執禮者典書者籥師<lb/>
與其丞其職雖不備見然考其事則皆供職效役以承<lb/>
其上者也此治學之常職也所謂其禮有常法者其别<lb/>
<pb n="KR4h0062_WYG_003-19a"/>
有十所謂立學而釋奠於先聖先師一也春夏秋冬而<lb/>
釋奠於先師二也天子視學而祭先師三也釋奠先老<lb/>
於柬序四也釋菜五也大合樂六也養老七也合語八<lb/>
也論説九也乞言十也立學而奠示有祖也時而祭之<lb/>
示不敢忘也天子視學而親祭示尊也釋奠於先老示<lb/>
已所有事也大合樂而後養老始立學既興器而後釋<lb/>
菜示告成而不敢尊也習而後行禮也小樂正合語為<lb/>
未足故大司成論説之以論説為未足故乞言於老者<lb/>
<pb n="KR4h0062_WYG_003-19b"/>
此所謂其禮有常法凡此者先王教學之道也<lb/>
　<lb/>
　<lb/>
　<lb/>
　<lb/>
　<lb/>
　<lb/>
　蘇門六君子文粹巻三<lb/>
</p>
<p>
</p>
  </div>
</body>
</text>
</TEI>