<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>存家詩稿巻七</head> <lb/>
    <p>
<pb n="KR4e0204_WYG_007-1a"/>
欽定四庫全書<lb/>
　存家詩稿巻七<lb/>
　　　　　　　　　　　　　明　楊巍　撰<lb/>
　　七言絶<lb/>
　　　夀董憲長七十<lb/>
去國竟難明薏苡一官元是為丹砂要知天地酬君意<lb/>
七十誰能鬢未華<lb/>
　　　題舎弟二川巻<lb/>
<pb n="KR4e0204_WYG_007-1b"/>
惠連此地掩郊扉為愛隣家盡釣磯況是滄江秋色好<lb/>
隔原頻見鶺鴒飛<lb/>
　　　秋日送華空塵還章丘<lb/>
髙秋紅葉映柴闗㡬夜論詩盃酒間别去故園明日是<lb/>
寒花開徧女郎山<lb/>
　　　和王兵憲寄秋日詩韻<lb/>
白日無多其柰秋每逢清夜共誰逰吟成張翰黄花句<lb/>
醉上庾家明月樓<lb/>
<pb n="KR4e0204_WYG_007-2a"/>
世事猶能入夢魂却因多病乞文園向来三輔論兵地<lb/>
短劔長纓動塞門<lb/>
闗山北望漫躊蹰聞道單于款塞初此日江湖堪自慰<lb/>
知君不向酒盃疎<lb/>
　　　夀劉廣文父九十<hi>劉燕人</hi>
只今客傍秦王島何似家連碣石宫自是劉晨仙骨在<lb/>
百年無地不春風<lb/>
才名早動九陵邉迎養仍開苜蓿筵誰遣黄金收駿馬<lb/>
<pb n="KR4e0204_WYG_007-2b"/>
空教豪士得長年<lb/>
　　　東闗寺杏花<lb/>
野寺尋芳日已斜春風無力挽飛花不知開落誰為主<lb/>
欲向山僧問法華<lb/>
　　　春日柬門人李生卧病<lb/>
栁色青黄二月初吾徒猶自檢方書縱然出郭兼攜酒<lb/>
眼底何人最起予<lb/>
　　　過雞鳴山憶王少㕘<lb/>
<pb n="KR4e0204_WYG_007-3a"/>
下臨諸塞上摩空百丈天橋一徑通可怪兩人俱好事<lb/>
夜深曽到白雲中<lb/>
　　　東闗寺牡丹<lb/>
洛陽春色艷難勝金谷于今半葛藤争似一株山寺裏<lb/>
夜深猶映佛前燈<lb/>
　　　贈金相士口號<lb/>
看君碧眼是仙才誰遣江湖萬里来自笑已成丘壑相<lb/>
莫言麟閣與雲䑓<lb/>
<pb n="KR4e0204_WYG_007-3b"/>
　　　憶舊<lb/>
野色蒼茫堤口路故人前日從兹去天邉消息㡬時来<lb/>
繫馬愁看楊栁樹<lb/>
　　　聴黄鸝<hi>寓都門作</hi>
春城何處囀黄鸝纔聴忽飛别樹枝因憶故園最深處<lb/>
一尊相伴日西時<lb/>
　　　寄訊紀山<lb/>
山連巫峽雲為館花映樓䑓玉作人把酒聴歌明月夜<lb/>
<pb n="KR4e0204_WYG_007-4a"/>
還聞世上有風塵<lb/>
　　　憶東霞鍊師二首<lb/>
知君名在七真中我亦曽經訪絳宫不信崑崙丹洞裏<lb/>
向来燒鍊火猶紅<lb/>
前日桃花路口分自言採秀入閒雲海天漠漠正東望<lb/>
一鶴飛来疑是君<lb/>
　　　送陶生還㑹稽二絶句<lb/>
問君那忍别吾廬為憶蘭亭有舊居塵世變遷難自料<lb/>
<pb n="KR4e0204_WYG_007-4b"/>
茂林脩竹近何如<lb/>
九河風色不勝秋多病憐君上去舟明嵗春時還念我<lb/>
桃花深處半間樓<lb/>
　　　送楊小竹兵備昌平<lb/>
謝傅從容談奕日終軍慷慨請纓年風雲陣列沙河上<lb/>
虎豹旗翻帝寢邉<lb/>
　　　暮秋醉過陽信諸君子别墅各留絶句以代靣<lb/>
　　　談<lb/>
<pb n="KR4e0204_WYG_007-5a"/>
黄葉青苔徧四隣即看秋色亦勝春此中曽見客来否<lb/>
明日裁書問主人　　右後溪<lb/>
踪跡三江定五湖當門空見有丹爐滿林落日盃還把<lb/>
應笑髙陽舊酒徒　　右東沙<lb/>
門前髙栁㡬株斜秋意蕭條到菊花老興不知過重九<lb/>
銜盃猶問是陶家　　右信溪<lb/>
辟疆亭館傍城阿明月秋深帶薜蘿見説時人多載酒<lb/>
却令狂客夢中過　　右北山<lb/>
<pb n="KR4e0204_WYG_007-5b"/>
　　　過舊逰<lb/>
十年前向此中逰尊酒傳呼夜未休何事春風不相待<lb/>
垂楊揺落水邉樓<lb/>
　　　五嶽各賦一絶<lb/>
𤣥嶽去天尺五遥隂崖長夏雪難消聚仙亭上誰能住<lb/>
萬壑松風起夜濤<lb/>
七十二君封禪處桃花谷口㡬殘碑獨傳李白詩魂在<lb/>
海日長看夜半時<lb/>
<pb n="KR4e0204_WYG_007-6a"/>
衡嶽南来江漢分赤霞深䕶祝融君芙蓉石上幾時到<lb/>
一夜心飛七澤雲<lb/>
太華岧嶤第一峯陳摶仙後有遺踪何年去訪髙眼處<lb/>
萬里青天跨白龍<lb/>
少室峯頭跡未陳騎羊仙者是吾身自從玉女忩前别<lb/>
落魄塵寰五十春<lb/>
　　　雪夜宿避風塵處夢夫人陳氏意極悲酸櫽括<lb/>
　　　其語為二絶句時萬厯乙未仲冬十六日也<lb/>
<pb n="KR4e0204_WYG_007-6b"/>
風響寒林夜雪深此来見我九泉心别君更有千行淚<lb/>
明日看時血滿襟<lb/>
自别毘陵隔死生白頭未遂豈忘情當年四皷讀書夜<lb/>
記得南隣碾子聲<lb/>
　　　逰王母宫四首<lb/>
周朝八駿去不返此地猶傳王母宫昔日瑶池作涇水<lb/>
仙人元在有無中<lb/>
草色泉聲向晩多故宫猶嵌碧山阿門前颯颯松風起<lb/>
<pb n="KR4e0204_WYG_007-7a"/>
似聴當年黄竹歌<lb/>
青鳥已無白鳥来漢皇空築集靈䑓祗因王母曽臨處<lb/>
一樹山桃對客開<lb/>
曼倩空為洞㝠記四山半屬野人家長生自古誰能得<lb/>
惟有蒼松管嵗華<lb/>
　　　為任栢溪題畫二首<lb/>
箕踞科頭烟霧間百年生計是青山陶詩和罷無人見<lb/>
落日蒼松一鶴還<lb/>
<pb n="KR4e0204_WYG_007-7b"/>
萬壑縈廻一草亭溪雲漠漠山青青主人何處尋芝术<lb/>
留得松聲與客聴<lb/>
　　　贈諸豪寺中觀水二絶句<lb/>
矮矮山門向渚開小橋㫁岸傍經䑓此中誰動觀濠興<lb/>
遥想慈航送酒来<lb/>
野水僧家併作秋把盃此地亦竒逰狂歌恐有蛟龍起<lb/>
一夜驚濤濺佛樓<lb/>
　　　和吕二山人病酒口號<lb/>
<pb n="KR4e0204_WYG_007-8a"/>
好竒空自笑揚雄海上俄来吕甬東卧病吟詩頭共白<lb/>
閉門三日雨聲中<lb/>
　　　太原寒食和紀山韻二首<lb/>
寒食客中只醉眠不知何處杏花天鴈門此日猶烽火<lb/>
却向綿山獨禁煙<lb/>
山城亦自有逰人栁色千條汾水濵見説漢宫新賜火<lb/>
况聞楚客唱陽春<lb/>
　　　静海逢炒米店舊主人甲辰下第曽飯其家<lb/>
<pb n="KR4e0204_WYG_007-8b"/>
蕭條野店大河濵三十年前舊主人今日相逢無限意<lb/>
一裘猶記苦風塵<lb/>
　　　揚州<lb/>
呉山楚水古揚州人競繁華客獨愁二十四橋橋上望<lb/>
堤邉楊栁寺邉樓<lb/>
　　　堯陵<lb/>
寒雲漠漠樹蒼蒼晋國山河㡬夕陽獨有荒陵平水上<lb/>
行人猶解拜陶唐<lb/>
<pb n="KR4e0204_WYG_007-9a"/>
　　　衰年苦寒暑賴此二物相陪戲各為一絶聊以<lb/>
　　　遣懐非歎老也<lb/>
衰年冬月更愁人不怨天寒怨此身惟爾與予堪共老<lb/>
脚頭布被暖如春　　湯婆子<lb/>
衰年炎暑體如焚幸有此君為細君紈扇無人揮亦得<lb/>
一床一簟卧南薫　　竹夫人<lb/>
　　　井陘道中苦暑<lb/>
道上行人渇欲死病夫其柰此炎蒸相如不得金莖露<lb/>
<pb n="KR4e0204_WYG_007-9b"/>
杜甫空思玉井氷<lb/>
炎天又出玉門闗路狹渾如在火間忽憶滄江長㪚髪<lb/>
栁邉石上弄潺湲<lb/>
　　　題王憲長龍池圖<hi>道行太原人</hi>
君家素業傍河汾閉户談經世所聞不信終當作霖雨<lb/>
請看池上夜生雲<lb/>
　　　憶老母用松谿韻<lb/>
鄉書兩月不曽聞誰阻天邉鴻鴈羣逰子那堪遥極目<lb/>
<pb n="KR4e0204_WYG_007-10a"/>
闗門髙接太行雲<lb/>
髙堂白髪似絲長三伏誰生枕簟涼苦戀㣲官不歸去<lb/>
百年心事愧黄香<lb/>
　　　閲武二首<lb/>
半是漢兵半酒徒五陵豪氣莫嫌粗眼前上馬誇輕捷<lb/>
腰下斜懸金僕姑<lb/>
十八男児六郡雄一身能挽雙琱弓銀牌射得不将去<lb/>
醉卧妖姬酒肆中<lb/>
<pb n="KR4e0204_WYG_007-10b"/>
　　　焚龍涎香<lb/>
夜静香烟入杳㝠草堂猶似帶龍腥不知何處鳴孤鶴<lb/>
飛下忩前聴道經<lb/>
　　　介子推祠<lb/>
龍蛇寂寞一祠存濁世誰知處士尊漫向綿山空墮淚<lb/>
火能燒骨不燒魂<lb/>
　　　過野寺憶范霑南憲長<lb/>
山邉小寺匝烟蘿秋日曽同范史過記得一樽相對處<lb/>
<pb n="KR4e0204_WYG_007-11a"/>
荳花門外雨聲多<lb/>
　　　過清虛觀憶王僉憲<lb/>
山頭碧殿倚天開去嵗曽同仙客来今日獨過詩興少<lb/>
白雲空繞牡丹䑓<lb/>
　　　題梁中丞巻四首<lb/>
宣獻平時書已校不須中秘更燃藜都門處處春偏好<lb/>
攜酒看花費馬蹄　　吉士<lb/>
漏轉銅龍夜未殘即持白簡立朝端宰臣不喜忠良士<lb/>
<pb n="KR4e0204_WYG_007-11b"/>
始信言官自古難　　給事<lb/>
榆闗西去接輪䑓萬里烟塵畫不開無限邉情空浪說<lb/>
惟君親到玉門来　　閲邉<lb/>
三輔賢聲未有涯春風曽及萬人家至今父老思恩澤<lb/>
猶䕶甘棠一樹花　　㕘政<lb/>
　　　送文岡詩予有青瑣幾年還入夢蒼生此日轉<lb/>
　　　多情之句受菴周公許不喫力戲作絶句<lb/>
閉户吟詩十幾年渾無一句向人傳如何四海周公瑾<lb/>
<pb n="KR4e0204_WYG_007-12a"/>
獨取驪歌第二聮<lb/>
　　　挽張状元元忭<lb/>
勲名端不負髙科白玉樓成柰命何惟有良知心尚在<lb/>
姚江深處月明多<lb/>
　　　張大㕘前溪逰五䑓山寄此二絶句<lb/>
峨口村南烟嶂開人無同類與誰来不知萬木千山裏<lb/>
上到文殊第幾䑓<lb/>
靈山到處是花宫秋日登臨憶上公碧澗水喧簫管處<lb/>
<pb n="KR4e0204_WYG_007-12b"/>
寒巖松落酒盃中<lb/>
　　　同羅近溪先生夜坐<lb/>
南州髙士神仙侣一夕相逢世慮無坐聴𤣥談清不寐<lb/>
泠泠霜月貯氷壺<lb/>
　　　次韻答于谷山宗伯見懐四首<lb/>
十里烟村一短笻山僧野叟日相從疎慵合向此中老<lb/>
不問蓬莱若箇峯<lb/>
柴門松徑已新開舊日求羊亦不来雙鶴至今猶戀主<lb/>
<pb n="KR4e0204_WYG_007-13a"/>
早晨放去夕飛廻<lb/>
南北風塵入夢驚書生抵掌競談兵古来豹畧推黄石<lb/>
却向緱山吹鳯笙<lb/>
莫理城南汶水船于今諸塞起狼煙已知宵旰勞明主<lb/>
不記仙曹侍從年<lb/>
　　　再過觀音堂贈老尼<lb/>
野店南来古佛堂舊逰回首㡬星霜不知别後㕘何法<lb/>
枯木寒巖帶夕陽<lb/>
<pb n="KR4e0204_WYG_007-13b"/>
　　　過無棣舊城<lb/>
曽經此地一悲歌東望營丘西大河惆悵當年曽賜履<lb/>
茫茫故壘野烟多<lb/>
　　　遣懐<lb/>
世上除書不到眼天涯懐抱自開尊平生只有吟詩癖<lb/>
吏散鴉啼獨閉門<lb/>
　　　宿岔道村家<hi>在紫荆闗北口</hi>
亂石為墻籬作門今宵寄宿兩家村聖恩已許歸田去<lb/>
<pb n="KR4e0204_WYG_007-14a"/>
猶自江湖繞夢魂<lb/>
　　　延生来謁因善篆畫各贈一絶<lb/>
纔到邉城氣即麤髙巾猶似魯中儒自言曽習陽氷學<lb/>
百尺狼烟篆得無<lb/>
受降城在黄河畔東去山川接大寧可恨何年陷沙漠<lb/>
憑君圖冩上明庭<lb/>
　　　寄平定李給事<hi>名念</hi>
短李曽為青瑣郎詩名諫草擅時芳逢人首問平安否<lb/>
<pb n="KR4e0204_WYG_007-14b"/>
髙卧冠山白髪長<lb/>
　　　秋雨宿長安嶺<lb/>
滿户烟霞傍戍䑓疎燈獨坐一尊開夜深怪底不能睡<lb/>
松栢千山風雨来<lb/>
　　　村中逢老人二絶句<lb/>
八十村翁獨倚門子孫逃盡一身存自言耕鑿無筋力<lb/>
朝夕充膓是草根<lb/>
老人何事欲沾巾不怨官家賦役頻手指門前桑棗地<lb/>
<pb n="KR4e0204_WYG_007-15a"/>
已荒三十四回春<lb/>
　　　平定李侍御應時予之同年友也曽視予病感<lb/>
　　　之寄此<lb/>
前年視我山中病落日獨騎驄馬来記得任家亭子上<lb/>
連翹花發共銜盃<lb/>
　　　過環緑窩<hi>以下四首懐孫刺史</hi>
詩魂何處草萋萋環緑窩中路已迷黄鳥不知春寂寞<lb/>
夕陽猶遶樹頭啼<lb/>
<pb n="KR4e0204_WYG_007-15b"/>
　　　春日對酒<lb/>
春来有酒即成醺記得曽書白練裙今日花開君不見<lb/>
一盃誰去瀉孤墳<lb/>
　　　過王戍店<lb/>
野店春殘不見花髙林落日亂鳴鴉同逰詞客已黄土<lb/>
淚盡當時賣酒家<lb/>
　　　讀騮山集<lb/>
楞嚴寺裏論文夜馬谷山前看獵時壮志已隨流水去<lb/>
<pb n="KR4e0204_WYG_007-16a"/>
遺編讀罷不勝思<lb/>
　　　乙未除夕<lb/>
自嗟七十九年身滚滚流光又及春莫怪更深不肯睡<lb/>
天明便是八旬人<lb/>
回頭細數七旬身白髪燈前更候春縱使明朝増一嵗<lb/>
依然三世太平人<lb/>
　　　言者謂余類婺源陽城二公皆髙才非余所能<lb/>
　　　並戲作一絶句<lb/>
<pb n="KR4e0204_WYG_007-16b"/>
縱呼牛馬也須應況擬當朝二顯人自幸疎慵猶可數<lb/>
益憑濁酒送殘春<lb/>
　　　得昌平楊小竹書<lb/>
雙魚遥寄自昌平别後誰堪春草生記得去年風雪夜<lb/>
王村寺裏送君行<lb/>
　　　憶舊有感<lb/>
丁夘橋西憶舊逰緑楊髙映酒家樓故人莫訝凋零盡<lb/>
一别江南四十秋<lb/>
<pb n="KR4e0204_WYG_007-17a"/>
　　　春日飲董氏昆仲園<lb/>
城南十里盡桑麻春色誰如董奉家況是白頭兄弟在<lb/>
移尊偏向紫荆花<lb/>
　　　夜半有感<lb/>
土木形骸老更慵十年耳目已如封忽然夜半屋生白<lb/>
聴得城南古寺鐘<lb/>
　　　新安言懐寄内二首<lb/>
青春過盡始東還滚滚紅塵馬首間明日到家應共惜<lb/>
<pb n="KR4e0204_WYG_007-17b"/>
菱花相對説愁顔<lb/>
一年長在别離中歡笑惟應夢裏同明日相逢還是夢<lb/>
驅車仍向太行東<hi>時告不予</hi>
　　　和周明府<lb/>
自分明時老一丘况逢茂宰更何愁怪来酒醉西園夜<lb/>
猶向燈前夢九州<lb/>
　　　臈月問村家求杏栽<lb/>
為農為圃縣城東絶勝儒家一畆宫自笑老来仍好事<lb/>
<pb n="KR4e0204_WYG_007-18a"/>
隔年先問濟南紅<hi>杏樹名</hi>
　　　題舊滄州主人壁<lb/>
自從獻策至懸車此地經過四紀餘白首還家成底事<lb/>
空慙人迓老尚書<lb/>
　　　題同官孟女祠效胡曽體<lb/>
烈女山頭還有廟秦人塞上已無城經過莫聴漆河水<lb/>
猶似當年號哭聲<lb/>
　　　鄉試塲屋中作<hi>諸生時</hi>
<pb n="KR4e0204_WYG_007-18b"/>
明逺樓頭星斗稀三聲畫角鴈南飛此時父母應相說<lb/>
共喜兒郎入棘闈<lb/>
　　　謁武安君廟<lb/>
嶺過飛狐春不到峯當回鴈雪仍殘獨憐千古防邊處<lb/>
廟貌森然祀武安<lb/>
　　　讀長慶集見樂天與盧貞詠楊栁詩作此<lb/>
名賢麗句詠垂楊為愛柔條拂地長春去栁枯人亦老<lb/>
争如松栢晩蒼蒼<lb/>
<pb n="KR4e0204_WYG_007-19a"/>
　　　戊戌三月柬從弟伯鞏<lb/>
此日桃花恰正開攜壺去賞且徘徊春風應解阿兄意<lb/>
愁聴哭聲滿路來<hi>時兵荒民苦甚</hi>
　　　留東溪老友<lb/>
海上兵戈正亂離十家今有九家饑老年朋友如兄弟<lb/>
好在城中住幾時<lb/>
　　　題老君堂<hi>在宣府東路</hi>
白雲深鎖老君堂萬栢千松嵗月長若有前朝宫觀事<lb/>
<pb n="KR4e0204_WYG_007-19b"/>
願来此地一焚香<lb/>
　　　傷杏花<lb/>
方喜杏花爛漫開豈禁風雪兩相催何如松栢嶺頭樹<lb/>
依舊蒼蒼映緑苔<lb/>
　<lb/>
　<lb/>
　<lb/>
　存家詩稿巻七<lb/>
</p>
<p>
</p>
  </div>
</body>
</text>
</TEI>