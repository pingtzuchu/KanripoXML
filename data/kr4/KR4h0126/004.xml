<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>梁文紀巻四</head>
    <p>
<pb n="KR4h0126_WYG_004-1a"/>
欽定四庫全書<lb/>
　梁文紀巻四　　　　　　明　梅鼎祚　編<lb/>
　　元帝<hi>名繹字世誠武帝第七子封湘東王為荆州刺史簡文帝被弑即帝位於江陵三年為西</hi>
　　　<hi>魏攻陷害焉廟曰世祖</hi>
　　　與劉孝綽書<lb/>
　　　　<hi>孝綽為廷尉正攜妾入府被劾免官時世祖為相東王出鎮荆州與孝綽書孝綽答之</hi>
　　　　<hi>顔之推家訓云梁孝元在荆州有丁覘者洪亭民頗善屬文工草𨽻孝元書記一皆使之</hi>
君屏居多暇差得肆意典墳吟詠情性比復希數古人<lb/>
<pb n="KR4h0126_WYG_004-1b"/>
不以委約而能不伎癢且虞卿史遷由斯而作想摛屬<lb/>
之興益當不少洛地紙貴京師名動彼此一時何其盛<lb/>
也近在道務閒微得點翰雖無紀行之作頗有懷舊之<lb/>
篇至此巳來衆詣屑役小生之詆恐取辱於廬江遮道<lb/>
之姦慮興謀於從事方且褰帷自厲求瘼不休筆墨之<lb/>
功曾何暇豫至於心乎愛矣未嘗有歇思樂惠音淸風<lb/>
靡聞譬夫夢想温玉飢渇明珠雖愧卞隨猶為好事新<lb/>
有所製想能示之勿等淸慮徒虗其請無由賞悉遣此<lb/>
<pb n="KR4h0126_WYG_004-2a"/>
代懷數路計行遲還芳札<lb/>
　　　劉孝綽答湘東王書<lb/>
伏承自辭皇邑爰至荆臺未勞刺舉且摛髙麗近雖預<lb/>
觀尺錦而不覩金玉昔臨淄詞賦悉與揚脩未殫寶笥<lb/>
顧慙先哲渚宫舊俗朝衣多故李固之薦二邦徐珍之<lb/>
奏七邑威懐之道兼而有之當欲使金石流功恥用翰<lb/>
墨垂跡雖乖知二偶達聖心爰自退居素里却掃窮閈<lb/>
比楊倫之不出譬張摯之杜門昔趙卿窮愁肆言得失<lb/>
<pb n="KR4h0126_WYG_004-2b"/>
漢臣鬱志廣叙盛衰彼此一時擬非其匹竊以文豹何<lb/>
辜以文為罪由此而談又何容易故韜翰吮墨多歴寒<lb/>
暑既闕子幼南山之歌又微敬通渭水之賦無以自同<lb/>
獻笑少酬褒誘且才乖體物不擬作於𤣥根事殊宿諾<lb/>
寧貽懼於朱亥顧巳反躬載懷累息但瞻言漢廣邈若<lb/>
天涯區區一心分宵九逝殿下降情白屋存問相尋食<lb/>
椹懷音矧伊人矣<hi>並梁書</hi>
　　　與蕭挹書<lb/>
<pb n="KR4h0126_WYG_004-3a"/>
闊别情顔忽焉巳乆未復音息勞望情深暑氣方隆恒<lb/>
保淸善握蘭雲閣解紱龍樓允膺妙選良為幸甚想同<lb/>
僚多士方駕連曹雅步南宫容與自玩士衡巳後惟在<lb/>
兹日唯昆與季文藻相輝二陸三張豈獨擅美比暇日<lb/>
無事時復含毫頗有賦詩别當相簡但衡巫峻極漢水<lb/>
悠長何時把袂共披心腹<lb/>
　　　答劉縚求述制㫖義書<hi>縚字言明昭之子為尚書祠部郎  藝文類聚</hi>
　　　　<hi>作縮誤</hi>
<pb n="KR4h0126_WYG_004-3b"/>
學山學海未臻其極為龍為光或從王事所賴昔經陜<lb/>
服頗足良書慿几據梧靜供遊目枕中之記即用為枕<lb/>
帷前之帙仍可為帷對此自娯敬以待命叩而必應巳<lb/>
謝懸鐘汲而無竭復乖井養<lb/>
　　　與學生書<lb/>
吾聞斲玉為器喻乎知道惟山出泉譬乎從學是以執<lb/>
射執御雖聖猶然為弓為箕不無以矣抑又聞曰漢人<lb/>
流麥晉人聚螢安有挾冊讀書不覺風雨以至朗月<lb/>
<pb n="KR4h0126_WYG_004-4a"/>
章奏不知爝火為微所以然者良有以夫可乆可大莫<lb/>
過乎學求之於巳道在則尊<lb/>
　　　答齊國餉雙馬書<lb/>
名重桂條形圖柳谷襄陽地穴近求未易滇池水裏逺<lb/>
訪猶難價匹龍媒聲齊驥子河淸耀采似伏波之鑄銅<lb/>
震象飛文笑東瀛之刻玉加以控斯銀勒利此金銜鞍<lb/>
掲鏤衢光含兩月繮縈紫縷色麗雙絲方嗤晉后恒乗<lb/>
鄭國之駟更鄙曹君惟餉蜀王之馬<hi>兩月尺牘作日月誤</hi>
<pb n="KR4h0126_WYG_004-4b"/>
　　　又<lb/>
於戲馬之為用逺矣大矣斯所以乾為瘠馬震為馬足<lb/>
有是哉有是哉何則泮渙而馳可以及日躊躇而蹀可<lb/>
以追風赤兔之騰聲的顱之濟主陳王有靮羈之說班<lb/>
生有繮絆之談抑聞斯美逺勞此費懷哉懷哉老生不<lb/>
云乎雖有拱璧以先駟馬良用此道中心藏之何日忘<lb/>
之<hi>並藝文類聚羈泮渙尺牘作半汗靮  作炤羈</hi>
　　　賜劉璠書<hi>璠字實義沛國沛人歸周歴隴右總管府司錄</hi>
<pb n="KR4h0126_WYG_004-5a"/>
　　　　<hi>元帝承制授璠樹功将軍鎮西府諮議叅軍賜書</hi>
鄧禹文學尚或執戈葛洪書生且云破賊前修無逺屬<lb/>
望良深<lb/>
　　　答顔之儀<hi>之僕字子升瑯琊臨沂人入周歴御正中大夫終隋集州刺史</hi>
　　　　<hi>初之儀父協為元帝湘東王府記室叅軍之儀博涉羣書獻神洲頌詞制雅瞻手敕報之</hi>
　　　　<hi>荆北史獻  州頌</hi>
枚乗二葉俱得游梁應貞兩世竝稱文學我求才子鯁<lb/>
慰良深<hi>並周書</hi>
<pb n="KR4h0126_WYG_004-5b"/>
　　　責鮑泉書<hi>泉字潤岳東海郯人為世子方諸郢州長史城陷見殺</hi>
　　　　<hi>泉美鬚髯善舉止元帝承制累遷信州刺史專征長沙乆而不尅帝乃數泉二十罪為書</hi>
　　　　<hi>督責之</hi>
面如冠玉還疑木偶鬚似蝟毛徒勞繞涿<hi>南史張繞涿見蜀  裕傳</hi>
<hi>今本作喙誤</hi>
　　　遺周𢎞直書<hi>𢎞直見陳</hi>
　　　　<hi>𢎞直兄𢎞正為國子博士及侯景亂京城陷𢎞直為衡陽内史元帝在江陵遺𢎞直書</hi>
適有都信賢兄博士平安但京師搢紳無不附逆王克<lb/>
<pb n="KR4h0126_WYG_004-6a"/>
巳為家臣陸緬身充卒伍惟有周生確乎不拔言及西<lb/>
軍潺湲掩淚恒思吾至如望嵗焉松栢後凋一人而巳<lb/>
　　　與周𢎞正書<hi>𢎞正見陳</hi>
　　　　<hi>王僧辯之討侯景也𢎞正與弟𢎞讓自拔迎軍僧辯甚喜即日啓元帝帝手書與𢎞正及</hi>
　　　　<hi>至授黄門侍郎直中書省</hi>
獯醜逆亂寒暑亟離海内相識零落略盡韓非之智不<lb/>
免秦獄劉歆之學猶弊亡新音塵不嗣每以耿灼常欲<lb/>
訪山東而尋子雲問關西而求伯起遇有今信力附相<lb/>
<pb n="KR4h0126_WYG_004-6b"/>
聞遲比來郵慰其延佇<hi>並陳書</hi>
　　　與武陵王紀書<hi>紀字世詢髙祖第八子</hi>
　　　　<hi>紀為都督益州刺史及侯景陷臺城武帝密敕加紀侍中驃騎大将軍太尉承制大寳元</hi>
　　　　<hi>年六月紀移告諸州征鎮元帝時為湘東王是年十一月報紀以武帝凶問紀總戎將發</hi>
　　　　<hi>益鎮帝使胡智鑑至蜀書止之又别紙云</hi>
蜀中斗絶易動難安弟可鎮之我自當滅賊<lb/>
　　　别紙<lb/>
地擬孫劉各安境界情深魯衛書信恒通<hi>並南史</hi>
<pb n="KR4h0126_WYG_004-7a"/>
　　　又與武陵王書<lb/>
　　　　<hi>紀僭號於蜀以承聖二年夏五月次于西陵世祖與紀書仍許其還蜀專制岷方紀不從</hi>
　　　　<hi>命報書如家人禮巳而破其将侯叡諸軍並西赴义與紀書紀兵敗遣使江陵論和緝之</hi>
　　　　<hi>計元帝拒而不許兵敗見殺飾王云元帝猜刻殘忍行若豺狼而以彌文  之往往如此</hi>
皇帝敬問假黄鉞太尉武陵王自九黎侵軼三苗寇擾<lb/>
天常喪亂獯醜慿陵䖍劉象魏黍離王室朕枕戈東望<lb/>
泣血西浮殞愛子于二方無諸侯之八百身被屬甲手<lb/>
貫流矢俄而風樹之酷萬恨始纒霜露之悲百憂繼集<lb/>
<pb n="KR4h0126_WYG_004-7b"/>
扣心飲膽志不圖全直以宗社綴旒鯨鯢未翦嘗膽待<lb/>
旦龔行天罰獨運四聰坐揮八柄雖復結壇待将蹇帷<lb/>
納士拒赤壁之兵無謀於魯肅燒烏巢之米不訪於荀<lb/>
攸才智将殫金貝殆竭傍無寸助險阻備嘗遂得斬長<lb/>
狄於駒門挫蚩尤於楓木怨恥既雪天下無塵經營四<lb/>
方專資一力方與岳牧同兹淸靜隆暑炎赫弟比如何<lb/>
文武具僚當有勞弊今遣散騎常侍光州刺史鄭安忠<lb/>
指宣往懷<lb/>
<pb n="KR4h0126_WYG_004-8a"/>
　　　又<hi>紀别字大智</hi>
甚苦大智季月煩暑流金鑠石聚蚊成雷封狐千里以<lb/>
兹玉體辛苦行陣乃眷西顧我勞如何自獯醜慿陵羯<lb/>
胡叛渙吾年為一日之長屬有平亂之功膺此樂推事<lb/>
歸當璧儻遣使乎良所遲也如曰不然於此投筆友于<lb/>
兄弟分形共氣兄肥弟瘦無復相代之期讓棗推棃長<lb/>
罷懽愉之日上林静拱聞四鳥之哀鳴宣室披圗嗟萬<lb/>
始之長逝心乎愛矣書不盡言<hi>並梁書希遲南史作</hi>
<pb n="KR4h0126_WYG_004-8b"/>
　　　與魏書<lb/>
　　　　<hi>武陵王紀帥兵東下梁主繹甚懼與魏書宇文泰曰取蜀制梁在兹一舉遣尉遲逈自散</hi>
　　　　<hi>關伐蜀下之</hi>
子糾親也請君討之<hi>李文子蜀鑑</hi>
　　　慶南郊啓<lb/>
大裘而冕陶匏以質黄鍾既奏雲門斯舞樂諧六變歌<lb/>
陳九徳感天動神式展誠敬<lb/>
　　　慶東耕啓<lb/>
<pb n="KR4h0126_WYG_004-9a"/>
伏惟陛下敬授民時造幄籍圃漢之元鳯未足捧羈晉<lb/>
之太始非堪扶轂但承明侍從即事末由周南留滯伏<lb/>
深戀仰<lb/>
　　　上穀充軍糧啓<lb/>
臣聞金城千仞必資守粟革車千乗其在饋實願武車<lb/>
綏旌列飛鴻之行陳奉辭受賑揜摯獸於貙虎賈逵渠<lb/>
水雖曰難蹤梁習勸農竊知自勉<lb/>
　　　謝敕賜第啓<lb/>
<pb n="KR4h0126_WYG_004-9b"/>
竊以漢賜五倫寔云清吏魏寵衛臻用旌庸直未如靈<lb/>
光輪奐睢陽爽塏北連城闕有似甄侯之舍東壁市鄽<lb/>
榮深豫章之圃昔狼望未平冠軍辭宅馬池猶隔雍丘<lb/>
讓邸臣慙霍曹逺志但識君命無違再思庸陋九殞非<lb/>
答<hi>賜初學記作錫圃作門霍曹作曹霍</hi>
　　　謝上畫䝉敇褒賞啓<lb/>
臣簿領餘暇竊愛丹青雲臺之像終違髣髴宣室之圗<lb/>
更難議擬成蠅罕術畫馬踈才人非世将恩深晉帝之<lb/>
<pb n="KR4h0126_WYG_004-10a"/>
賞跡愧景山寵踰魏皇之詔<lb/>
　　　謝敕賜褥啓<lb/>
昔漢后錫貂魏君送褥未有𤣥兔來王黄龍作貢便覺<lb/>
肅眘非遙挹婁無逺<lb/>
　　　謝賚車螯蛤蜊啓<lb/>
車螯味髙食部名陳物志蛤蜊聲重前論見珍若士竝<lb/>
東海波臣西王母藥雀文始化燕羽猶在體潤珠胎形<lb/>
隨月減<lb/>
<pb n="KR4h0126_WYG_004-10b"/>
　　　啓東宫薦石門侯啓<lb/>
切以鳯鳴朝陽必資藍田之寶龍門點額亦俟堂溪之<lb/>
珍是以紫玉見稱黄金為貴文傳夢鳥學重靈蛇點漆<lb/>
凝脂事逾衛玠渾金璞玉才疋山濤昔翟陽隠逸見稱<lb/>
庾亮陳平器局被薦無知以人廢言誠増悚讋進賢上<lb/>
賞伏待慈照<lb/>
　　　上東宫古跡啓<lb/>
師宜八分之巧元常三體之妙史籕李斯之篆梁鵠曹<lb/>
<pb n="KR4h0126_WYG_004-11a"/>
喜之書莫不摠華桂宫盈滿甲館竊以鸞驚之竒既聞<lb/>
之於索靖鷹跱之巧又顯之於蔡邕是以游霧重雲傳<lb/>
敬禮之法鳥頡魚頏表楊泉之賦頗好六文多慙三禮<lb/>
尚方大篆既其牢落柱下方書何曾髣髴空慕河間之<lb/>
聚書竟微東平之獻表齊攸尺牘顧巳缺然北海楷𨽻<lb/>
終成難擬<hi>竒一作勢</hi>
　　　謝東宫賚陸探微畫啓<lb/>
工踰畫馬巧邁圗龍試映玉池即看魚動還傍金屏復<lb/>
<pb n="KR4h0126_WYG_004-11b"/>
疑蠅集史遷暫覩懸識留侯之貌漢帝一瞻便見王嬙<lb/>
之像<lb/>
　　　謝東宫賜白牙鏤管筆啓<lb/>
春坊漆管曲降深恩北宫象牙猥䝉霑逮雕鐫精巧似<lb/>
遼東之仙物圗寫竒麗笑蜀郡之儒生故知嵇賦非工<lb/>
王銘未善昔伯喈致贈纔屬友人葛龔所酬止聞通識<lb/>
豈若逺降鴻慈曲覃庸陋方覺瑠璃無當隨珠過侈但<lb/>
有羨卜商無因則削徒懷曹植恒願執鞭<lb/>
<pb n="KR4h0126_WYG_004-12a"/>
　　　謝東宫賜彈棊局啓<lb/>
繹本慙游藝彌愧拂巾鳯峙鷹揚信難議擬鳥跂星懸<lb/>
曾何髣髴蓮花未易玉屑不工縁邉之法庶遵細柳之<lb/>
陣徘徊之勢方希明月之樓子桓有錫聞於邃古季緒<lb/>
䝉賜即事可傳<lb/>
　　　謝東宫賚貂蟬啓<lb/>
挹婁之毳曲降鴻恩麗水之珍復䝉殊奨東平紫貂之<lb/>
賜非聞暖頟中山黄金之錫豈曰附蟬坐變仲尼之容<lb/>
<pb n="KR4h0126_WYG_004-12b"/>
増暉允南之貌<lb/>
　　　謝東宫賚寶枕啓<lb/>
泰山之藥既使延齡長生之枕能令益壽黄金可化豈<lb/>
直劉向之書陽燧含火方得葛洪之說况復重安玳瑁<lb/>
獨勝瑰材方松非匹稱榴未擬<lb/>
　　　謝東宫賚辟邪子錦白褊等啓<lb/>
伏承賚辟邪子錦白褊等者江波可濯豈籍成都之水<lb/>
登髙為豔取映鳯皇之文至如鮮潔齊紈聲髙趙縠色<lb/>
<pb n="KR4h0126_WYG_004-13a"/>
方藍浦光譬靈山試以照花含銀燭之狀将持比月亂<lb/>
合璧之暉<lb/>
　　　謝東宫賚麈尾錦帔團扇等啓<lb/>
揚雄口訥本貴談端田蚡貌寢終於麗飾始興之扇方<lb/>
斯非擬鄴中之錦匹此為輕方願𢎞此仁風既動承華<lb/>
之氣服兹懷袖復比文若之香<lb/>
　　　謝東宫賚花釵啓<hi>白孔六帖作簡文帝</hi>
苣亂九衢花開四照田文之珥慙於寶杗王粲之詠恧<lb/>
<pb n="KR4h0126_WYG_004-13b"/>
此乘蓮九宫之璫豈直黄香之賦三珠之釵敢髙崔瑗<lb/>
之說况以麗玉澄暉逺過玳瑁之飾精金曜首髙踐翡<lb/>
翠之名<lb/>
　　　為妾𢎞夜姝謝東宫賚合心花釵啓<lb/>
未得投壺先應含笑不因鸞鳯自能歌舞夜姝昔往陽<lb/>
臺雖逢四照曾游澧浦慣識九衢未有仍伐爵釵還勝<lb/>
翠羽飾以南金裝兹麗玉脩靡夫人本分章華之裏中<lb/>
山孺子獨荷春宫之恩有志當熊無期投閣<hi>尺牘竟作𢎞夜姝誤</hi>
<pb n="KR4h0126_WYG_004-14a"/>
　　　為妾夏玉安豐謝東宫賚錦啓<lb/>
舒将竝石堪來暮雨縈持結纜剰可蕩舟秦川書字妙<lb/>
能八體鄴縣登髙真堪九日宋姬贈馬未足為榮馮媛<lb/>
乗車方兹非寵<lb/>
　　　謝東宫賚瓜啓<lb/>
金榮始薦瓊蕊載珍味奪蔗漿甘踰石蜜<lb/>
　　　謝東宫賚蒸栗牛啓<lb/>
色似祕府之書毛類陳王之玉騂角未竒瑩蹄非貴<lb/>
<pb n="KR4h0126_WYG_004-14b"/>
　　　謝晉安王賜馬啓<lb/>
繹武媿仲都遂䝉大驪之錫儒謝春卿空頒名馬之賚<lb/>
故以取方驎友自疋龍媒不待景公婉如齊畫無勞馬<lb/>
援翻等漢銅豈有滅沒黑龍連翩白馬錢文見重津名<lb/>
取貴相彼騏驥猶深戀主矧伊伏櫪彌結懷恩<hi>並藝文類聚</hi>
　　　薦鮑幾表<hi>幾梁書作機</hi>
臣某言臣聞思皇多士仄陋所以明敭疇咨熈載髦俊<lb/>
所以並作斯固殷殿初基拾龍淵之寶虞祠始構獻鳯<lb/>
<pb n="KR4h0126_WYG_004-15a"/>
管之玉旌蒲出魯賁帛歸齊頌聲既興盛業斯在伏惟<lb/>
陛下則天緯地乗正馭才沙汰八風澄明六合叶龜登<lb/>
夢之客日賁於丘園韋轂投釣之臣相望於魏闕故以<lb/>
物無遺寶矣振鷺有充庭之謳白駒罕空谷之詠洋洋<lb/>
濟濟無得而稱者焉臣誠愧知才職非選舉竊以進賢<lb/>
上賞蔽賢顯戮敢縁斯義用舉所知伏見臣府中録事<lb/>
叅軍東海鮑幾年五十有七字景𤣥門庭雍睦立身貞<lb/>
退博涉文史頗閑刀筆忠公抗直出宰亷平雅志𢎞深<lb/>
<pb n="KR4h0126_WYG_004-15b"/>
安貧專静解巾入仕三十餘年自遊臣府一紀于兹前<lb/>
宰東邑實有二魯之風近處南臺欲尊兩鮑之則伏揆<lb/>
天嚴巳當簡在脫䝉顯居良局登以清貫将齊毛玠古<lb/>
人之服實同呉隠酌水之亷昔丁隈牧州陳顧翟之好<lb/>
禮徐靖為郡薦袁奐之篤學桓範驅傳先舉管寧朱則<lb/>
剖符亦稱董直臣才非往哲識媿前修輕塵聽覽伏待<lb/>
斧鉞謹表<lb/>
　　　薦顧恊表<hi>時有詔舉士表上召拜通直散騎常侍兼中書通事舍人</hi>
<pb n="KR4h0126_WYG_004-16a"/>
臣聞貢玉之士歸之潤山論珠之人出于枯岸是以芻<lb/>
蕘之言擇於廟廊者也臣府兼記室參軍呉郡顧協行<lb/>
稱閭里學兼文武服膺道素雅量邃逺安貧專静奉公<lb/>
抗直傍闕知巳志不自營年方六十室無妻子臣欲言<lb/>
於官人申其屈滯協必苦執貞退立志難奪可謂東南<lb/>
之遺寶矣伏惟陛下未明求衣思賢如渇爰發明詔各<lb/>
舉所知臣識非許郭雖無知人之鑒若守固無言懼貽<lb/>
蔽賢之咎昔孔愉表韓績之才庾亮薦翟湯之徳臣雖<lb/>
<pb n="KR4h0126_WYG_004-16b"/>
未齒二臣恊實無慙兩士<hi>文苑英華梁書作纉英華作韓伯並誤孔愉薦韓績見晉</hi>
<hi>書隠逸傳</hi>
　　　請於州立學校表<lb/>
臣聞公宫之南四術四敎司樂成均六詩六律韶濩既<lb/>
舞羽籥之道行焉黨塾兹備離經之志辨焉故不升嵩<lb/>
霍豈識乾行之峻不臨溟渤安知地載之厚洎乎秦焚<lb/>
金篆周亡玉鏡羣言爭亂諸子相騰書則夏侯歐陽易<lb/>
則神輸道訓詩乃齊魯毛韓傳稱鄒左張夾禮有曲臺<lb/>
<pb n="KR4h0126_WYG_004-17a"/>
王史之異樂有龍徳趙定之殊伏惟陛下撫五辰而建<lb/>
五長播九徳而導九州容成為厯興景雲之瑞伶倫吹<lb/>
律應黄鍾之琯撥亂反正經武也制禮作樂緯文也若<lb/>
非六經庖厨百家異饌三墳為瑚璉五典為笙簧豈能<lb/>
暴以秋陽紆就望之景濯以江漢播垂天之澤<lb/>
　　　上忠臣傳表<lb/>
資父事君實曰嚴敬求忠出孝義兼臣子是以冬温夏<lb/>
凊盡事君之節進思将美懷出奉之義羲軒改物殷周<lb/>
<pb n="KR4h0126_WYG_004-17b"/>
受命三能十亂九棘五臣靡不夙夜在公忠為令徳若<lb/>
使縉雲得姓之子姬昌魯衛之臣是知理合君親孝忠<lb/>
一體性與率由因心致極臣連華霄漢慿暉日月三握<lb/>
再吐夙奉紫庭之慈春詩秋禮早䝉丹扆之訓宣帝褒<lb/>
徳麟閣畫充國之形顯宗念功雲臺圖仲華之象<lb/>
　　　遷荆州輸江州節表<lb/>
周有掌節之職漢有符節之令所以子孫慷慨忠肅勤<lb/>
劬無絶終古有髙前載臣自擁麾鶴塞執兹龍節幸逢<lb/>
<pb n="KR4h0126_WYG_004-18a"/>
銀山自溢玉燭調年雖免茂𢎞之譏竟微辛毗之勇<lb/>
　　　召學生敎<lb/>
昔楚王好詩沛王傳易猶且傳之不朽以為盛事况吾<lb/>
親承天㫖聞禮聞詩方欲化行南國被于西楚<lb/>
　　　答左衛将軍王僧辯<hi>時侯景攻没京城密詔世祖大都督中外諸軍事</hi>
　　　　<hi>大寶元年世祖為荆州刺史猶稱太清四年正月僧辯獲橘三十子共蒂以獻世祖答之</hi>
昔文康獻橘十有二子用今方古彼有慙色今景之兇<lb/>
惡既稔凱歌之聲巳及嘉瑞逺臻但増歡慰<hi>三國典畧</hi>
<pb n="KR4h0126_WYG_004-18b"/>
　　　遺王僧辯書<hi>僧辯等討侯景軍至巴陵聞郢州陷因留戍之湘東王繹遺僧辯書</hi>
賊既乗勝必将西下不勞逺擊但守巴丘以逸待勞無<lb/>
慮不克<hi>資治通鑑</hi>
　　　答江州刺史王僧辯<hi>大寳二年太宗崩僧辯累表勸即尊位世祖答讓</hi>
孤以不徳天降之災枕戈飲膽扣心泣血風樹之酷萬<lb/>
始不追霜露之哀百憂摠萃甫聞伯升之禍彌切仲謀<lb/>
之悲若封豕既殱長虵即戮方欲追延陵之逸軌繼子<lb/>
臧之髙讓豈資秋亭之壇安事繁陽之石侯景項籍也<lb/>
<pb n="KR4h0126_WYG_004-19a"/>
蕭棟殷辛也赤泉未賞劉邦尚曰漢王白旗弗懸周發<lb/>
猶稱太子蜚龍之位孰謂可躋附鳯之徒既聞來議羣<lb/>
公卿士其諭孤之志毋忽<hi>豫章王棟景立為帝</hi>
　　　復答<lb/>
省示復具一二孤聞天生蒸民而樹之以君所以對揚<lb/>
天休司牧黔首攝提合雒以前栗陸驪連之外書契不<lb/>
傳無得稱也自阪泉彰其武功丹陵表其文徳有人民<lb/>
焉有社稷焉或歌謡所歸或惟天所相孤遭家多難大<lb/>
<pb n="KR4h0126_WYG_004-19b"/>
恥未雪國賊則蚩尤弗翦同姓則有扈不賔卧而思之<lb/>
坐以待旦何以應寶厯何以嗣龍圖庶一戎既定罪人<lb/>
斯得祀夏配天方申來議也<lb/>
　　　又答王僧辯等<lb/>
　　　　<hi>大寶三年二月王僧辯衆軍發自尋陽世祖馳檄告四方及僧辯等平侯景傳其首於江</hi>
　　　　<hi>陵又奉表勸即尊位世祖答之</hi>
省表復具一二羣公卿士億兆夷人咸以皇天睠命歸<lb/>
運所屬用集寶位于予一人文叔金吾之官事均往願<lb/>
<pb n="KR4h0126_WYG_004-20a"/>
孟徳征西之位且符前說今淮海長鯨雖云授首襄陽<lb/>
短狐未全革面太平玉燭爾乃議之<hi>並梁書</hi>
　　　辭勸進表<hi>是時巨寇尚存未欲即位四方表勸前後相屬乃下令  大寶二年</hi>
大壯乗乾明夷垂翼璿度亟移玉律屢徙四岳頻遣勸<lb/>
進九棘比者表聞譙沛未復塋陵永逺于居于處寤寐<lb/>
疚懷何心何顔撫兹歸運自今表奏所由竝㫁若有啓<lb/>
疏可寫此令施行<lb/>
　　　勸農令<hi>大寳三年</hi>
<pb n="KR4h0126_WYG_004-20b"/>
軍國多虞戎旃未静靑領雖熾黔首宜安時惟星鳥表<lb/>
年祥於東秩春紀宿龍歌嵗取於南畯况三農務業尚<lb/>
看夭桃敷水四人有今猶及落杏飛花化俗移風常在<lb/>
所急勸耕且戰彌須自許豈直燕垂寒谷積黍自温寧<lb/>
可墮此𤣥苗坐飡紅粒不植鷰頷空候蟬鳴可悉深耕<lb/>
溉種安堵復業無棄民力並分地利班勒州郡咸使遵<lb/>
承<lb/>
　　　侯景平解嚴令<hi>大寶三年</hi>
<pb n="KR4h0126_WYG_004-21a"/>
軍容不入國國容不入軍雖子産獻捷戎服從事亞夫<lb/>
弗拜義止将兵今凶醜殱夷逆徒殄潰九有既截四海<lb/>
乂安漢官威儀方陳盛禮衛多君子寄是式瞻便可解<lb/>
嚴以時宣勒<lb/>
　　　赦令<hi>侯景誅傳首江陵斬賊黨王偉等於江陵市下令  大寶三年世祖猶稱太清年號</hi>
君子赦過著在周經聖人解網聞之湯令自獫狁孔熾<lb/>
長虵薦食赤縣阽危黔黎塗炭終宵不寐志在雪恥元<lb/>
惡稽誅本屬侯景王偉是其心膂周石珍負背恩義今<lb/>
<pb n="KR4h0126_WYG_004-21b"/>
竝烹諸鼎鑊肆之市朝但比屯邅寇擾為嵗巳積衣冠<lb/>
舊貴被逼偷生猛士勳豪和光茍免凡諸惡侶諒非一<lb/>
族今特闡以王澤削以刑書自太淸六年五月二十日<lb/>
昧爽以前咸使維新<lb/>
　　　討侯景馳告四方檄<hi>大寶三年二月王僧辯衆軍發自尋陽世祖馳檄</hi>
夫剥極生災乃及龍戰師貞終吉方制豶豕豈不以侵<lb/>
陽蕩薄源之者亂階定龕艱難成之者忠義故羿澆滅<lb/>
於前莽卓誅於後是故使桓文之勳復興於周代温陶<lb/>
<pb n="KR4h0126_WYG_004-22a"/>
之績彌盛於金行粤若梁興五十餘載平壹宇内徳惠<lb/>
悠長仁育蒼生義征不服左伊右瀍咸皆仰化濁涇淸<lb/>
渭靡不向風建翠鳯之旗則六龍驤首擊靈鼉之鼓則<lb/>
百神警肅風牧方召之賢衛霍辛趙之将羽林黄頭之<lb/>
士獸賁緹騎之夫叱咤則風雲興起鼓動則嵩華倒拔<lb/>
自桐柏以北孤竹以南碣石之前流沙之後延頸舉踵<lb/>
交臂屈膝胡人不敢牧馬秦士不敢彎弓叶和萬邦平<lb/>
章百姓十堯九舜曷足云也賊臣侯景匈奴叛臣鳴鏑<lb/>
<pb n="KR4h0126_WYG_004-22b"/>
餘噍懸瓠空城本非國寶壽春畿要賞不踰月開海陵<lb/>
之倉賑常平之米檄九府之費錫三官之錢冒干貨賄<lb/>
不知紀極敢興逆亂梗我王畿賊臣正徳阻兵安忍日<lb/>
者結怨江芊遠適單于簡牘屢彰彭生之魂未彌聚斂<lb/>
無度景卿之誚巳及為虎傅翼逺相招致䖍劉我生民<lb/>
離散我兄弟我是以董率臯貔躬擐甲胄霜戈照日則<lb/>
晨離奪暉龍騎蔽野則平原掩色信與江水同流氣與<lb/>
寒風俱憤凶醜畏威委命下吏乞活淮肥茍存徐兖渙<lb/>
<pb n="KR4h0126_WYG_004-23a"/>
汗既行絲綸爰被我是以班師凱歸休牛息馬賊猶不<lb/>
悛遂復矢流王屋兵躔象魏總章之觀非復聽訟之堂<lb/>
甘泉之宮永乖避暑之地坐召憲司卧制朝宰矯託天<lb/>
命偽作符書重增賦斂肆意裒剥生者逃竄死者暴尸<lb/>
道路以目庶僚鉗口刑戮失衷爵賞由心老弱波流士<lb/>
女塗炭臧獲之人五宗及賞搢紳之士三族見誅穀粟<lb/>
騰踴自相吞噬惵惵黔首路有銜索之哀蠢蠢黎民家<lb/>
有隕山之泣偃師南望無復儲胥露寒河陽北臨或有<lb/>
<pb n="KR4h0126_WYG_004-23b"/>
穹廬氊帳南山之竹未足言其愆西山之兔不足書其<lb/>
罪外監陳瑩之至伏承先帝登遐宮車晏駕奉諱驚號<lb/>
五内摧裂州寃本毒無地容身景阻饑既甚民且狼顧<lb/>
遂侵軼我彭蠡慿陵我郢邑竊據我江夏掩襲我巴丘<lb/>
我是以義勇爭先忠貞盡力斬馘凶渠不可稱筭沙同<lb/>
赤岸水若絳河任約泥首於安南北仁面縛於漢口子<lb/>
仙乞活於鄢郢希榮敗績於柴桑侯景奔竄十鼠爭穴<lb/>
郭默淸夷晉熈附義計窮力屈反殺後主畢原酆郇並<lb/>
<pb n="KR4h0126_WYG_004-24a"/>
罹禍患凡蒋邢茅皆伏鈇鑕是可忍也孰不可容莫府<lb/>
據有上流是惟分陜投袂荷戈志在畢命昔周依晉鄭<lb/>
漢有虗牟彼惟末屬猶能如此况聨華日月天下不賤<lb/>
為臣為子兼國兼家者哉咸以義旗既建宜須總一共<lb/>
推莫府寔用主盟粤以不佞謬董連率逺惟國艱不遑<lb/>
寧處中權後勁龔行天罰提戈蒙險隕越以之天馬千<lb/>
羣長㦸百萬驅賁獲之士資智勇之力大楚踰荆山淺<lb/>
源度彭蠡舳艫汎水以椅其南輜軿委輸以衝其北華<lb/>
<pb n="KR4h0126_WYG_004-24b"/>
夷百濮贏糧影從雷震風駭直指建業按劒而叱江水<lb/>
為之倒流抽戈而揮皎日為之退舍方駕長驅百道俱<lb/>
入夷山殄谷充原蔽野挾輈曳牛之侶拔距磔石之夫<lb/>
騎則逐日追風弓則吟猿落鴈捧崑崙而壓卵傾渤海<lb/>
而灌熒如駟馬之載鴻毛若奔牛之觸魯縞以此衆戰<lb/>
誰能禦之脫復蜂蠆若毒獸窮則鬬謂山葢髙則四郊<lb/>
多壘謂地葢逺則三千弗違如彼怒蛙譬諸鼷䑕豈費<lb/>
萬鈞無勞百鎰加以日臨黄道兵起絳宮三門既啓五<lb/>
<pb n="KR4h0126_WYG_004-25a"/>
将咸發舉整整之旗掃亭亭之氣故以臨機密運非賊<lb/>
所解奉義而誅何罪不服今遣使持節大都督征東将<lb/>
軍開府儀同三司江州刺史尚書令長寧縣開國侯王<lb/>
僧辯率衆十萬直掃金陵鳴鼓聒天摐金振地朱旗夕<lb/>
建如赤城之霞起戈船夜動若滄海之奔流計其同惡<lb/>
不盈一旅君子在野小人比周荷校滅耳匪朝伊夕舂<lb/>
長狄之喉繫郅支之頸今司寇明罰質鈇所誅止侯景<lb/>
而巳黎元何辜一無所問諸君或世樹忠貞身荷寵爵<lb/>
<pb n="KR4h0126_WYG_004-25b"/>
羽儀鼎族書勲王府俛眉猾豎無由自効豈不下慙泉<lb/>
壤上愧皇天失忠與義難以自立想誠南風乃睠西顧<lb/>
因變立功轉禍為福有能縛侯景及送首者封萬戸開<lb/>
國公絹布五萬匹有能率動義衆以應官軍保全城邑<lb/>
不為賊用上賞方伯下賞剖符竝裂山河以紆靑紫昔<lb/>
由余入秦禮同卿佐日磾降漢且珥金貂必有其才何<lb/>
䘏無位若執迷不反拒逆王師大軍一臨刑兹罔赦孟<lb/>
諸焚燎芝艾俱盡宣房河决玉石同沈信賞之科有如<lb/>
<pb n="KR4h0126_WYG_004-26a"/>
皎日黜陟之制事均白水檄布逺近咸使知聞<lb/>
　　　即位江陵詔<hi>承聖元年</hi>
夫樹之以君司牧黔首帝堯之心豈貴黄屋誠弗獲巳<lb/>
而臨莅之朕皇祖太祖文皇帝積徳岐梁化行江漢道<lb/>
映在田具瞻司屬皇考髙祖武皇帝明並日月功格區<lb/>
宇應天從民惟睿作聖太宗簡文皇帝地侔啓誦方符<lb/>
文景羯寇慿陵時難孔棘朕大拯横流克復宗社羣公<lb/>
卿士百辟庶僚咸以皇靈睠命歸運斯及天命不可以<lb/>
<pb n="KR4h0126_WYG_004-26b"/>
乆淹宸極不可以乆曠粤若前載憲章令範畏天之威<lb/>
筭隆寳歴用集神器于予一人昔虞夏商周年無嘉號<lb/>
漢魏晉宋因循以乆朕雖云撥亂且非創業思得上繫<lb/>
宗祧下惠億兆可改太清六年為承聖元年逋租宿責<lb/>
並許𢎞貸孝子義孫可悉賜爵長徒鏁士特加原宥禁<lb/>
錮奪勞一皆曠蕩<lb/>
　　　蠲免力田詔<hi>下並二年</hi>
食乃民天農為治本垂之千載貽諸百王莫不敬授民<lb/>
<pb n="KR4h0126_WYG_004-27a"/>
時躬耕帝籍是以稼穡為寳周頌嘉其樂章禾麥不成<lb/>
魯史書其方冊秦人有農力之科漢氏開屯田之利頃<lb/>
嵗屯否多難薦臻干戈未戢我則未暇廣田之令無聞<lb/>
於郡國載師之職有陋於官方今元惡殄殱海内方一<lb/>
其大庇黔首庶拯横流一廛曠務勞心日仄一夫廢業<lb/>
舄鹵無遺國富刑淸家給民足其力田之身在所蠲免<lb/>
外即宣勒稱朕意焉<lb/>
　　　還都建鄴詔<lb/>
<pb n="KR4h0126_WYG_004-27b"/>
夫爰始居亳不廢先王之都受命于周無改舊邦之頌<lb/>
頃戎旃既息關柝無警去魯興歎有感宵分過沛殞涕<lb/>
寔勞夕寐仍以瀟湘作亂庸蜀阻兵命将授律指期克<lb/>
定今八表乂清四郊無壘宜從青葢之典言歸白水之<lb/>
鄉江湘委輸方船連舳巴峽舟艦精甲百萬先次建鄴<lb/>
行實京師然後六軍遄征九旂揚斾拜謁塋陵脩復宗<lb/>
社主者詳依舊典以時宣勒<lb/>
　　　加王僧辯太尉車騎大将軍詔<hi>僧辯平陸納于湘州又破齊軍</hi>
<pb n="KR4h0126_WYG_004-28a"/>
　　　　<hi>于東關振旅建鄴承聖三年下詔</hi>
贊俊遂賢稱于秦典自上安下聞之漢制所以仰協台<lb/>
曜俯佐𢎞圗使持節侍中司徒尚書令都督揚南徐東<lb/>
揚三州諸軍事鎮衛将軍揚州刺史永寧郡開國公僧<lb/>
辯器宇凝深風格詳逺行為士則言表身文學貫九流<lb/>
武該七略頃嵗征討自西徂東師不疲勞民無怨讟王<lb/>
業艱難實兼夷險宜其燮此中台膺兹上将寄之經野<lb/>
匡我朝猷加太尉車騎大将軍餘悉如故<lb/>
<pb n="KR4h0126_WYG_004-28b"/>
　　　宗懍封信安縣侯手詔<hi>元帝重牧荆州以懍為别駕江陵令及即位擢</hi>
　　　　<hi>為中書侍郎手詔曰</hi>
昔扶柳開國止曰故人西鄉胙土本由賔客况事涉勳<lb/>
庸而無爵賞尚書侍郎宗懍亟有帷幄之謀誠深股肱<lb/>
之寄從我于邁多歴嵗時可封信安縣侯邑一千戸<lb/>
　　　贈杜崱詔<lb/>
崱京兆舊姓元凱苗裔家傳學業世載忠貞自驅傳江<lb/>
渚政號亷能推轂淺原寔聞淸静奄致殞喪惻愴于懷<lb/>
<pb n="KR4h0126_WYG_004-29a"/>
可贈車騎将軍加鼓吹一部<lb/>
　　　敕杜龕<lb/>
　　　　<hi>顔晃字元明瑯琊臨沂人承聖初為中書侍郎龕為呉興太守專好勇力其所部多輕險</hi>
　　　　<hi>少年世祖患之乃使晃管其書翰仍敕龕</hi>
卿年時尚少習讀未晩顔晃文學之士使相毗佐造次<lb/>
之間必宜諮稟<hi>陳書</hi>
　　　敕報司徒王僧辯<lb/>
　　　　<hi>僧辯先下辟書引孔奐為左西曹掾除丹陽尹丞元帝於荆州即位徵奐及沈炯僧辯累</hi>
<pb n="KR4h0126_WYG_004-29b"/>
　　　　<hi>表請留帝手敕報之其為朝廷所重如此衛孔奐字休文㑹稽山隂人入陳領𢎞範宫</hi>
　　　　<hi>尉炯見陳</hi>
孔沈二士今且借公<hi>陳書</hi>
　　　别敕王僧辯<lb/>
　　　　<hi>承聖三年十月西魏相宇文黑泰遣兵及岳陽王衆合五萬将襲江陵世祖遣主書李膺</hi>
　　　　<hi>徴僧辯於建業為大都督荆州刺史别敕僧辯俄而京城陷没宫車晏駕</hi>
黑泰背盟忽便舉斧國家猛将多在下流荆陜之衆悉<lb/>
非勁勇公宜率貔虎星夜就路倍道兼行赴倒懸也<hi>梁書</hi>
<pb n="KR4h0126_WYG_004-30a"/>
　　　與王僧辯帛書<lb/>
　　　　<hi>西魏兵伐江陵于謹令築長圍中外信命始絶元帝裂帛為書趣王僧辯入援竟為魏滅</hi>
吾忍死待公可以至矣<hi>資治通鑑</hi>
　　　忠臣傳序<lb/>
夫天地之大徳曰生聖人之大寳曰位因生所以盡孝<lb/>
因位所以立忠事君事父資敬之理寧異為臣為子率<lb/>
由之道斯一忠為令徳竊所景行且孝子烈女逸民咸<lb/>
有别傳至於忠臣曽無述製今将發篋陳書備加論討<lb/>
<pb n="KR4h0126_WYG_004-30b"/>
　　　忠臣傳諫爭篇序<lb/>
富貴寵榮人所不能忘也刑戮流放人所不能甘也而<lb/>
士有冒雷霆犯顔色吐一言終知自投鼎鑊取離刀鋸<lb/>
而曽不避者其故何也葢傷洪茫禹跡毁於一朝赫赫<lb/>
宗周滅成禾黍何者百世之後王化漸頽欽若之信既<lb/>
盡解網之仁巳泯徒以繼體所及守器攸歸出則淸警<lb/>
傳路處則慿玉負扆事無慙舛意有必從所謂生于深<lb/>
宮之中長于婦人之手未嘗知憂未嘗知懼况惑褒人<lb/>
<pb n="KR4h0126_WYG_004-31a"/>
之巧笑迷陽阿之妙舞重之以刳斮用之以逋逃亦有<lb/>
傾天滅地汙宫瀦社之罪拔本塞源裂冠毁冕之釁於<lb/>
是策名委質守死不二之臣以剛腸疾惡之心確乎貞<lb/>
一之性不忍見霜露麋鹿栖于宫寢麥穗黍離被於宗<lb/>
廟故瀝血抽誠披胷見欵赴焦爛于危年甘滅亡于昔<lb/>
日冀桐宫有返道之明望夷無不言之恨而九重懸逺<lb/>
百雉嚴絶丹心莫亮白刃先指見之者掩目聞之者傷<lb/>
心然後鳴條有不収之魂商郊致白旗之戮<lb/>
<pb n="KR4h0126_WYG_004-31b"/>
　　　忠臣傳死節篇序<lb/>
自非識君臣之大體鑒生死之𢎞分何以能滅七尺之<lb/>
軀殉一顧之感然平路康衢從容之道進危塗險徑忠<lb/>
貞之節興登平路者易為功涉險塗者難為力從容之<lb/>
用世不乏人忠貞之槩時難屢有<lb/>
　　　孝徳傳序<lb/>
夫天經地義聖人不加原始要終莫踰孝道能使甘泉<lb/>
自涌鄰火不焚地出黄金天降神女感通之至良有可<lb/>
<pb n="KR4h0126_WYG_004-32a"/>
稱<lb/>
　　　全徳志序<lb/>
老子言全徳歸厚莊周云全徳不刑呂覽稱全徳之人<lb/>
故以全徳創其名也此志隆大夫為首伊人有學有辯<lb/>
不天不貧寶劒在前鼓瑟從後連環炙輠雍容卒嵗駟<lb/>
馬髙車優游宴喜既令公侯踞掌復使要荒蹶角入室<lb/>
生光豈非盛矣若乃河宗九策事等神鉤陽雍雙璧理<lb/>
歸𤣥感南陽樊重髙閣連雲北海公沙門人成市咨此<lb/>
<pb n="KR4h0126_WYG_004-32b"/>
八龍各傳一藝夾河兩郡家有萬石人生行樂止足為<lb/>
先但使尊酒不空坐客恒滿寧與孟嘗聞琴承睫淚下<lb/>
中山聽樂悲不自禁同年而語也<lb/>
　　　職貢圗序<hi>元帝善畫為湘東王時諸蕃使者入貢圗其形貌服飾次以本國風俗序</hi>
　　　　<hi>曰</hi>
竊聞職方氏掌天下之圗四夷八蠻七閩九貉其所由<lb/>
來乆矣漢氏以來南羌旅距西域慿陵創金城開玉關<lb/>
絶夜郎討日逐覩犀甲則建朱崖聞蒲萄則通大宛以<lb/>
<pb n="KR4h0126_WYG_004-33a"/>
徳懷逺異乎是哉皇帝君臨天下之四十載垂衣裳而<lb/>
賴兆民坐巖廊而彰萬國梯山航海交臂屈膝占雲望<lb/>
日重譯至焉自塞以西萬八千里路之陿者尺有六寸<lb/>
髙山尋雲深谷絶景雪無冬夏與白雲而共色水無早<lb/>
晩與素石而俱貞踰空桑而歴崑吾度靑丘而跨丹穴<lb/>
災風弱水不革其心身熱頭痛不改其節以故明珠翠<lb/>
羽之珍細而弗有龍文汗血之驥却而不乗尼丘乃聖<lb/>
猶有圗人之法晉帝君臨寔聞樂賢之象甘泉寫閼氏<lb/>
<pb n="KR4h0126_WYG_004-33b"/>
之形後宫玩單于之圗臣以不佞推轂上游夷歌成章<lb/>
胡人遙集欵關蹶角沿泝荆門瞻其容貌訊其風俗如<lb/>
有來朝京輦不涉漢南别加訪採以廣聞見名為貢職<lb/>
圗云爾<lb/>
　　　丹陽尹傳序<lb/>
傳曰大夫受郡漢書曰尹者正也及其用人實難授受<lb/>
廣漢和顔接下子髙自輔經術孫寶行嚴霜之誅袁安<lb/>
留冬日之愛自二京板蕩五馬南渡固乃上燭天文下<lb/>
<pb n="KR4h0126_WYG_004-34a"/>
應地理爾其地勢可得而言東以赤山為成臯南以長<lb/>
淮為伊洛北以鍾山為華阜西以大江為黄河既變淮<lb/>
海為神州亦即丹陽為京尹雖得人之盛頗愧前賢而<lb/>
盼遇之深多用宰輔皇上受圗負扆寶厯惟新制禮以<lb/>
告成功作樂以彰治定豈直四三皇六五帝孕夏陶周<lb/>
而巳哉若夫位以徳叙徳以位成每念忝蒞京河兹焉<lb/>
四載以入安石之門思勤王之政坐真長之室想清談<lb/>
之風求瘼餘晨頗多暇景今綴采英賢為丹陽尹傳<lb/>
<pb n="KR4h0126_WYG_004-34b"/>
　　　洞林序<lb/>
葢聞𤣥枵之野鬼方難測朱鳥之舍神道莫知而緹幔<lb/>
曉披即辨黄鍾之氣靈臺夕望便知玉井之色復以談<lb/>
乎天者雖絶名言之外存乎我者還居稱謂之中余幼<lb/>
學星文多歴嵗稔海中之書略皆尋究巫咸之說偏得<lb/>
研求雖紫微迢逓如觀掌握青龍顯晦易乎窺覽羨門<lb/>
五将亟經玩習韓終六王常所寶愛至如周王白雉之<lb/>
筮殷人飛鷰之卜蓍名聚雪非關地極之山卦有密雲<lb/>
<pb n="KR4h0126_WYG_004-35a"/>
能擁西郊之氣爻通七聖世經三古山陽王氏真解談<lb/>
𤣥河東郭生纔能射覆兼而兩之竊自許矣<lb/>
　　　懷舊志序<lb/>
吾自北守琅臺東探禹穴觀濤廣陵面金湯之設險方<lb/>
舟宛委眺玉笥之干霄臨水登山命儔嘯侶中年承乏<lb/>
攝牧神州戚里英賢尚冠髦俊䕃真長之弱柳觀茂𢎞<lb/>
之舞鶴淸酒繼進甘果徐行長安郡公為其延譽扶風<lb/>
長者刷其羽毛於是駐伏熊迴結駟命鄒湛召王祥余<lb/>
<pb n="KR4h0126_WYG_004-35b"/>
顧而言曰斯樂難長誠有之矣日月不居零露相半素<lb/>
車白馬往矣不追春華秋實懷哉何巳獨軫魂交情深<lb/>
宿草故備書爵里陳懷舊焉<lb/>
　　　懷張纉詩序<hi>纉諡簡憲公</hi>
簡憲之為人也不事王侯負才任氣見余則申旦達夕<lb/>
不能巳巳懷夫人之徳何日忘之<lb/>
　　　高祖武皇帝諡議<lb/>
臣聞翼善傳聖曰堯仁聖盛明曰舜受禪成功曰禹除<lb/>
<pb n="KR4h0126_WYG_004-36a"/>
虐去殘曰湯諡者行之跡號者功之表雖賤不誄貴卑<lb/>
不誄尊而彰乎名者盛徳之嘉號也被於物者治定之<lb/>
實録也斯所以聲名煥乎鍾石昭晰備於絃管者焉伏<lb/>
惟天縱欽明惟睿作聖功超三五聲踰七十仰之彌高<lb/>
就之彌遠載潛載躍乃武乃文先是木運告終羣后改<lb/>
屬乾維罔構地紐如崩祧祀阽危公卿旰食九牧有淪<lb/>
胥之悲八表興横流之歎乃凝威黑水表瑞丹陵雲合<lb/>
景從表裏禔福受終文祖允恭克讓知黔首不可以無<lb/>
<pb n="KR4h0126_WYG_004-36b"/>
歸蒼生不可以無主降汾陽之逺志不得巳而臨之於<lb/>
是類帝禋宗革命創制禘郊式展殷薦斯潔臨兹大寶<lb/>
化與和氣俱宣扇此王風政與秋霜俱肅言懸日月功<lb/>
格區宇不以紫宸為貴不以黄屋為尊政謐刑措民殷<lb/>
國阜虹旌式巻堡燧載清胥象相因環楛無曠天衢亨<lb/>
泰王道升平南海候風東溟奉賮膏露凝枝慶雲觸石<lb/>
山開蒼璧地出𤣥珪驃騎把鉞則休屠欵塞太尉抗旌<lb/>
則名王蹷角聲敎所漸浹靈虵之都威令所行通燭龍<lb/>
<pb n="KR4h0126_WYG_004-37a"/>
之外開庠建序布濩于成均正俗移風氛氲于司樂虗<lb/>
納十亂引亮直之規廣闢四門𢎞招賢之徳靑衿知擊<lb/>
壤之性黄髮恣鼓腹之歡加以鑚味微言研精至道文<lb/>
終所牧之典史倚所讀之書無輟萬機日且千遍馳郁<lb/>
郁之聲表乾乾之徳允所謂皇哉君哉日用而不知者<lb/>
矣方且告成岱嶽鏤升中之玉簡昭事梁甫秘禮首之<lb/>
金繩而文王明夷事侔往冊黄帝橋山痛深前典萬有<lb/>
淪傷三辰掩曜人祇軫慕山海含悲慟切陟方哀深遏<lb/>
<pb n="KR4h0126_WYG_004-37b"/>
密煩寃荼毒貫切心髓風樹不静陟岵何期思所以欽<lb/>
若九功仰稽七徳<lb/>
　　　全徳志論<lb/>
物我俱忘無貶廊廟之器動寂同遣何累經綸之才雖<lb/>
坐三槐不妨家有三徑但接五侯不妨門垂五栁使良<lb/>
園廣宅面水帶山饒甘菓而足花卉葆筠篁而玩魚鳥<lb/>
九月肅霜時饗田畯三春捧繭乍酬蠶妾酌升酒而歌<lb/>
南山烹羔豚而擊西缶或出或處並以全身為貴優之<lb/>
<pb n="KR4h0126_WYG_004-38a"/>
游之咸以忘懷自逸若此衆君子可謂得之矣<lb/>
　　　鄭衆論<lb/>
漢世銜命匈奴困而不辱者二人而巳子卿手持漢節<lb/>
卧伏氷霜仲師固無下拜隔絶水火况復風生稽落日<lb/>
隠龍堆瀚海飛沙臯蘭走雪豈不酸鼻痛心憶雒陽之<lb/>
宮陛屑泣横悲想長安之城闕直以為臣之道義不為<lb/>
生事君之節生為義盡豈望拔幽泉出重仞經長樂抵<lb/>
未央及還望塞亭來依候火傍觀上郡側眺雲中雖在<lb/>
<pb n="KR4h0126_WYG_004-38b"/>
巳之願自隆而於時之報未盡<lb/>
　　　皇太子講學碑<lb/>
皇太子洊雷種徳重離作兩業冠孟侯道高上嗣宫壇<lb/>
累仞高山仰止承華之闥更似通徳之門博望之園反<lb/>
類華陰之市家丞庶子並入四科洗馬後車俱通六學<lb/>
轉金輅而下辟雍睟玉裕而經槐市詳其懸鏡髙堂衢<lb/>
樽待酌瞻後忽前博文約禮将使東極長男之宮不獨<lb/>
銘於銀牓南皮太子之序豈徒擅於金碑<lb/>
<pb n="KR4h0126_WYG_004-39a"/>
　　　廬山碑序<lb/>
夫日月麗天皇穹所以貞觀川嶽帶地后土所以惟寧<lb/>
廬山者亦南國之徳鎮雖林石異勢而雲霞共色長風<lb/>
夜作則萬流俱響晨鼯曉吟則百嶺齊應東瞻洪井識<lb/>
曳帛之在兹西望石梁見指寶之可拾誠後慕類易悲<lb/>
山中難乆攀蘿結桂多見淹留<lb/>
　　　𤣥囿牛渚磯碑<lb/>
竊以増城九重仙林八樹未有船如鴈鶴時度宓妃橋<lb/>
<pb n="KR4h0126_WYG_004-39b"/>
似牽牛能分織女丹鳯為羣紫桂成列清風韻響即代<lb/>
僊歌桂影浮池仍為月浦璧月朝暉金樓啓扉畫船向<lb/>
浦錦纜牽磯花飛拂袖荷香入衣山林朝市併覺忘歸<lb/>
　　　靑溪山館碑<lb/>
原夫法象莫過於天地著明莫過於日月鼓之以雷霆<lb/>
潤之以風雨咸秩無文所以名山致祭峻極于天靑溪<lb/>
山者荆南之中岳也隠隠干霄亭亭無際雲葢三層如<lb/>
在帝臺之側桂林八樹非異景山之傍輕霞亘起影落<lb/>
<pb n="KR4h0126_WYG_004-40a"/>
照於陽溪淸風逺至響猿鳴於巫峽西臨百丈之穴南<lb/>
帶千仞之水洪源湛淡長波縈復<lb/>
　　　隠居先生陶𢎞景碑銘<lb/>
昔太和中有許逺遊者乃雲霄之勝賔太虗之選客先<lb/>
生規同矩合實踵髙步曩基先構即駕胥宇千尋危聳<lb/>
慿牖以望奔星百拱高懸倚櫺而觀朝日飛流界道似<lb/>
天漢之横波觸石起雲若竒峰之出岫銘曰肇彼冥默<lb/>
翻成恊賛身託外臣心同有亂重道尊徳爰積叡衷顧<lb/>
<pb n="KR4h0126_WYG_004-40b"/>
懷紛射璽問遙通朱楊欝起華構方崇静臺冠月輕榭<lb/>
迎風嶕嶢高棟窅靄脩櫳極望山川周觀京陸碧嶂千<lb/>
嶺清流萬谷景落重崖煙生岫複<lb/>
　　　侍中呉平光侯墓誌銘<lb/>
惟嶽降神表山甫之徳敬如君所顯成季之徵潔静精<lb/>
微岐嶷天挺學兼義府談均理窟歴太子洗馬八人掌<lb/>
籍為崇賢之領袖五日來朝冠承華之楷模遷豫章内<lb/>
史法井鸞峯甘露嵗下蕭崖鶴嶺連理成陰徵為太子<lb/>
<pb n="KR4h0126_WYG_004-41a"/>
左衛率遘疾薨于道頗類陶基民號燕北取譬羊祜巷<lb/>
哭荆南副軍早垂隆盼憫其石火瞻斯翠葢忽變丹旐<lb/>
方使桓侯石椁載銘盛夏滕令佳城式鐫韶濩<lb/>
　　　中書令庾肩吾墓誌<lb/>
荆山萬重地産卞和之玉隨流千仞水出靈虵之珠故<lb/>
能𦙍兹屈景育斯唐宋掌庾命族世濟琳琅遂昌開國<lb/>
蟬聮冠冕父易高尚其道遁肥貞吉關吏早逢夙表真<lb/>
人之氣少微晩映還彰隠士之星肩吾氣識淹通風神<lb/>
<pb n="KR4h0126_WYG_004-41b"/>
閒逸鐘鼓辭林笙簧文苑入為度支尚書任同北斗錫<lb/>
韓稜之劒朝此南宫識鄭崇之履余以其為人也瑚璉<lb/>
之器無慙垂棘杞梓之材有均廊廟故贈散騎常侍中<lb/>
書令葢旌賢也<lb/>
　　　侍中新渝侯墓誌銘<lb/>
爰始降神誕兹初載方琮有燭圓珠無纇義若連環文<lb/>
同藻繪三分竹使再徙建旟朱帷自舉白鹿隨車武實<lb/>
威邉文能懷逺年歌去速時謠來晩昔我往矣千駟連<lb/>
<pb n="KR4h0126_WYG_004-42a"/>
輈今兹旋斾雙鴈隨舟山迴素旐水導丹旒寂寥原野<lb/>
搖落徂秋<lb/>
　　　特進蕭琛墓誌銘<lb/>
山東流水關西城市義府詞鋒風飛雲起遊楚宦梁桂<lb/>
馥蘭芳蓮花可賦迷迭成章學類五行書倅三篋已研<lb/>
金匱兼探玉牒石詞既擬欒社兹同桃李成徑松栢為<lb/>
叢天地長久永扇髙風<lb/>
　　　太常卿陸倕墓誌銘<lb/>
<pb n="KR4h0126_WYG_004-42b"/>
如金有鑛如竹有筠體二方擬知十可鄰兩升鳯詔三<lb/>
侍龍樓南皮朝宴西園夜遊詞峰飈𥪡逸氣雲浮日往<lb/>
月來暑流寒襲東耀方逺北芒巳及墜露曉團悲風暮<lb/>
急<lb/>
　　　庾先生承先墓誌銘<lb/>
悠哉掌庾興自陶唐伯舅居晉連鑣渭陽爰斯厥後世<lb/>
挺珪璋乃登靈岳言遵洞府乃陟石山将從輕舉實惟<lb/>
貞吉寔惟退讓皎皎不羣超超高尚本同壽夭寧論得<lb/>
<pb n="KR4h0126_WYG_004-43a"/>
喪諸方未遊佳城巳望蓬生蒋徑豹罷磻谿檟悲新隴<lb/>
桃餘故蹊風翻嶺背月下松西揚名不朽高蹈夷齊<lb/>
　　　黄門侍郎劉孝綽墓誌銘<lb/>
蔡墨攸陳有草有茵梁荆世樻或魏或秦積善餘慶時<lb/>
推俊民孝乎惟孝其徳有鄰曰風曰雅文章動神鶴開<lb/>
阮瑀鵬翥楊循身兹惟屈扶搖未申人罔石火山有楸<lb/>
椿佳城無曙寒野方春<lb/>
　　　散騎侍郎裴子野墓誌銘<lb/>
<pb n="KR4h0126_WYG_004-43b"/>
幾原博聞裁為典墳比良班馬等麗卿雲薰蕕既别涇<lb/>
渭以分聖皇御極欽賢盱顧儲后特聖降情文苑既匹<lb/>
嚴朱復同徐阮如何不愸卜期不逺<lb/>
　　　東宮後堂仙室山銘<lb/>
太華削成本擅竒聲峰如雪委嶺若蓮生雲除紫塞霞<lb/>
通赤城金壇是籙玉記題名鳯依桐樹鶴聽琴聲殿接<lb/>
南箕橋連北斗秋河從帶春禽銜綬朱鳥安窻青龍作<lb/>
牖<lb/>
<pb n="KR4h0126_WYG_004-44a"/>
　　　漏刻銘<lb/>
玉衡稱物金壺博施司南司火未符兹義帝曰欽哉納<lb/>
隍斯譬實惟簡在窮神體智宫槐晩合月桂宵暉清臺<lb/>
莫爽嶰谷胥依七分六日五祀三微事齊幽賛乃㑹通<lb/>
幾碧海有乾絳川猶竭飛流五色涓涓靡絶龍首傍注<lb/>
仙衣俯裂箭不停晷聲無暫輟用天之貞分地之平如<lb/>
弦斯直如渭斯清<lb/>
　　　香爐銘<lb/>
<pb n="KR4h0126_WYG_004-44b"/>
蘇合氤氲非煙若雲時穠更薄乍聚還分火微難盡風<lb/>
長易聞孰云道力慈悲所薰<lb/>
　　　忠臣傳記託篇賛<lb/>
太真英挺投袂勤王伯猷蹈節身殞名揚嶷嶷景倩主<lb/>
亡與亡嗟乎尚矣惟國之良<lb/>
　　　忠臣傳諫諍篇賛<lb/>
子政鏗鏗誠存社稷朱雲折檻遂其婞直<lb/>
　　　忠臣傳執法篇賛<lb/>
<pb n="KR4h0126_WYG_004-45a"/>
設官分職咸曰師師彼其之子邦之直司豺狼當道安<lb/>
問狐狸昏明有世直道無時<lb/>
　　　孝徳傳皇王篇賛<lb/>
天子之孝曰聖與仁重瞳表徳參漏通神皇矣高祖連<lb/>
鑣舜禹天經地義重規沓矩道踰七十聲超三五<lb/>
　　　孝徳傳天性篇贊<lb/>
生之育之長之畜之顧我復我荅施何時欲報之徳不<lb/>
可方思涓塵之孝河海之慈廢書歎息泣下漣洏<lb/>
<pb n="KR4h0126_WYG_004-45b"/>
　　　職貢圗贊<lb/>
北通𤣥菟南漸朱鳶交河悠逺合浦迴邅瀚海無際陰<lb/>
山接天遐哉鳥穴永矣雞田<lb/>
　　　祭東耕文<lb/>
三農九穀為政所先萬箱億庾是曰民天繫稱斲耜書<lb/>
美厥田花開杏樹凍解新泉當使黍稷莫莫民翳胥樂<lb/>
甘雨祁祁遂及我私我私之熟表裏禔福禔福中田嵗<lb/>
取十千是藨是蓘登頌有年<lb/>
<pb n="KR4h0126_WYG_004-46a"/>
　　　釋奠祭孔子文<lb/>
粤若宗師猗歟乃聖惟岳降神惟天所命上善如水至<lb/>
人若鏡<lb/>
　　　祭顔子文<lb/>
欽哉體一亞彼至人乍分介石時知落鱗不先稱寶席<lb/>
上為珍致虗守静曲巷安貧欽風味道其徳有鄰<lb/>
　　　山水松竹格<lb/>
夫天地之名造化為靈設竒巧之體勢寫山水之縱横<lb/>
<pb n="KR4h0126_WYG_004-46b"/>
或格高而思逸信筆妙而墨精由是設粉壁運神情素<lb/>
屏連隅山脉濺瀑首尾相映項腹相近丈尺分寸約有<lb/>
常程樹石雲水俱無正形樹有大小叢貫孤平扶疎曲<lb/>
直聳拔凌亭乍起伏于柔條便同文字<hi>闕</hi>
　　或難合於破墨體向異於丹青隠隠半壁高潛入<lb/>
㝠插空類劒陷地如坑秋毛冬骨夏蔭春英炎緋寒碧<lb/>
暖日凉星巨松沁水噴之蔚同褒茂林之幽趣割雜草<lb/>
之芳情泉源至曲霧破山明精藍觀宇橋彴關城行人<lb/>
<pb n="KR4h0126_WYG_004-47a"/>
犬吠獸走禽驚高墨猶緑下墨猶赬水因㫁而流逺雲<lb/>
欲墜而霞輕桂不疎于胡越松不難于弟兄路廣石隔<lb/>
天遙鳥征雲中樹石宜先點石上枝柯末後成高嶺最<lb/>
嫌林刻石逺山大忌學圗經審問既然傳筆法秘之勿<lb/>
泄于戸庭<lb/>
　　敬帝<hi>名方智字慧相元帝第九子封晉安王江陵陷司空陳霸先立之在位三年禪于陳</hi>
　　　改元紹泰大赦詔<lb/>
王室不造嬰罹禍釁西都失守朝廷淪覆先帝梓宮播<lb/>
<pb n="KR4h0126_WYG_004-47b"/>
越非所王基傾㢮率土罔戴朕以荒幼仍屬艱難泣血<lb/>
枕戈志復讎逆大恥未雪夙宵鯁憤羣公卿尹勉以大<lb/>
義越登寡闇嗣奉洪業顧惟夙心念不至此庶仰慿元<lb/>
靈傍資将相克淸元惡謝寃陵寢今墜命載新宗祊更<lb/>
祀慶流億兆豈予一人可改承聖四年為紹泰元年大<lb/>
赦天下内外文武賜位一等<lb/>
　　　修孔祀詔<hi>太平二年</hi>
夫子降靈體喆經仁緯義允光素王載闡𤣥功仰之者<lb/>
<pb n="KR4h0126_WYG_004-48a"/>
彌高誨之者不倦立忠立孝徳被蒸民制禮作樂道冠<lb/>
羣后雖泰山頺峻一簣不遺而泗水餘瀾千載猶在自<lb/>
皇圖屯阻祀薦不修奉聖之門𦙍嗣殱滅敬神之寢簠<lb/>
簋寂寥永言聲烈寔兼欽愴外可搜舉魯國之族以為<lb/>
奉聖後并繕廟堂供備祀典四時薦秩一皆遵舊<lb/>
　<lb/>
　<lb/>
　<lb/>
<pb n="KR4h0126_WYG_004-48b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　梁文紀巻四<lb/>
</p>
<p>
</p>
  </div>
</body>
</text>
</TEI>