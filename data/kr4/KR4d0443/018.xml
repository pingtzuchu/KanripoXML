<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>紫山大全集巻十八</head>
    <p>
<pb n="KR4d0443_WYG_018-1a"/>
欽定四庫全書<lb/>
　紫山大全集巻十八　　　元　胡祇遹　撰<lb/>
　　墓誌銘<lb/>
　　　耶律氏墓銘<lb/>
遼太祖之别族號大横帳生赫嚕金正隆間累官輔國<lb/>
上將軍同知北京留守事赫嚕生烏達噶潛徳不耀烏<lb/>
達噶生克酬巴爾佩金符行諸路便宜事實公之皇考也<lb/>
公以任子得官生三十嵗壬辰我師平汴佩金虎符提<lb/>
<pb n="KR4d0443_WYG_018-1b"/>
㸃軍前橋梁芻粟得一城下一邑俘奴中聞有士人即<lb/>
以私財購出之巳亥以軍功授大名路徴收課稅所長<lb/>
官丁未北覲以病卒於官享年五十娶劉氏封淶水彭<lb/>
城郡君再娶蕭氏子男二人泰亨甫冠襲爵授大名路<lb/>
徴收課稅所長官佩金符嵗癸丑改授提領陜虢二州<lb/>
事中統二年復任前職至元十年改授單州尹越四年<lb/>
授同知安豐路總管府事十六年同知蘄州總管府事<lb/>
次曰賁亨孫男一人曰庭傑早卒重孫男郝驢尚㓜公<lb/>
<pb n="KR4d0443_WYG_018-2a"/>
生長於閥閱不凌人以賢驕人以貴輕財好施尊賢重<lb/>
士海内名士納交求識者日滿門居顯位二十年而家<lb/>
無餘貲至元十八年十二月五日卜塟於安陽髙穴村<lb/>
賁亨狀公之生平請銘其墓銘曰<lb/>
生長閥閱豪習罔聞甫冠襲爵力排青雲居官三年寵<lb/>
命日新提本戎行時雨春陽解釋囚俘不責報償驥足<lb/>
甫展鐵弩方張天不假年中道云亡賢哉後裔益増前<lb/>
光刻石埋名孝思不忘<lb/>
<pb n="KR4d0443_WYG_018-2b"/>
　　　正議大夫兩浙都運轉使李公墓誌銘<lb/>
公諱秉彛字仲常世為通州潞陽人嵗癸丑遷居於相<lb/>
故又為相人焉曾祖貴妣尹氏祖濟妣張氏考瑀贈懐<lb/>
逺大將軍泃州鎮撫軍民兼三河令妣某氏公幼頴悟<lb/>
以兵亂廢學既長自知讀書涉獵經史工書翰篆𨽻尤<lb/>
得法考正前人謬誤作韻譜一編起身從仕平章鈕祜禄<lb/>
公一見器重之承制授行省都事從平章公南征破唐<lb/>
鄧下襄陽古郢婉畫為多嵗巳未六師渡江諸將爭趨<lb/>
<pb n="KR4d0443_WYG_018-3a"/>
玉帛子女公槖經傳子史文集以歸丁外艱中統建元<lb/>
除太原等路宣撫司員外郎奉官長和同列司政最諸<lb/>
路二年改西京等路宣撫司郎中三年遷中興等路行<lb/>
中書省左右司郎中士夫南冠為奴者甚衆公言於省<lb/>
官聞奏為良立學給田以食之四年轉陜西五路四川<lb/>
行中書省左右司郎中值奸人費正寅之誣告申明被<lb/>
譖者之寃抑朝廷多之至元元年除户部員外郎三年<lb/>
佩金符官大中陞彰徳路轉運使以課額増七年授中<lb/>
<pb n="KR4d0443_WYG_018-3b"/>
議大夫尚書户部侍郎八年授中書户部侍郎兼提㸃<lb/>
漕糧増運萬二千三百石九年陞奉政大夫都提舉漕<lb/>
運司事官吏坐耗損被桎梏者百人公訴之省廷咸蒙<lb/>
釋免水灾民乏食開倉廪貸絶食以起餓殍十二年拜<lb/>
大中大夫西蜀按察副使兼勸農事理寃獄築水堰溉<lb/>
田萬頃土人刻石頌徳丁内艱十三年以墨絰起佩金<lb/>
虎符陞嘉議大夫江州路總管兼府尹適嵗旱下車禱<lb/>
雨而兩部民妄以謀反相告言同僚即欲臨之以兵公<lb/>
<pb n="KR4d0443_WYG_018-4a"/>
疑其誣罔同時大族朱陳二氏屈為同族以謀反告公<lb/>
欵曲審諦實無反狀活萬一千人九江文廟火公創為<lb/>
一新學田萬頃為權勢侵奪力復其舊十五年除湖州<lb/>
路總管徳化浹洽闔境大治以疾寓京口十八年起為<lb/>
常徳路總管築隄防以捍水災減租稅以寛民力發粟<lb/>
以賑貧乏未㡬朝廷以理財擇人拜兩浙都轉運使郡<lb/>
人遮道攀送去思不巳紀徳於石題曰李公恵愛碑兩<lb/>
浙鹽額不周嵗増萬一千二百錠擢授中書工部尚書<lb/>
<pb n="KR4d0443_WYG_018-4b"/>
在官未三月兩浙官曠復授前職不幸感疾退居京口<lb/>
至元二十四年四月十八日薨於寓居之正寢享年六<lb/>
十有五夫人孔氏車氏孔夫人婦徳母儀中表可法子<lb/>
男五人楨棫梓楩棣楨楩早世梓池州建徳縣令女二<lb/>
人是嵗某月某日祔塟於臨漳彰隆村之先塋公卧疾<lb/>
有詩云鄉闗落日蒼烟外樽酒寒花寂寞中以公之明<lb/>
逹殆知命之言歟棫等持狀以壙誌來求銘銘曰<lb/>
氣和而醇言簡而温臨政論斷有經有綸雍容慎宻應<lb/>
<pb n="KR4d0443_WYG_018-5a"/>
機若神鞭算心計太山一塵雖曰用知必依於仁草檄<lb/>
談兵蒲鞭撫民不猛以寛義訓諄諄哀矜忠愛寃苦獲<lb/>
伸公退嗜學琴書詩文時議人望阿衡秉鈞事繁食少<lb/>
歛翼青雲賫志以殁嗚呼斯人<lb/>
　　　怡軒先生胡徳珪墓銘<lb/>
孝友慈祥豈弟樂易不倚不流匪凝匪滯繼志述事力<lb/>
擢髙第可智可愚允協厥世不貪之富自得之貴六十<lb/>
八年俯仰無愧祔塟幽深永蔽天地泣血書石孤子祇<lb/>
<pb n="KR4d0443_WYG_018-5b"/>
遹<lb/>
　　　姜氏墓銘<lb/>
寡不再醮惟貞惟剛世衰教㣲冶容夫䘮惟此姜氏三<lb/>
十而孀孝養舅姑益謹於常姑憐欲嫁守節愈強不盥<lb/>
不櫛坐以待亡姑寜怒笞義其可忘一女得壻歸保榆<lb/>
桑壻事如母逾三十霜夀六十七卒塟夫傍鄘詩栢舟<lb/>
於惟共姜假以作銘以誌深藏<lb/>
　　　緱山先生杜君墓誌銘<lb/>
<pb n="KR4d0443_WYG_018-6a"/>
先生諱瑛字文玉姓杜氏世居霸州信安人曽祖信祖<lb/>
植妣張氏考時昇字進之塲屋有聲金走汴先生扶奉<lb/>
渡河寓緱山養親讀書金亡徙寄絳州洛陽取友溪南<lb/>
詩老辛敬之李欽止楊紫陽涵肆六經百家書兵餘典<lb/>
籍灰燼每假一書手自抄録由是羲農唐虞以迄於今<lb/>
聖賢之謨訓功業歴代之治亂得失歴歴成誦中書鈕祜<lb/>
禄公開府招聘為幕賓遂家彰徳傳經授業後學滿門<lb/>
中統建元立十道宣撫司左丞張公首奏先生提舉大<lb/>
<pb n="KR4d0443_WYG_018-6b"/>
名六郡學校事傳道餘暇著皇極疑事皇極引用極學<lb/>
等書春秋地理源委二巻經子說一巻律厯律吕禮樂<lb/>
雜志七巻典故三巻史説一巻語孟旁通二巻晚年知<lb/>
道之不行凡詠物寫懐一寓於詩毎對花臨水持盃自<lb/>
適曰風俗教化至此吾欲何為耶獨詩集行於世餘書<lb/>
未脫藁至元十年某月日以夀終享年七十塟安陽王<lb/>
裕村夫人孫氏謹約端静先生閒居終身奉養不失節<lb/>
後先生九年殁享年七十有八子男三人長曰處思警<lb/>
<pb n="KR4d0443_WYG_018-7a"/>
頴才學未冠元遺山賞其詩文許以大器不幸年十有<lb/>
八而夭次處立能世其業今以文學為鄉校師季處愿<lb/>
濟寜總管府經歴官女娥適李氏孫男三人曰堅早卒<lb/>
曰愚曰齊奴皆幼先生將終命二子曰吾槨中置杜詩<lb/>
一部餘無所用書封石曰緱山杜處士墓先生儀觀秀<lb/>
偉身長七尺美鬚髯望之如神人於書無所不讀不精<lb/>
老釋醫藥亦皆洞究二十九年秋處立乞監察御史祝<lb/>
慥狀先生徳業以墓銘來請且以不肖拜識先生里閈<lb/>
<pb n="KR4d0443_WYG_018-7b"/>
往來近四十年知先生為深故也嗚呼唐孟東野老於<lb/>
軍㕘謀宋蘇老泉僅得一文安簿天爵人爵造物者固<lb/>
不並耶抑天理固然而不能全耶人乖天耶天悖人耶<lb/>
以先生之才學老於衡門不得掌帝制潤皇猷謀王體<lb/>
斷國論賫志以殁窮理者不能無惑銘曰<lb/>
於穆先生命世髙志樂道唐虞洗心洙泗仲舒下帷子<lb/>
雲識字天降大任不勞以事明道傳經福澤千祀閒適<lb/>
從容逰戲文字短詠長章逺懐遐視擾擾羣愚暮三朝<lb/>
<pb n="KR4d0443_WYG_018-8a"/>
四百年髙風清明純粹若堂新封有銘有誌表墓貞珉<lb/>
揭立昭示過者下車緱山貞士<lb/>
　　　武畧將軍彰徳録事朱公墓誌銘<lb/>
人生所苦莫慘於兵亂耄倪柔弱固不能免武勇強悍<lb/>
亦百不存一二當此之際識強弱興衰之勢知順逆向<lb/>
背之情去暗就明舍危從安天命人事涇渭於胷中附<lb/>
託得人乘風雲取富貴苟非才勇仁智邁往㧞萃則不<lb/>
能也僉海西遼東道提刑按察司事朱承務手狀其先<lb/>
<pb n="KR4d0443_WYG_018-8b"/>
君武畧將軍彰徳録事行業求銘墓表武畧諱泉館陶<lb/>
人考進常仕金朝嵗庚辰天兵南下公以材武智恵衆<lb/>
心推服義立為萬夫長遂帥衆詣太師國王軍門請命<lb/>
國王義其效順以公屬魯公嚴東平麾下自是先後捍<lb/>
禦左右周旋下名城畧逺疆日平月定旋以共誅彭義<lb/>
斌功陞忠武校尉割劄總領出入行陣歴十寒暑嵗壬<lb/>
辰冬超拜武畧將軍彰徳録事當南北衝要兵餘市井<lb/>
蕭條官府草創躬自率下披荆榛拾瓦礫撫瘡痍集市<lb/>
<pb n="KR4d0443_WYG_018-9a"/>
肆不四三年既庻而富四境隣邑政治莫能及以㢘幹<lb/>
稱累兼提㸃本路倉庫酒稅嵗加増羡邦人喜公之恵<lb/>
政惟恐速除又以久不得調為恨不幸以乙巳嵗春二<lb/>
月二十有一日遘疾而殞年甫五十有一官長朋友編<lb/>
民莫不哀悼嗚呼公㓜孤而能自挺植處兵亂而能服<lb/>
羣豪天造草昧改代革命而能去暗附明杖策軍門而<lb/>
能建功立業天下既定立政撫民而能以循廉見稱惜<lb/>
乎天不假年為可傷也配趙氏胡氏先公卒再娶張氏<lb/>
<pb n="KR4d0443_WYG_018-9b"/>
子男二人長曰秀行軍總把次曰思誠即承務君也女<lb/>
二人孫男二女七至元十年冬十月十有三日塟於安<lb/>
陽農安之西原銘曰<lb/>
天開神武除懦孱見機而作人所難拂衣奮起羣雄間<lb/>
軍門投策驚彭韓攻城畧地多苦艱枕戈衣鐵霜夜寒<lb/>
功成事定四海安撫摩瘡痍披榛菅門舘無私白晝閑<lb/>
熙熙市井民歌歡政譽有餘夀乃慳徳遺賢嗣髙門䦨<lb/>
堅貞墓石如西山<lb/>
<pb n="KR4d0443_WYG_018-10a"/>
　　　顯武將軍安陽縣令兼輔嵓縣令李公墓誌銘<lb/>
公諱玉世為林慮人父寳孝弟力田世其業户冠鄉里<lb/>
曾大父大父兵亂世系遺失諱字不可記公生十八嵗<lb/>
金主走汴河朔為藩障干戈擾攘不能安畎畆即自奮<lb/>
㧞投身懐孟等路招撫使杜公帳下以驍勇智畧受謀<lb/>
克未㡬拜千夫長兼提控爵顯武將軍遥受汲縣尉天<lb/>
厭金徳杜公以讒謗引退天兵日熾金土日削嵗丁亥<lb/>
公挺身内屬𨽻職彰徳路總帥府換授總領佩符嵗戊<lb/>
<pb n="KR4d0443_WYG_018-10b"/>
子東平行尚書省承制以公舍逆從順帥衆來歸授武<lb/>
畧將軍充總領嵗丙申改授林慮㳂山都廵檢使兼輔<lb/>
嵓都廵檢嵗丁酉兼充林慮主簿嵗壬寅陞充輔嵓縣<lb/>
令嵗壬寅兼充安陽縣令既而帥府以林慮闕官不妨<lb/>
本職兼充林慮縣令後以本職兼銅冶申村兩冶鐵塲<lb/>
使庚申改元中書左丞兼大名等路宣撫使司激濁揚<lb/>
清一時久任州縣者舉經沙汰獨公以㢘幹如故重新<lb/>
恩命以寵之中統二年自以禄仕四十餘年功成名遂<lb/>
<pb n="KR4d0443_WYG_018-11a"/>
不得勇退為恨力以病辭既得請治生教子三致豐阜<lb/>
鼓鐵煮礬所居城市凡能傭力而無恒産者魚聚水而<lb/>
鳥投林相率來歸寒者得衣飢者得食窮殍者得生活<lb/>
卵翼子孫累世不忍相舍去頥指氣使優㳺素封二十<lb/>
餘年享年八十有一神識精力如五六十嵗人一日傳<lb/>
家政於其子曰自兹事無巨細勿復相闗白吾將以閒<lb/>
適終天年矣私第之東即縣學公倡始以建至是以外<lb/>
户未立身親工力以成之子孫請代其勞曰吾非強勉<lb/>
<pb n="KR4d0443_WYG_018-11b"/>
要譽但心自慕樂不知其老憊時至元十七年八月也<lb/>
九月十二日以食少夀隆遺訓明悉薨於正寢夫人五<lb/>
張氏景氏吕氏趙氏蔡氏子男六人長曰濟部劄輔嵓<lb/>
商酒監次彬襄鄧萬户府征南百夫長不幸二十三嵗<lb/>
而夭其妻鄭氏以少艾孀寡苦節莫奪時人以貞節稱<lb/>
之次湜以軍功爵武畧將軍金符千夫長兼造作提舉<lb/>
次天一銀符彰徳路鐵冶同提舉次温次裕以養親未<lb/>
仕女四人長適張氏次適陳氏早卒次適陳氏次適秦<lb/>
<pb n="KR4d0443_WYG_018-12a"/>
氏孫男一十四人楫杠咬兒千夀夀山海夀同夀福山<lb/>
定安長夀伯奴安夀定童玉奴孫女五人迎春適鄭氏<lb/>
賽春適賈氏梅哥適鄭氏定哥桂哥未笄曾孫男四人<lb/>
長孫曾孫遇僧翁惜公起身田里兵荒廢讀書又出入<lb/>
行陣一旦當牧民繁劇之任吏畏其明民懐其恵勸課<lb/>
字諭之暇剖決疑獄動合於古或告布縷為某人盗去<lb/>
公佯不為理而斥去之黙命其人詬詈所疑者盗者果<lb/>
以誣罵來反告不片言而伏其辜一婦抵訴頭釵為某<lb/>
<pb n="KR4d0443_WYG_018-12b"/>
人所盗公反以告者為誣三問而遣之以旅進旅退之<lb/>
間而察其情狀即以退先進後者為真盗不詰而請受罪<lb/>
農人牛舌為怨家暗夜截去公命同里近墅悉聚於庭<lb/>
俾人歴祝之殆徧一夫若退縮而不肯前既前牛觳觫<lb/>
退曵驚奔而不能挽公謂其人曰汝不仁若是夫復何<lb/>
言即叩首慙謝輸情吐實以法當之圃𤓰者告𤓰引蔓<lb/>
而將實忽為人鋤剪殆盡公命聚羣鋤使人䑛而嘗之<lb/>
坐其刃之苦者喜受其杖而不以為寃公之臨政明斷<lb/>
<pb n="KR4d0443_WYG_018-13a"/>
敏㨗類是者甚衆至於度田畆之多寡不引尋丈策馬<lb/>
徐步若不經意雖地形髙下之不同圓方曲直之不一<lb/>
往返之間先曰若干頃畆掌數者布算推之不跬步之<lb/>
差雖不知書老吏抱案來前聽讀一過是是非非詳悉<lb/>
明辨不敢欺蔽其明敏過人又如此先世塋域皆在留<lb/>
馬村子孫以溪澗丘壑不能増廣今卜葬於前輔嵓縣<lb/>
南某原以十二月十四日窆諸子狀公之行以誌公之<lb/>
墓請銘銘曰<lb/>
<pb n="KR4d0443_WYG_018-13b"/>
汚白為緇持坎作離輕重髙下文深險巇此姦吏之所<lb/>
素習雖明經學古逹權通變者有時而陷其蒙紿之機<lb/>
持狀按訊瞭不能欺摩揣不露鈎距不施情見勢屈不<lb/>
得盡其辭在公而言是之謂不學而知心計鞭算勞思<lb/>
苦情鹽鐵貨食泉布流行得算勝負逋欠餘贏此周於<lb/>
利者之不敢必材智者困於慮而弗勝目擊計得如響<lb/>
應聲可緩可急有權有衡財貨豐殖義全利并積而能<lb/>
散隨減隨増在公而言是之謂不學而能奮身農里卓<lb/>
<pb n="KR4d0443_WYG_018-14a"/>
為能吏富貴安榮蘭玉叢萃夀八十一精健明粹老而<lb/>
能傳韜巻餘智易簀之言可遵可誨盥潄虛心奄然而<lb/>
逝此養生理性者之未易能公㳺刃而有餘地使公少<lb/>
有所學長有所養趙廣漢之御吏臨民劉士安之生財<lb/>
省費衛武公之年髙徳劭亦不難至刻石埋銘固安深<lb/>
䆳徴文責實永永無愧<lb/>
　　　邢洺路都總管府從事解君墓碣銘<lb/>
君諱晏字彦明廣宗人世業田勤苦節儉逢年積榖因<lb/>
<pb n="KR4d0443_WYG_018-14b"/>
以致富水旱嵗不登則推有餘以施及鄰里鄉黨之貧<lb/>
乏者謹厚而恵洺滋間為稱首曽祖考某祖考某考某<lb/>
繼繼無怠純徳積久而生從事從事㓜頴悟耕養讀書<lb/>
值兵亂科舉取士之法廢土冦縱横強暴凌孤弱善人<lb/>
不能自存遂隠身縣吏托官府全性命而庇宗族焉未<lb/>
㡬陞補帥府令史後帥府併於總管府辟充總府掾是<lb/>
時政治草創案牘無法大亂後人不知學用㢘謹才敏<lb/>
超擢府從事兼提領匠局官長暨僚屬上下愛重議承<lb/>
<pb n="KR4d0443_WYG_018-15a"/>
制陞遷以父母夀踰六旬力辭求侍總府知其志莫能<lb/>
奪曲全孝養不敢復以煩細相干凂必深重難疑而咨<lb/>
請焉謝事後日以温凊甘㫖為務時年逾三十矣承意<lb/>
先志竭力盡歡父享年九十有四母八十有五孝養<lb/>
三十餘年如一日也非親戚鄰里有大故則未嘗頃<lb/>
刻離庭闈女兄二十而寡誓不再醮友敬奉養終其<lb/>
身年亦七十有八公天性樂善亦不迎媚取容聞人喜<lb/>
慶歡悅若在巳胷次涇渭甚明口不言人過惡治家訓<lb/>
<pb n="KR4d0443_WYG_018-15b"/>
子皆有禮節配石氏廣平名家内則嚴整子男二人長曰<lb/>
時次曰牧時以儒吏貢部轉補御史臺掾亷能有聲考滿<lb/>
出職辭以親老孝養遵家法丁父憂哀毁如禮服闋今<lb/>
為懐孟路總管府經歴官女四人長適㕘知政事何榮<lb/>
祖次適遷山東東西道按察司事霍肅二公功名術業<lb/>
藹然為名卿材大夫次適中書省掾趙勵亦自卓越三<lb/>
人皆早孤公見其器質不凡後有逺到極力提誨故以<lb/>
子妻之今皆顯逹其深識先見又如此次適郭某孫男<lb/>
<pb n="KR4d0443_WYG_018-16a"/>
若干人享年八十有㡬年月日祔葬於肥鄉某所銘曰<lb/>
孝弟力田徳莫厚兮生長見聞能世守兮是亦為政惟<lb/>
孝友兮先意承歡登上夀兮至哉之樂神所佑兮富貴<lb/>
利逹孰可誘兮吁嗟斯人世無有兮世衰道㣲徳可醜<lb/>
兮昆季為讎憂父母兮孝子順孫公有後兮我銘墓石<lb/>
傳不朽兮<lb/>
　　　唐僉事先徳墓誌銘<lb/>
奉訓大夫僉福建閩海道提刑按察司事唐珪之父享<lb/>
<pb n="KR4d0443_WYG_018-16b"/>
年七十有八以至元壬辰清明前二日晨起盥潄衣冠<lb/>
祭祖考禮畢孫滿前酒數行徧諭家人曰吾醉矣諸子<lb/>
扶奉得枕而逝以明年正月二十七日扶柩歸祔於鶴<lb/>
壁房子山下先塋翰林學士通議大夫江南江西道肅<lb/>
政㢘訪使髙唐閆復序銘其墓碑以誌壙不可以不銘<lb/>
奉訓昆季踵門來請銘謹按碑序君諱聚世為湯隂鶴<lb/>
山人年十二而孤至性有為葬父及母霍氏繼母華氏<lb/>
於南澗之先壠既冠出贅於張氏婦翁六十無子君為<lb/>
<pb n="KR4d0443_WYG_018-17a"/>
娶妾生子名成八月而父亡數嵗而其母亦卒君為撫<lb/>
字至冠昏悉以其業歸之一介不取也配張氏先君卒<lb/>
子男三人奉訓其長也讀書飾吏事渡江服勞金符釋<lb/>
褐杭州浙江渡提舉歴中書省左右司員外郎陞奉訓<lb/>
大夫同知泉州路總管府事御史臺選僉福建閩海道<lb/>
提刑按察司事仲曰璋興化鹽司副提舉季曰瑗承事<lb/>
郎建寜路浦城縣尹女一人適建寜税使張信男孫九<lb/>
人居仁居吉居安餘㓜未名女孫九人長適王鼎臣次<lb/>
<pb n="KR4d0443_WYG_018-17b"/>
適王茂次適黄源餘在室銘曰<lb/>
人能自致必也親䘮送終大事孤童克當見得思義誠<lb/>
一不二繼絶婦翁仁及來裔八十髙年率履不愆衣冠<lb/>
就枕蟬蛻飛仙編民市塵而有斯人養生學道愧汗霑<lb/>
巾鶴山崔嵬髙塜豐碑誌壙埋銘松楸百圍孝義消亡<lb/>
公行允臧澤瀰子孫百世其昌<lb/>
　　　奉直大夫僉江西湖東道肅政廉訪司事杜公<lb/>
　　　　墓誌銘<lb/>
<pb n="KR4d0443_WYG_018-18a"/>
公諱伯元字亨甫姓杜氏世為覃懐人曽祖諱延祖諱<lb/>
彦能仕金朝官至敦武校尉祖妣趙氏父諱杲字明之<lb/>
避兵北至彰徳遂占籍焉府主承制釋褐判彰徳録事<lb/>
司俄陞軍民都鎮撫權彰徳府事好賢樂善一時名公<lb/>
大老如元遺山杜止軒主於家動為數月留歳辛亥以<lb/>
夀終妣胡氏勤儉敦朴公生二十五年丁卯憂服闋襲<lb/>
爵判本府録事司事中統建元改充録事秩未滿除臨<lb/>
漳縣丞隨授提領縣事至元二年選陞内黄縣尹省部<lb/>
<pb n="KR4d0443_WYG_018-18b"/>
以東平大郡民訟繁劇不得明敏才幹者不能任其事<lb/>
以公録司事稱職授開封府録事御史臺擇人銀符從<lb/>
仕郎拜河東山西道提刑按察司經歴官未㡬拜監察<lb/>
御史考滿陞承直郎僉山東東西道提刑按察司事尋<lb/>
除奉訓大夫知兖州事考績遷奉直大夫僉江西湖東<lb/>
道肅政廉訪司事不幸得疾以至元壬辰某月日卒於<lb/>
吉州分司之行館享年五十有九第四子扶柩北還以<lb/>
明年某月日卜塟於安陽司空村夫人柳氏一遵姑徳<lb/>
<pb n="KR4d0443_WYG_018-19a"/>
子男六人長曰受益字撝謙次曰恵益字福謙次曰孚<lb/>
益字守謙次曰得益字鳴謙次曰願益字好謙次曰顯<lb/>
益字光謙俱才俊知讀書女四人長適夏邑主簿韓茂<lb/>
卿次適王秋澗之猶子次適崔氏次㓜在室孫男三人<lb/>
女孫一人皆㓜公揚歴中外所在有聲臨民不干譽風<lb/>
憲不存諌草人莫得而稱焉姑以天禀一斑謌於銘辭<lb/>
銘曰<lb/>
善無近名惡無近刑中節而發識時權衡俗吏脂韋腐<lb/>
<pb n="KR4d0443_WYG_018-19b"/>
儒堅氷陽開隂闔公則炎蒸天不假年中夀泉扄四海<lb/>
英㳺吞聲涕零為時惜才失一名卿至元流品人中之英<lb/>
生既不愧没胡不寜司空髙原埋勒新銘<lb/>
　　　隠士髙君墓誌銘<lb/>
君諱嗣榮字顯之女真人姓鈕祐禄氏譯曰髙世居葢<lb/>
州金有中原徙強宗巨族分鎮州郡遂處沃州之寜晉<lb/>
曾祖諱鴻哈從金太祖滅遼逐宋官輔國上將軍祖諱<lb/>
索囉同知澤州事考諱某南京左警廵院使金亡以先<lb/>
<pb n="KR4d0443_WYG_018-20a"/>
嘗任夀春防判恩澤在人移家於夀春嵗庚子北轅至<lb/>
彰徳樂其風土遂定居焉警使公自以亡國之大夫晦<lb/>
迹不仕以夀終公性至孝警使公捐館以刀刺額血面<lb/>
弔者哀嘆亦韜光市井識者重之不敢以流俗待課諸<lb/>
子讀書年甫五十誡其子勿以家事相闗旬日與名士<lb/>
棊博笑談輕財好施人服其義姻親孤獨者衣食之死<lb/>
無所歸者葬埋之春秋六十有四以疾卒配任氏亳州<lb/>
忠翊校尉任遵之女也貞順慈孝中表儀則事舅奉姑<lb/>
<pb n="KR4d0443_WYG_018-20b"/>
從夫訓子四徳咸備子男三人長曰說濮州儒學教授<lb/>
次曰殷曰霖俱經明行修女二人長適某次適某孫男<lb/>
四人以至元戊子月日祔葬於安陽清流北原銘曰<lb/>
遼宋昏庸金源啟隆惟輔國公附鳯攀龍鞭弭櫜鞬告<lb/>
成武功為時名卿髙朗令終有子克肖祖武是蹈倅貳<lb/>
州政民服其教乃生賢孫徳文潤身部繁理劇鈎距經<lb/>
綸天步改玉雜身隠淪子成父志心儒迹市慈孝貞歡<lb/>
各極其至不求盈餘教子以書過庭詩禮為世鉅儒源<lb/>
<pb n="KR4d0443_WYG_018-21a"/>
深流長壙銘固蔵風水貞順松檟有光曰髙氏墳百世<lb/>
允臧<lb/>
　　　李伯宗墓誌銘<lb/>
複堂先生李公伯宗甫吾先君子須溪先生自入小學<lb/>
則與之㳺從志相好也晚歸城時時問客之至自城北<lb/>
者伯宗何如伯宗長我十又三嵗尚健否顔貌勝我否已<lb/>
而郡學禮羅之為賓又寄聲必來久廼來握手談四十<lb/>
年前相與為歡然不可得彊留歸踰年死唶唶惋惜問<lb/>
<pb n="KR4d0443_WYG_018-21b"/>
其子當何時葬既得地否於是者八年而先君子即世<lb/>
複堂之子希周與其姪自長安歸者來泣且言曰痛哉<lb/>
吾父之遺言也謂吾弟客萬里外必十年乃葬使見柩<lb/>
如見我孤也惟葬有期而後敢請銘也奈何乎先生棄<lb/>
之天乎吾父誰當知者吾子既有聞於侍側也其著之<lb/>
銘亦先志也孤也不以望之他人拜又泣且慟某重拜<lb/>
而哭曰信先友也雖非其任儻免䘮不死無所辭日希<lb/>
周復來曰卜既吉碑謹具敢請有從季父士元所譔行<lb/>
<pb n="KR4d0443_WYG_018-22a"/>
實在則受言志之廬陵之北曰福唐李氏唐西平忠武<lb/>
王後自江西觀察使憲節度廣東子觀業為袁州刺史<lb/>
迎葬於袁家焉自袁徙福唐及公巳十三世族大多儒<lb/>
五世祖時通貢崇寜乙酉髙祖覺民貢大觀戊子曾祖<lb/>
茂實貢紹興乙夘以書繇是公為書世家少試塲屋即<lb/>
有英聲門人弟子以其餘義貢於鄉者六升太學第太<lb/>
常者又各一然不自貢僅庚子一試成均又以病不克<lb/>
行天性篤實讀書窮理不特聰明資涉獵朱墨紛紜標注<lb/>
<pb n="KR4d0443_WYG_018-22b"/>
字如蟻旁通天文地理道釋醫藥之書穴穿一貫廓然<lb/>
同歸先鷄而起丙夜未休如是書牕者皓首焉事大父<lb/>
母父母養志盡歡同祖弟三視之等同氣中年䘮一兄<lb/>
三弟撫其孤如子必成人不負其意筆耕紙田小腆則以<lb/>
班族姻之貧者或勸以稍事生産作業笑曰一經不足以<lb/>
遺子求益耶隣有急周之不問償否或有劵書聞官可<lb/>
責入喟然曰是區區者而以失隣好非初意也聽之卒<lb/>
不償亦不言平生應聘擇然後許時僚巨室惟恐不能<lb/>
<pb n="KR4d0443_WYG_018-23a"/>
致授業身通轉相授者相望既屢試屢絀殆若受命庻<lb/>
㡬孝子慰吾意每誦三槐王氏語不自恨而科舉者負<lb/>
之巳矣至元丙子二月城既降又五日湖南飛騎横衝<lb/>
自宜春來道擄掠季子道翔執焉五月至延安今陜西<lb/>
右丞夾谷公為大尹見其不羣問焉則書生也釋縛以<lb/>
賓師禮之明年改尹京兆妻以湘潭良家汪氏又明年<lb/>
道翔安書從過鴈來咸謂公盛徳所致公曰祖宗之澤<lb/>
也書告道翔曰京兆西平王所從起也爾以逺孫數百<lb/>
<pb n="KR4d0443_WYG_018-23b"/>
年後復家焉慎哉其謹確類此鷺州曹山長竒教授劉<lb/>
國正夢薦避賓席以待舉髙年有徳不求聞逹公論謂<lb/>
然吾家先生亦稱為古所謂山林樂道之士每謂少小<lb/>
相從惟伯宗不欺惟伯宗澹然無求議論反覆必心所<lb/>
安乃止不妄疑不億信最服善嗚呼猶及公典刑今之<lb/>
古人古之君子也公名士甲學者稱複堂先生云生嘉<lb/>
定巳卯九月十一日夘時殁於至元庚寅十一月初四<lb/>
日午時臨終未嘗甚病語不亂惟季子不一見為憾祝<lb/>
<pb n="KR4d0443_WYG_018-24a"/>
十年勿葬以俟之至大徳巳亥十年矣以十二月甲子<lb/>
葬廬陵延福鄉東原祖起邳父宏臯母胡氏儒林郎平<lb/>
陽丞逢寅之女娶羅氏子男三某某女一適某孫男五<lb/>
某某孫女八巳嫁者五某某壻曽孫男四某某曽孫女<lb/>
一嗚呼公所欠者一第耳然稱明經者宗焉論静退者<lb/>
尚焉數耆舊者首焉生七十餘年修身寡過孝友睦婣<lb/>
任䘏於人生大節無愧回視金張陶猗之倫豈不赫赫<lb/>
一時而今何如哉竟何為哉予觀希周以諸生習吏周<lb/>
<pb n="KR4d0443_WYG_018-24b"/>
旋省闥交其賢英而道翔甫流落遇知巳以儒稱闗<lb/>
中希周之子逺雍容和暢儒吏具宜前㢘訪僉事趙<lb/>
公𢎞道清嚴聞南北一見之安成庭中擢試之稱道之<lb/>
不置惟其有以得此於人也一門競爽㣲公之教不及<lb/>
此則公之不遇者天念之矣昔東漢李固以材學奮<lb/>
前軰謂其父隠徳之報公其苖裔耶吾銘公墓以待<lb/>
銘曰<lb/>
松耶栢耶霜雪其命蒼然嵗寒既獨也正衣冠巳逺孫<lb/>
<pb n="KR4d0443_WYG_018-25a"/>
子逾盛不在其身在後之慶<lb/>
　　　𤓰爾佳隠士墓誌銘<lb/>
君諱秉直字叔剛姓𤓰爾佳氏女真人也金得中原論<lb/>
功開國君之先得土於滑州白馬縣牛李村世爵千夫<lb/>
長祖諱石倫累次戰功升大元帥考諱敢合襲世爵君<lb/>
㓜孤鞠育於從母家金亡閒居於彰徳買田安陽藉田<lb/>
村課童僕力穡兵後惟一姊在奉養如母君自以失故<lb/>
家僅存此身隠徳不仕賓客來置酒盡歡鄰里鄉黨或<lb/>
<pb n="KR4d0443_WYG_018-25b"/>
以事相辯訟求直於公公欵曲開釋孰是孰非皆悅服<lb/>
拜謝而去年髙徳劭親疎長㓜愛敬之府主蕭侯月餽<lb/>
廪粟漕長耶律公起公監大名税皆不受夫人李氏汴<lb/>
梁巨室李仲寳之女能從公志安恬於隠處公享年六<lb/>
十有四至元壬辰夏五月以夀終於正寢夫人享男昉<lb/>
之禄養十五年至元癸巳六月一日夀七十有八終於<lb/>
男昉之任所子男一人即昉也起身吏部掾轉補御史<lb/>
臺掾考滿例得七品欲便母養願降髙從卑授從事郎<lb/>
<pb n="KR4d0443_WYG_018-26a"/>
燕南河北道提刑按察知事至元二十八年改陞徴事<lb/>
郎河北河南道肅政㢘訪司知事孫男二人長曰晟今<lb/>
更名承次曰昱早卒以夫人捐館之年秋七月十九日<lb/>
卜塟於藉田之西北原銘曰<lb/>
金源王氣天東北滅遼走宋傳飛檄同姓封王異姓侯<lb/>
子孫世世相承襲門户青雲森畫㦸百年天厭東周徳<lb/>
識破衰榮無定在葛巾藜杖𤓰田碧風流慷慨過殘年<lb/>
酒爐香潤茶煙濕妻借鄰機兒讀書誰與雞蟲論得失<lb/>
<pb n="KR4d0443_WYG_018-26b"/>
安時處順樂終天墓銘不愧西山石<lb/>
　　　從仕郎真定阜平縣尹蔡君墓誌銘<lb/>
君諱玠字庭玉安陽曲溝里人曽祖順妣趙氏祖琛妣<lb/>
李氏考祺妣馬氏君㓜孤母氏辛苦教之讀書長能挺<lb/>
特起身彰徳府掾吏業精敏府主愛重之外幕府從事<lb/>
中統建元首辟中書省掾以幹局稱未㡬以得疾家食<lb/>
病愈起為本路運司經歴官至元十一年改濬州判官<lb/>
任滿除真定阜平縣尹年六十有八終於私第時十九<lb/>
<pb n="KR4d0443_WYG_018-27a"/>
年正月六日也縣君馮氏次室劉氏子男五人曰鉉主<lb/>
洧川縣簿曰鐸北京宣慰司奏差曰鈞开黄宣慰司奏<lb/>
差女二人長適趙思文次適馬思忠孫男九人長曰世<lb/>
昌餘㓜女七人長適栗氏次適袁氏餘㓜以二十四年十<lb/>
二月四日祔塟於先塋銘曰<lb/>
孤失天母徳賢慎所習里三遷服慈訓成飛騫幕府賓<lb/>
如經權應時須瑞建元嗟驥足病纒綿州復縣空自憐<lb/>
命也歟誰能全祔先塋土厚堅體魄安千萬年<lb/>
<pb n="KR4d0443_WYG_018-27b"/>
　　　奉訓大夫知泗州事王伯潛墓誌銘<lb/>
伯潛諱希賢正議大夫御史中丞王博文子勉之長子<lb/>
太夫人申氏伯潛從父學淵源正大既冠恥以任子得<lb/>
官學道日篤朝士以名父賢子同辭交薦釋褐翰林擢<lb/>
編修官以幹局轉充大司農司令史不踰年改授應奉<lb/>
翰林文字爵從仕郎兼㑹同館副使接伴使至元十七<lb/>
年除承事郎太常博士明年陞奉訓大夫陜西行中書<lb/>
省左右司員外郎二十年陞充知泗州事泗當東西要<lb/>
<pb n="KR4d0443_WYG_018-28a"/>
衝使者旁午伯潛處之裕如也而治政有聲秩滿省親<lb/>
於揚州二十五年五月二十有七日不幸得疾卒享年<lb/>
四十有三是嵗十月十有八日祔塟於中丞公之墓左<lb/>
配胡氏少中大夫山東東西道提刑按察使胡紫山之<lb/>
女子男三人皆不育女五人長適滏陽侍御馬中順之<lb/>
子二早卒二㓜銘曰<lb/>
唐李元賓宋王子立才學有餘年志弗遂見知韓蘇姓<lb/>
名不墜我於伯潛舅甥之義夀不稱才聞者堕涙吞聲<lb/>
<pb n="KR4d0443_WYG_018-28b"/>
銘墓以慰幽閟<lb/>
　　　魏處士墓碣銘<lb/>
公諱仲字仲寜世為武陟人曽祖諱禎字伯祥仕金朝<lb/>
官至定逺大將軍同知徐州事祖諱昭字克明昭武大<lb/>
將軍汝州千户考諱璧字伯玉昭信校尉河隂渡禁門<lb/>
萬户公體貎雄偉襟宇𢎞大少直皇朝兵南被驅執北<lb/>
行得放釋歸故鄉以獲嘉隣鄉井遂占籍焉娶畢氏公<lb/>
以累世仕宦國亡家破獲免俘囚乃嘆曰消長盈虗衰<lb/>
<pb n="KR4d0443_WYG_018-29a"/>
榮廢興彼此更共安有定在我亦豈不欲貴富君子之<lb/>
澤亦有衰歇至於不失徳於里閈使一鄉稱善人斯亦<lb/>
足矣遂潛晦不仕以義方教子孫曰不止不行不伏不<lb/>
流汝軰勉力為學當大吾門享年七十有六以夀終於<lb/>
正寢四子長曰憲次曰宗次曰榮次曰髙明憲以辯給<lb/>
直諒善書數至元甲戌釋褐中書户部典吏明年䝉省<lb/>
劄隨路分㨂阿爾布哈駙馬下户口又明年以亷幹授彰<lb/>
徳路酒使至元戊寅改除嶺北湖南道提刑按察司左<lb/>
<pb n="KR4d0443_WYG_018-29b"/>
房書吏嵗巳夘移充江西行中書省掾例罷充通政院<lb/>
令史嵗乙酉充中書省掾是嵗六月祇授勅牒彰徳路<lb/>
知事彰徳北趨京師南逹海外又當天下東西之中使<lb/>
者旁午朝貢者腹背相望驛傳車馬人不勝其煩勞而<lb/>
能處之裕如指顧辦集其才幹概可見矣朔望必至文<lb/>
廟勸諭儒醫二學成就後進自起身入仕見知於提刑鈕<lb/>
祜禄公公薨不忘其顧遇輔導二子成立曲盡懃懇宗孝<lb/>
弟保家荆門安平市廵檢兼水旱站提領髙明泗州稅<lb/>
<pb n="KR4d0443_WYG_018-30a"/>
使孫男四人曰轄哩曰錫布曰哈濟曰安和至元戊子<lb/>
冬十二月十有九日卜新塋於張俱村厚葬其考妣乃<lb/>
狀其先世之徳業願得銘辭而刻石焉銘曰<lb/>
願子孫之昌榮察化機之變更身富貴兮踰分日隆午<lb/>
而月盈此天道之固然何貪冐之昏㝠嗟魏侯之獨賢<lb/>
甘混迹於編氓潛盛徳而不耀恐無實而有聲竟終老<lb/>
於衡門得隠者之佳稱萃蘭玉於一庭從事公之最良<lb/>
晦既久而啟明巳為世之名卿藴孝思兮追逺樹貞石<lb/>
<pb n="KR4d0443_WYG_018-30b"/>
而勒銘百千世而不磷表鬱鬱之佳城何有子兮若此<lb/>
豈積悳之無徴<lb/>
　　什達爾夫人墓碣銘<lb/>
夫人回紇國王哈里沙之女皇太弟位下管領内外徹<lb/>
辰扣蘇珠克台之妻也父母鍾愛命名曰什達爾中統建<lb/>
元奉王命送公主東嫁布達駙馬以路梗不能西繼聞<lb/>
夫亡特㫖命夫人廪禄庖肉春秋裳衣於大王所封之<lb/>
食邑遂家彰徳勤儉清慎享年四十有九以疾卒於至<lb/>
<pb n="KR4d0443_WYG_018-31a"/>
元二十五年冬十月二十有六日一女名托克托倫適懐<lb/>
逺大将軍彰徳路達嚕噶齊兼諸軍鄂勒達嚕噶齊兼<lb/>
管内勸農事某卜葬於彰徳郭西刻石埋誌墓不可以<lb/>
無碣銘曰<lb/>
父王封夫近臣富與貴終其身謹蠶麻采蘩蘋徳如玉<lb/>
心無塵女克孝壻得人墓有碣銘千春<lb/>
　　　雄辨大師塔銘<lb/>
師號徳清族出安陽王氏生七年伏犀挿腦頰顴隆起<lb/>
<pb n="KR4d0443_WYG_018-31b"/>
眉目清峻不凡龍岩寺僧深公見而異之乞師於其親<lb/>
其親亦以語言動作非諸兒童比終為塵網縛遂割愛<lb/>
以從其請棄家為釋子授僧服學佛經日誦千言既長<lb/>
談法持論辯若懸河諸經正言疑義闇誦講解臨衆升<lb/>
座食頃數萬言並無隻字遺訛理順義明滚滚不窮大<lb/>
堂廣㑹圍坐數千人師一發聲傾耳屏息聞然無辯語<lb/>
竟無敢能繼者平水壇主素慎與可賜師為講主嵗庚<lb/>
戌春靈山壇主燦公付師以海雲頂血所書金字大乘<lb/>
<pb n="KR4d0443_WYG_018-32a"/>
菩薩三聚凈戒本龍文僧迦黎衣賜號妙嚴宣明大師<lb/>
中統二年冬昌童大王遣僧詮來錫恩命至元八年春<lb/>
皇帝賜衣一襲上都新宫成詔集天下名僧作資戒㑹<lb/>
以落落陞師為都壇主賜號妙嚴宣明雄辯大師師登<lb/>
席演法甚愜上意靣命升御榻賜白金五十星玉龍首<lb/>
手杖一枝一時僧俗咸以為榮師荷聖恩優渥即以賜<lb/>
金印大方廣佛華嚴普賢行願經疏四十餘部流通開<lb/>
演仰祝聖夀至元十六年三月二十有五日聲鐘集衆<lb/>
<pb n="KR4d0443_WYG_018-32b"/>
傳付信具於後人湯沐更衣登座曰衆僧西向立為我<lb/>
誦彌陀佛號少頃曲肱脇席西首加僧服而逝師住三<lb/>
十八年僧臈七十三弟子澄照澄志滿等為師築浮圖<lb/>
於龍岩寺先師燦公之墓側礱石巳竟狀師之徳業來<lb/>
請銘師與子為方外交亦有年矣律巳清嚴奉教篤信<lb/>
毎晚濟生為業行之終身無一日廢輟接物諭人以和<lb/>
聰明過人逺甚而退然若不足以釋學無不洞究不叩<lb/>
則不鳴不以記問為所長余之所見者如此銘曰<lb/>
<pb n="KR4d0443_WYG_018-33a"/>
日誦千言不泥文字戒律精嚴安若無事萬葛千藤筌<lb/>
蹄講肆象設鐘魚冥寂聽視世眼識公為談法士名僧<lb/>
推公得大乘志兩覲天光優禮殊賜傾動一時雲披川<lb/>
駛曲肱長往不昧不二高標倚雲銘石以誌凝神塔宫<lb/>
何千萬祀<lb/>
　　　大聖山孝思禪院廣公和尚塔銘<lb/>
公號子廣出寳定李氏少孤惸大父母鞠養成立貞祐<lb/>
避兵徙河南祖亡棄吏業師事南陽縣彌陀院瑍首座<lb/>
<pb n="KR4d0443_WYG_018-33b"/>
授僧服篤志好學敬信不懈國朝平河南北度歴邢洺<lb/>
磁講席受華嚴法戒觀圓覺金剛等經深入理窟頴悟<lb/>
性天再㕘問於冠山徽公徽法中龍象也公以真積力<lb/>
久之學又得賢師為之依歸言下頓悟目擊道存不數<lb/>
嵗特嗣庵主隆慮純禪師住持三陽大聖山洪濟院日<lb/>
月既久求承嗣而乏人聞公道眼明白戒行精嚴命駕<lb/>
邀於魏與之偕來純即退休公住持三年門風孤峻行<lb/>
巳髙潔亦就辭謝前鈞州刺史權沁南軍節度使兼懐<lb/>
<pb n="KR4d0443_WYG_018-34a"/>
州招撫使正奉康公隠居西山以其先塋之故買田八<lb/>
百畆水磑一剏立孝思禪院於大聖山南疏禮邀公團<lb/>
蒲容膝三十餘年鼓磬鐘魚香火經律猶一日也薫沐<lb/>
後學入室者六人升堂者二十有三人授戒者三百餘<lb/>
人至元十年三月五日付院事於徳堅將淵黙以終身<lb/>
<graphic n="KR2762" url="https://raw.githubusercontent.com/kanripo/KR-Gaiji/master/images/KR2762.png" mimeType="image/png"/>山寳嚴寺文疏敦請不能辭是嵗五月二十有六日<lb/>
集衆齋畢而言曰人之生死數莫能逃我今辭汝輩去<lb/>
世矣聲絶而逝夀六十有七僧臘四十茶毗日僧行白衣<lb/>
<pb n="KR4d0443_WYG_018-34b"/>
五百餘人舉火而雨火亦不滅獲舍利數粒豆如也門<lb/>
人於寳嚴孝思兩立浮圖焉公枯淡儉約衣不絮帛紙<lb/>
布以禦寒熱夜暗不火其能外形骸也如此則於外物<lb/>
可知矣銘曰<lb/>
眼耳鼻舌有竅弗開鏡明水止湛然靈臺長逝非往閱<lb/>
世非來萬有一空孰為形骸六十七年不掛纎埃以公<lb/>
為生槁木枯荄以公為死烈風迅雷生莫能喜死莫能<lb/>
哀門人思公塔宫崔嵬入滅出見乃優乃俳刻名豐石<lb/>
<pb n="KR4d0443_WYG_018-35a"/>
百世不摧<lb/>
　　行狀<lb/>
　　　龍虎衛上將軍安武軍節度使兼行深冀二州<lb/>
　　　　元帥府事王公行狀<lb/>
公祖諱載字徳厚不仕祖母張氏父諱清字正甫束鹿<lb/>
縣竇家莊酒監母張氏公諱義字宜之世為寜晉人純<lb/>
厚沉黙寡言襟量淵廣喜愠不形諸容讀書求意義不<lb/>
泥章句訓詁金衛紹王遇殺天兵南下宣宗失燕走汴<lb/>
<pb n="KR4d0443_WYG_018-35b"/>
河北郡縣雖開設守令而政治威令解弛沮䘮土冦四<lb/>
起力不能治弱肉強食互相殘賊奔竄莫知所依縣人<lb/>
羣聚相謂曰王公素寛仁材智足以保衆成事吾儕小<lb/>
人智力寡弱紛擾無所歸不有主者則將無噍類矣一<lb/>
唱百和同聲相應遂推公為萬夫長攝行縣事尋號為<lb/>
都統嵗癸酉冬太師穆呼里國王提兵至城下公率衆<lb/>
歸命太祖皇帝嘉其効順寵錫寳鞍名馬二授寧晉令<lb/>
兼趙州等處招撫使時兵荒嵗飢人相食縣東大澤周<lb/>
<pb n="KR4d0443_WYG_018-36a"/>
匝數百里中有城曰瀝城公曰瀝小而完水多魚藕足<lb/>
以起餓殍禦衝突以麾下李直守寜晉身率衆東徙全<lb/>
活者甚衆他境白骨滿野獨公所治無易子析骸之禍<lb/>
邑人垂白之老猶能記其事至今道舊笑樂感慕為之<lb/>
泣下乙亥秋金將李伯祥稱太守據趙州太師國王促<lb/>
公伐之㑹夜大風雨公命衆負攻具去城二里而止下<lb/>
令軍中曰先登者賞後者殺以徇夜鼓四環城飛登守<lb/>
陴者皆熟寐城潰伯祥孤身走天壇砦軍士無敢剽掠<lb/>
<pb n="KR4d0443_WYG_018-36b"/>
州民安堵焉太師國王表公之功授趙州太守兼趙冀<lb/>
二州招撫使丙子秋南取鉅鹿洺州南宫三城是嵗冬<lb/>
十有二月還軍至唐陽西九門遇金將訥爾錦戰率冀<lb/>
州節度使柴茂等將兵萬餘北復郡邑公伏兵桑林先<lb/>
以百騎犯之訥爾錦棄輜重來薄戰伏起金軍駭亂奔<lb/>
北獲訥爾錦弟萬户濟呼戊寅拔束鹿進攻深州太守<lb/>
張公以城降順天都元帥張柔多公之能軍表奏授深<lb/>
州節度使兼深冀趙三州招撫使秋八月金恒山公武<lb/>
<pb n="KR4d0443_WYG_018-37a"/>
仙擁衆四萬攻束鹿公烽火謹斥堠逺比至而預備仙<lb/>
諭衆士曰束鹿兵少而糧不繼且無樓櫓池隍一鼓必<lb/>
拔仙於城外盡攻擊之術公城中守禦有餘隨機拒應<lb/>
首尾二十餘日大小百戰每戰必㨗一日公集軍士議<lb/>
曰外無援兵芻粟内絶曠日持久非我之利盍若突圍<lb/>
一决勝負安能坐困為人縳執也衆曰善願唯命遂令<lb/>
老弱乘城問以草人多立旗幟夜五更未盡率死士三<lb/>
千闢闗直擣仙營人人殊死戰仙軍亂誅殺殆盡獲軍<lb/>
<pb n="KR4d0443_WYG_018-37b"/>
資器械無筭仙率麾下百餘騎走真定公乘勝追奔逐<lb/>
北大㨗而還太師國王聞之遣使賫銀符十寵公及榮<lb/>
耀有功者庚辰秋拔冀州獲節度使茂械送王府城中<lb/>
市不易肆張帥復稱表上功授公龍虎衛上將軍安武<lb/>
軍節度使行深冀二州元帥府事佩金虎符由是隣境<lb/>
諸城畏愛公之威徳悉來服屬亂稍定招集逋亡教之<lb/>
耕作深冀之間首為樂郊辛巳夏五月恒山公仙辱束<lb/>
鹿之敗以禆將治中盧秀㑹太守李伯祥南取趙州公<lb/>
<pb n="KR4d0443_WYG_018-38a"/>
知之提兵西援比至趙瀝二城皆陷新河王主簿十餘<lb/>
人以妻子被執皆叛歸仙秋七月公具舟楫紀家莊盧<lb/>
李戰艦數百沿流而下公曰彼兵雖衆水戰非素習也<lb/>
以我之長擊彼之短實我軍之時也乃以繩貫舟横截<lb/>
下流敵至先之以矢石戰閧斬繩公舟翼而擊之我軍<lb/>
勇奪彼舟殺千餘人生擒治中盧秀洎軍士五十七人<lb/>
伯祥走瀝進攻之不下還屯滿家泊冬十月復攻瀝瀝<lb/>
之女墻束葦為之夜灌以水乘寒為氷城環列戰艦晝<lb/>
<pb n="KR4d0443_WYG_018-38b"/>
夜流行不令水凍以拒守公捉士卒挽舟於氷絶渡而<lb/>
攻伯祥西走二子死焉敗卒争舟溺死者十六七獲伯<lb/>
祥之㓜子山兒士卒欲殺之公曰伯祥雖吾敵絶人之<lb/>
後不祥教養如巳子復獲叛吏王主簿軰左右爭刃之<lb/>
公曰人各為父兄妻子非背我也皆釋之壬午秋太師<lb/>
國王南征伯祥降歸其子及家人十餘軰伯祥再拜號<lb/>
泣而謝曰白刃戰敵之前存活此兒使吾父子復相見<lb/>
李氏之鬼血食不絶公之徳殁身不能報壬午秋攻拔<lb/>
<pb n="KR4d0443_WYG_018-39a"/>
澤潞二州及山砦數十不妄戮一人獲生口數十皆遣<lb/>
還之或父子離散為人執掠者必購贖使之團聚每戰<lb/>
勝軍中金帛堆積一毫不取也公攝帥府金經李佛兒<lb/>
以妖術惑衆謀亂有司連繫十餘家公白主者曰首惡<lb/>
者當誅愚繆不識義理為人蠱惑而不知為罪者可以<lb/>
情恕全活者萬餘人癸巳秋邢州土賊偽號趙大王聚<lb/>
衆數千人據任縣固城水寨真定五路萬户史公集諸<lb/>
道兵攻之踰年不下公一鼓拔之獲趙大王侯縣令數<lb/>
<pb n="KR4d0443_WYG_018-39b"/>
十人公白史公曰脅從者非賊也宜免死即釋歸鄉閭<lb/>
一境遂安歳在甲午以病退還鄉里常戒諸子曰我起<lb/>
身農畆汝軰當力田讀書毋妄求名利巳酉夏四月二<lb/>
十有五日薨於束鹿縣回生村私第之正寢享年六十<lb/>
有九某年月日祔葬於寜晉縣唐城鄉北孟莊之先塋<lb/>
四方之來㑹葬者數萬人冀人懐公之恩作黄籙大醮<lb/>
三晝夜追薦之迎神主至其境拜人塞路迓祭曰是活<lb/>
我父母妻子者失聲痛哭道路過者亦為之吁嘻到今<lb/>
<pb n="KR4d0443_WYG_018-40a"/>
嵗時上塜不期而來者動以千數公夫人三張氏李氏<lb/>
李氏子男七人曰植字茂才趙州節度判官曰松字國<lb/>
才不仕曰檜字公才歴贊皇沙河二縣令曰楨字叔才<lb/>
不仕曰楫字季才不仕曰椅字彦才釋褐王府掾歴中<lb/>
書省左右司員外郎大名等路宣撫司郎中左三部郎<lb/>
中大名等七路宣慰司郎中户部郎中奉政大夫同僉<lb/>
徽政院事兼領太府監奉議大夫同知順天路轉運司<lb/>
事佩金符少中大夫順天路轉運使中議大夫吏部侍<lb/>
<pb n="KR4d0443_WYG_018-40b"/>
郎中書省給事中少中大夫彰徳路總管兼鄂勒佩金<lb/>
虎符曰棟字子才真定鄂勒千户女六人曰茶哥適山<lb/>
東道勸農事董文用曰翠哥適寜晉縣鄂勒千户李天<lb/>
禄曰娃哥適大名府董總管男若水曰仙兒適寜晉寜<lb/>
縣主簿杜彦曰秀仙適完州酒税使石徳潤曰旺哥未<lb/>
笄而卒孫男一十八人女一十九人祇遹於椅定交近<lb/>
二十年知王氏父子為頗詳故録公平生大節為行狀<lb/>
至元十年四月朔武安胡祇遹謹狀<lb/>
</p>
<p>
</p>
  </div>
</body>
</text>
</TEI>