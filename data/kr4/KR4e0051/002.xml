<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4e0051_SBCK_002-1a"/>
蚓竅集卷二<lb/>
　　　　　　　　　　雲間　管　時敏　撰<lb/>
　　　　　　　　　　西域　丁　鶴年　評<lb/>
　五言古詩<lb/>
　　白馬篇<lb/>
白馬行且嘶玉勒錦障泥揚鞭羽林郎宿衛通金閨<lb/>
一朝赴邊急轉戰玉關西長戈揮白日髙旌卷彩霓<lb/>
驅山填火井累石起雲梯烽舉星芒亂弓開月影低<lb/>
分符降赤勒飛箭㝎吽黎㓛許韓彭並名與衛霍齊<lb/>
主恩諒可報國難詎難擠孰甘局郷邑門巷閉蒿藜<lb/>
<pb n="KR4e0051_SBCK_002-1b"/>
　逺逰篇<lb/>
御風日萬里逍遥登逺逰竦身青冥表瞬息四顧周<lb/>
目力隘八極壮志局九州泰山小封垤滄海眇浮漚<lb/>
俯視澒洞間萬彚等蜉蝣浩歌挾洪崖長嘯訪浮丘<lb/>
廻飊欵閶闔謁帝十二樓酌我𬗋霞觴遺我青鳯裘<lb/>
授以長生訣歷刼三千秋從兹謝流俗大塊同悠悠<lb/>
　評曰<hi>飄飄然有輊舉之意</hi>
　　少小從行伍二首<lb/>
少小從行伍而今作飲徒愽錢尋劇孟買劔問風胡<lb/>
結伴軍中戯嗔人醉後扶黄金三萬鎰誓娶陸家姑<lb/>
<pb n="KR4e0051_SBCK_002-2a"/>
少小從行伍千金辦武装日騎官廐馬夜宿酒家娼<lb/>
知已寧論死臨危肻畏強蠻夷知姓字不敢犯封疆<lb/>
評曰<hi>任俠之状儼在目前</hi>
　　銅爵妓<lb/>
銅爵髙臺上西陵古墓邊君恩徒自重妾貌竟誰憐<lb/>
羞掩歌時扇愁登舞後筵惟餘漳浦月三五夜空圎<lb/>
　　二隱圖<lb/>
溪上放舟廽山中負薪暇一笑偶相逢於焉遂清話<lb/>
寧知有秦晉况復論王覇回首總忘機青山夕陽下<lb/>
　評曰<hi>題二隱圖者多矣無若此詩如親與二隱接談者結句尤為脫灑</hi>
<pb n="KR4e0051_SBCK_002-2b"/>
　　星夕<lb/>
牛渚清且淺鵲橋西復東黄姑仙駕動天女錦機空<lb/>
别淚零清露離魂慘驚風如何一水隔一㑹一匆匆<lb/>
　　監生王廷采分教中都國學植槐于庭扁曰槐<lb/>
　　軒求題<lb/>
虚星孕良木植彼文苑中教雨既沾漑枝葉何青䓗<lb/>
常刑庶無犯守護克有終嵗乆已云茂欝然若雲從<lb/>
諸生儼成列弦誦怡清風伊人抱良材樹徳匪爾同<lb/>
當知進修者亦由滋培功<lb/>
　　秋夜<lb/>
<pb n="KR4e0051_SBCK_002-3a"/>
不寐耿長夜攬衣徒歔欷隂蟲吟近砌涼飊動踈幃<lb/>
素抱殊未釋清懽念多違豈惟南飛鵲兹夕無所依<lb/>
　　寫懐<lb/>
朝廽憇公舘殘陽坐来暝踈雨過髙林華月出東嶺<lb/>
流光晨復晡朱顔豈吾永故園歸何時悠然發深省<lb/>
　　病後喜雨謝同寅紀善貝季翔見過<lb/>
夜月忽離畢今晨雨滂沱秋聲落庭樹水氣沒池荷<lb/>
豈云三伏中感此涼意多神清體自適頓然釋煩痾<lb/>
眀當謁公舘仰謝數經過<lb/>
　　曉起<lb/>
<pb n="KR4e0051_SBCK_002-3b"/>
直舘曉晴初官清逺塵俗怡然對簡編庶矣忘榮辱<lb/>
遙峰擁歸雲髙城澹微旭落盡凍青花江南雨新足<lb/>
評曰<hi>秋夜至此四詩有選人風致</hi>
　　聽松樓為國學林敬伯賦<lb/>
涼飈度中林長松發清響震蕩岀巖巒蕭騷納天壤<lb/>
初疑繁絃作復訝驚濤上倐爾若崩奔悠然亦平廣<lb/>
大音本無聲至理奚有象復動陽始生姤静隂已徃<lb/>
逹人居髙眀㑹茲適真飬心静聴轉聰慮屛神逾爽<lb/>
豈彼㕓市間啾啾局塵坱好招陶隱居山中一清賞<lb/>
　　和陸伴讀闓過梅根<lb/>
<pb n="KR4e0051_SBCK_002-4a"/>
江行愜素懐遐覽匪逰冶開蓬望九華隱隱白雲下<lb/>
素波眀逺川青天入平野烟樹澹欲無風泉斷還㵼<lb/>
囙知渼陂舟差勝習池馬斯逰樂未央我輩胡為者<lb/>
　評曰<hi>辭嚴意新</hi>
　　過蕪湖望天門山<lb/>
揚帆下蕪湖梁山在吾目大江從西来天門勢如束<lb/>
川日波上眀野樹烟中緑良朋有佳製每媿貂難續<lb/>
顧兹欲忘言何以慰心曲<lb/>
　　和呉教授晚泊大信阻風<lb/>
樓船遡流上髙帆阻長風大江浩無際一氣何鴻濛<lb/>
<pb n="KR4e0051_SBCK_002-4b"/>
回望天門山峩峩相長雄洪濤走其下屹立西與東<lb/>
不有浮海歎豈無濟川㓛大鵬度寥廓斥鷃守卑樷<lb/>
物理固有定世事徒匆匆張燈啓華筵一笑杯酒中<lb/>
　評曰<hi>辭氣雄渾襟懐曠逹</hi>
　　上慈母磯<lb/>
危石立江中揚帆泝流上潮迴慈母磯木落和尚港<lb/>
野闊風㬌眀秋净天宇廣西望淮山青持杯愜吾賞<lb/>
</p>
<p>
</p>
  </div>
</body>
</text>
</TEI>