<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4f0003_WYG_013-1a"/>
欽定四庫全書<lb/>
御製樂善堂全集定本卷九<lb/>
　雜著<lb/>
　　讀二南<lb/>
夫閨門王化之端生民之始致其貞淑輔佐君子然後<lb/>
夫倡婦随内以閑邪僻而養中正外以施女教而化閭<lb/>
閻易首乾坤書重釐降而我夫子之刪詩復冠以二南<lb/>
其㫖深逺矣盖二南所以著周初風俗之盛由閨門而<lb/>
<pb n="KR4f0003_WYG_013-1b"/>
逹之邦國推之天下者也謂之風者其體製别於雅也<lb/>
繋之於周召者古者陳詩以觀民風各以其地别之故<lb/>
作於岐周封域之内者則謂之周南召伯廵行南國採<lb/>
風而得之者則謂之召南然周召之政教即文王之政<lb/>
教也文王之政教本之關雎得内助也終之麟趾關雎<lb/>
之應也於是及扵江漢逮於汝墳則國中莫不化其政<lb/>
教矣施於南國而南國諸侯化則鵲巢之詩作匪特人<lb/>
也且及於物焉則騶虞之詩作推而至於行露摽梅則<lb/>
<pb n="KR4f0003_WYG_013-2a"/>
南國之人莫不化其政教矣室家之道修則天下之理<lb/>
得夫婦之義正則室家之道修男敬身以率其婦女敬<lb/>
身以從其夫有關雎麟趾之意然後可行周官之法度<lb/>
其語豈或爽哉<lb/>
　　讀鹿鳴至天保六詩<lb/>
嘗讀易之泰象曰天地交泰觧之者曰隂在上而陽居<lb/>
下君下交臣之義也又曰天地之體不可交而以氣交<lb/>
君臣之分不可交而以情交古昔聖王所以維持世教<lb/>
<pb n="KR4f0003_WYG_013-2b"/>
平章百姓使萬邦協和黎民於變者亦頼有此情以相<lb/>
維繋耳故禮以節之樂以和之飲食以薦之賓主以親<lb/>
之歌咏以侑之使惬其情而不流焉其在詩曰我有嘉<lb/>
賓鼓瑟吹笙人之好我示我周行燕賔客而欲其示以<lb/>
大道則君臣交警之意亦寓扵其中矣使臣奔走於王<lb/>
事故作四牡以勞之曰豈不懐歸王事靡盬所以逆探<lb/>
其念父母之心而恤之俻也皇皇者華教使臣曰其諮<lb/>
事而為諏乎諮難而為謀乎諮禮而為度乎諮親而為<lb/>
<pb n="KR4f0003_WYG_013-3a"/>
詢乎欲其俻五善而事無違行也常棣之華燕兄弟也<lb/>
疏其所親而親其所疏失其夲心者也故其詩曰凡今<lb/>
之人莫如兄弟又曰兄弟既具和樂且孺猶恐人之弗<lb/>
喻也又曰是究是圖亶其然乎既樂兄弟且逮友朋焉<lb/>
曰相彼鳥矣猶求友聲矧伊人矣不求友生人君以情<lb/>
接其賔客使臣兄弟友生者如此故其臣作天保之詩<lb/>
以答之其詩曰羣黎百姓徧為爾徳盖既頌且規焉樂<lb/>
而不滛上下和穆醉以酒而飽以徳吾於鹿鳴之什見<lb/>
<pb n="KR4f0003_WYG_013-3b"/>
之孔子曰郁郁乎文哉吾従周言其化行於關雎麟趾<lb/>
而施及於天下禮明樂備豈非文武周公之餘澤哉<lb/>
　　讀邶鄘衛風<lb/>
孔子刪詩三百篇以周南召南為正風以下十三國為<lb/>
變風而以邶鄘為變風之首均諸侯也聖人列衛於首<lb/>
何哉魯衛為王室之懿親既登魯於頌矣則其次莫親<lb/>
於衛又有康叔武公文公之賢是以聖人登之邶鄘衛<lb/>
三國也而所言皆衛事何哉盖衛之子孫稍并此二國<lb/>
<pb n="KR4f0003_WYG_013-4a"/>
而一之耳既并之矣又存邶鄘之名者土風各異其詩<lb/>
盖作於二國之遺民者也邶首栢舟鄘首栢舟衛首淇<lb/>
澳賢侯貞婦有愷悌之徳無邪僻之行作為詩以自見<lb/>
所遇不同而終歸於正然君子讀綠衣終風之詩而知<lb/>
衛之無以為國矣繼以墻茨偕老之刺興桑間濮上之<lb/>
音作而國社以亡由是知閨門為王化之首而男女之<lb/>
際生人之大欲存焉可不大為之防哉張子曰周之興<lb/>
也商民後革及其衰也衛風先變盖衛即商之地書所<lb/>
<pb n="KR4f0003_WYG_013-4b"/>
謂沬土詩所謂沬鄉也其民為商紂所漸染日汨於酒<lb/>
色而不知故雖康叔武公之賢凱風之孝子北門之忠<lb/>
臣北風之智士干旄之大夫簡兮之賢人考槃之隠者<lb/>
亦莫挽其頺風而至於滛蕩而不自禁以是知惡習之<lb/>
易染而難革也<lb/>
　　讀秦風<lb/>
秦㐮公以兵送平王東遷王封之為諸侯能逐犬戎奄<lb/>
有岐豐之地君子於是知平王之庸委舊都以與人而<lb/>
<pb n="KR4f0003_WYG_013-5a"/>
周竟以不振也岐豐乃二南興化之地其民質其風淳<lb/>
其土厚而水深秦之興教之以猛驅之以利其彊毅果<lb/>
敢之資足以成富強而諸侯畏之故其詩如車鄰駟驖<lb/>
小戎無衣諸作莫不美其車馬之盛戰陣之勇而無室<lb/>
家之思論秦風者或哀世道之衰或嘆強秦之敝而余<lb/>
獨怪平王東遷之謬至於此極也夫以秦民之質秦人<lb/>
用之尚能鼔彊毅之氣成招八州朝同列之勢豈其以<lb/>
天王之尊守祖宗之法而反不能興起於仁義厚集其<lb/>
<pb n="KR4f0003_WYG_013-5b"/>
國勢以懐天下哉故定都立國者當審其居重馭輕之<lb/>
勢自上臨下之方而祖宗一定之基切不可苟變也邵<lb/>
康節謂夫子定書以秦誓綴周魯之後知周之必為秦<lb/>
也刪詩亦然齊桓晉文之後惟秦駸駸始大周亡而秦<lb/>
興夫子早見其兆矣余則以為不然魯宗國也秦誓悔<lb/>
過之辭也故載於書至於秦風之後尚有陳檜曹豳四<lb/>
風何所見秦之代周乎錢天錫引吴椘詩無傳而秦風<lb/>
卒不削以證邵言之不謬盖夫子刪詩其存者則間存<lb/>
<pb n="KR4f0003_WYG_013-6a"/>
之其無者不求以補之也吴椘之詩夲不列於周太師<lb/>
之所採則夫子亦置之不論又豈可以此而汨聖人刪<lb/>
定諸經之義哉<lb/>
　　讀無逸<lb/>
尚書自二典三謨以至商周之誥皆古先哲王明臣良<lb/>
輔相與咨儆一堂以為久安之圖後之言治者舍是無<lb/>
他求焉然取其近而切明而審天子臣民皆當奉以為<lb/>
規則銘之於座右者則無逸一書又為最要無逸者周<lb/>
<pb n="KR4f0003_WYG_013-6b"/>
公以成王初政懼其知逸而不知無逸故作是書以警<lb/>
之也始言稼穡艱難重務夲也次言前王之所以享國<lb/>
長久與後王之所以㒺或克夀戒怠荒也次言太王王<lb/>
季文王之抑畏卑服者欲其法祖也又言嗣王無淫逸<lb/>
逰田而以萬民惟正之供者欲其無荒寧而省賦歛也<lb/>
又言古之人猶胥訓誥胥保恵胥教誨者欲其納諫也<lb/>
又言小人怨汝詈汝則皇自敬徳者欲其謹已而無責<lb/>
於人也終言嗣王其監於兹者言雖有盡而情則無極<lb/>
<pb n="KR4f0003_WYG_013-7a"/>
故丁寜反覆欲其永監也自天命之精微至畎畝之艱<lb/>
難無不俻具豈獨成王所當奉以為龜鑑乃萬世之龜<lb/>
鑑也或曰蘇子瞻謂周公作無逸上不及湯下不及武<lb/>
王以為成湯武王非聖人此固非經㫖矣然所以不及<lb/>
成湯武王者抑亦有説乎曰成王守成之君也無逸為<lb/>
守成之君而作也與守成之君言守成之事則欲其法<lb/>
守成之君故殷三宗皆繼體之君文王雖維新周室亦<lb/>
繼王季而為諸侯也故不及成湯武王者盖謂湯武伐<lb/>
<pb n="KR4f0003_WYG_013-7b"/>
夏滅殷固不可與守成之君一例耳詩咏豳風書陳無<lb/>
逸周公之教戒維慇成王之敬勤無怠八百之基定矣<lb/>
　　讀吕刑<lb/>
武王命康叔之言曰惟乃丕顯考文王克明徳慎罰又<lb/>
曰用肇造我區夏越我一二邦以修是明徳慎罰者文<lb/>
王之所以造周而修及鄰國也武王敬明乃罰成王辟<lb/>
以止辟乃辟是武王之代殷興周成王之繼志守成亦<lb/>
在慎兹祥刑也文王以之維新周室武王以之保有四<lb/>
<pb n="KR4f0003_WYG_013-8a"/>
海成王以之嗣受厥命其夲皆在於慎罰用綿八百之<lb/>
基而過夏殷之歴穆王用吕侯為司㓂命之作刑以詰<lb/>
四方其有意於乃祖乃父之慎刑乎論者以為穆王老<lb/>
而耄荒車轍遍天下而財用不足作贖刑之法以歛貨<lb/>
然孔子採之於書者亦取其諄諄教誡官伯族姓哀矜<lb/>
惻怛以民命為重耳其言惟敬五刑以成三徳罰懲非<lb/>
死人極于病則與大舜明刑弼教之意何異然虞廷之<lb/>
贖止於鞭扑而此則及於大辟故令人疑以為歛貨也<lb/>
<pb n="KR4f0003_WYG_013-8b"/>
讀者知其五刑竝贖之非取其矜恤民命之意則幾矣<lb/>
　　讀秦誓<lb/>
孔子刪詩書以商頌魯頌次周頌以費誓秦誓次周書<lb/>
商即周所代以王者魯則宗國而父母之邦也其登於<lb/>
詩書均宜至秦則西戎又非夲國夫子何取於秦而收<lb/>
其誓於尚書之末哉或謂伯禽征徐奉王命以討亂著<lb/>
其是也龍鄭之役無王命而擅兵著其非也或謂秦代<lb/>
周有天下夫子逆知其然而存其誓也二者皆非也何<lb/>
<pb n="KR4f0003_WYG_013-9a"/>
也予奪是非者春秋之權也逆知後事者誕妄之説也<lb/>
二者扵書何有哉登秦誓於書者取穆公悔過之篤而<lb/>
諄諄於良士也孔子曰過而不改是謂過矣子貢曰君<lb/>
子之過如日月之食焉聖賢之誨人改過昭昭甚明今<lb/>
夫布衣里巷之徒自信其志以為可行及遇差慝明知<lb/>
其非而不悔又遂之者皆是也况以千乗之尊自貶其<lb/>
志而従人之是豈非易之所謂見善則遷有過則改者<lb/>
乎且致戒於截截諞言之不可用黄髪無愆之不可棄<lb/>
<pb n="KR4f0003_WYG_013-9b"/>
休休者好善容賢如此其篤有利於國家者如此其至<lb/>
冒嫉者妬賢嫉能如此其甚有害於國家者如此其極<lb/>
故夫子収之簡末以繼典謨訓誥之遺其垂訓也大矣<lb/>
或曰春秋譏秦晉用兵之失起釁於龍鄭即一事而聖<lb/>
人於書則嘉之於春秋則譏之何哉曰書之意主於勸<lb/>
善其詞恕春秋之意主於懲惡其法嚴聖人何容心哉<lb/>
　　讀董江都賢良三策<lb/>
漢承秦敝文教未興髙祖撥亂返正文㬌休養生息至<lb/>
<pb n="KR4f0003_WYG_013-10a"/>
於孝武表章六經興學校之政首舉賢良方正之士策<lb/>
之於廷而董江都以宿學碩儒實對其問首策陳天人<lb/>
相感之理二策言修明教化興太學以養天下之士三<lb/>
策勸帝法天盡性知仁義重禮節安處善樂循理盖内<lb/>
聖外王之道修己治人之方無不偹於三策之中而所<lb/>
謂諸不在六藝之科孔子之術者皆絶其道勿使竝進<lb/>
武帝用之以罷申韓蘇張之學尤為有功於聖教使武<lb/>
帝信任仲舒大究其用則將有光於文景而賢相若蕭<lb/>
<pb n="KR4f0003_WYG_013-10b"/>
曹軰俯出其下又豈有窮兵黷武之禍舟車緡錢之失<lb/>
哉而擯之江都以終其身君子讀其策想見其為人盖<lb/>
不為江都惜抑為武帝惜也世之論者謂漢儒通曉經<lb/>
術宋儒深於理學夫窮經即所以明理而理學未嘗不<lb/>
衷之於經術漢之董子宋之程朱又豈可以經術理學<lb/>
限哉程子曰董仲舒有儒者氣象可謂的論矣<lb/>
　　讀楊漣劾魏忠賢二十四大罪疏<lb/>
自古寺宦之亂人家國者多矣其始未嘗不為小忠小<lb/>
<pb n="KR4f0003_WYG_013-11a"/>
信以結人主之知使外言不得而入人主信之不疑然<lb/>
後攬權肆虐無復忌惮而君上之操柄失矣縦復疾其<lb/>
所為欲引外廷之助以除之而近在肘掖禍起蕭墻望<lb/>
夷之事甘露之變良可寒心予讀楊漣劾魏忠賢二十<lb/>
四大罪疏而知其不為趙髙仇士良之所為者亦㡬希<lb/>
耳而熹宗略不加省専意庇璫吾以為熹宗之黯直甚<lb/>
於彼二主耳盖二世文宗猶能知其為不善而欲去之<lb/>
熹宗則始終信任之靡他且屬懐宗以信任忠賢吁惑<lb/>
<pb n="KR4f0003_WYG_013-11b"/>
之甚矣然使熹宗而有欲去忠賢之心忠賢其遂甘心<lb/>
以受熹宗之斥哉是知人主不可不延納賢良以自為<lb/>
助而宵人在側附者如蟻大權已歸雖欲去之豈可得<lb/>
乎故熹宗之用忠賢也王心一首言之侯震暘繼言之<lb/>
周宗建又繼言之文震孟因講學之疏而直陳其奸劉<lb/>
之鳳因内操之疏而指其不測至楊漣二十四罪之疏<lb/>
上而忠賢之奸佞畢露盖不可一日而容於天地之間<lb/>
矣使熹宗觀此疏而赫然震怒大振乾綱申春秋無將<lb/>
<pb n="KR4f0003_WYG_013-12a"/>
之誅比漢法不道之律則忠賢之羽翼猶未成而忠賢<lb/>
之流禍固亦未甚酷也至楊漣左光斗軰駢首被戮而<lb/>
毒流縉紳元氣凋喪余謂明室之亡不亡於崇禎之有<lb/>
流賊而亡於天唘之用魏璫然則楊漣此疏明室存亡<lb/>
之所繋也而不用且加誅焉甚矣熹宗之黯也<lb/>
　　擬程明道請修學校尊師儒取士劄子<lb/>
臣聞天得一以清地得一以寧聖人得一以為天下貞<lb/>
故天地之大無不覆幬而春夏秋冬分其序山川河嶽<lb/>
<pb n="KR4f0003_WYG_013-12b"/>
效其靈天地惟以一元之氣主之而已矣聖人之徳無<lb/>
不光被而三公六卿分其職百司庶吏效其勤聖人亦<lb/>
惟恭已南面而已矣何則大本已立而所任者得其人<lb/>
也古昔聖王之治天下少則習之業長則才諸位是以<lb/>
人君南面正位而人稱其官天下以治萬邦以寧與天<lb/>
同意者也有宋五星聚奎實主文治而教化未興郅治<lb/>
未隆者盖事不師古未得其道耳臣愚以謂使賢者在<lb/>
位能者在職必先於取士取士之道在於興學校而學<lb/>
<pb n="KR4f0003_WYG_013-13a"/>
校之興又在於尊師儒請條其事陳之於左記曰司徒<lb/>
修六禮以節民性明七教以興民徳書曰天降下民作<lb/>
之君作之師又曰若有恒性克綏厥猷惟后三代而上<lb/>
未有不明道重師以覺斯民者也秦漢以降聖學不明<lb/>
異端蜂起各守師説簧鼓於世是以上無以持一統而<lb/>
愚民不知所遵守為今計者莫若尊明正道選天下之<lb/>
賢才擇其學業大明體用醇俻者以為太學之師其餘<lb/>
以為天下郡縣之師不數年間郡縣州里皆有英俊之<lb/>
<pb n="KR4f0003_WYG_013-13b"/>
士矣此興學校之必在於尊師儒也古者王公以下至<lb/>
庶人之子弟自八嵗而入小學教之以灑掃應對禮樂<lb/>
射御書數及其十有五年然後入大學而教之以窮理<lb/>
正身修己治人之道是以國有學鄉有校黨有庠凡所<lb/>
以教民於幼稚以成其徳而正風俗也漢唐以後學校<lb/>
為具文無教養之實願陛下申命有司俾州縣各立學<lb/>
校鄉學則散處於鄉以教八嵗以上之小學擇其最者<lb/>
以教大學成人之士取民之俊秀者充弟子員則民知<lb/>
<pb n="KR4f0003_WYG_013-14a"/>
禮義㢘恥而賢才可得矣師儒立而正道明學校修而<lb/>
人才衆然後使郡縣各以其學之子弟舉其賢者貢之<lb/>
京師萃之太學以考其才任之以事以觀其績察其善<lb/>
否而黜陟之則天下之英俊皆登於朝而取士之道得<lb/>
矣此取士之必在於興學校也夫如是則賢人在朝風<lb/>
俗隆美使天下後世謂陛下為有宋致治明主子孫承<lb/>
之萬世永頼臣不勝欣幸<lb/>
　　擬胡安定置經義治事二齋記<lb/>
<pb n="KR4f0003_WYG_013-14b"/>
學校為養才之地所以淑其性情俾歸於道徳明禮義<lb/>
㢘恥之習興孝弟慈譲之行以俻國家異日之用古者<lb/>
百官得其人萬事得其理未有不由於斯也今天子聖<lb/>
神宰輔賢明建中出治使天下郡各立學學有教授之<lb/>
員以誘廸秀民膺斯職者宜體君相牖民覺世之心彰<lb/>
古聖成徳達材之教講明正學陶冶羣英方為無忝余<lb/>
承命来是邦為多士師敢不殚盡心力以佐休明謹就<lb/>
學中立經義治事二齋其有學識開通潜心義訓能辨<lb/>
<pb n="KR4f0003_WYG_013-15a"/>
同異不乖正道者入吾經義齋相與講求至是而浮泛<lb/>
剽竊持其偏見者不與焉農田水利會計邉防事之不<lb/>
可不治者也明於此者入吾治事齋相與究切實用而<lb/>
拘牽不通與夫俗士功利之談不與焉盖明經所以立<lb/>
夲治事所以逹用夲不固則用何由精而用之所以能<lb/>
達端惟夲立是賴二者雖不可以分而教者當各就其<lb/>
性之所近多士尚體予意窮經者必因經以明事治事<lb/>
者必因事以求經體用兼修夲末一貫而不為空言則<lb/>
<pb n="KR4f0003_WYG_013-15b"/>
豈惟不負教者諄諄之苦心將見才成徳立濟濟彬彬<lb/>
異日立朝廷之上引經執禮守正不阿賛治分猷天工<lb/>
能亮者皆吾黨之士也多士勉乎哉<lb/>
　　擬尹和靖六有齋記<lb/>
余嘗思古之學者為己今之學者為人春秋時文人學<lb/>
士徇物喪已孔子已深切言之至於今更有甚焉其背<lb/>
馳聖道毫不為己固不待言即世所稱為建功立績思<lb/>
効時用以自見者原其心勢利而已矣夫學也者古以<lb/>
<pb n="KR4f0003_WYG_013-16a"/>
養徳今以飾名古以利人今以欺世思反其初其在内<lb/>
外兼修存存不已乎善夫先正横渠先生之言曰君子<lb/>
言有教動有法晝有為宵有得息有養瞬有存夫言期<lb/>
其有教則必不敢為悖道之言動期其有法則必不敢<lb/>
為非禮之行晝有為宵有得則無一日之玩愒也息有<lb/>
養瞬有存則無俄頃之滑湣也以是持已則内外兼修<lb/>
存存不已之道也於以反其初不難矣人之生也其性<lb/>
無不善而其情有善有不善吾亦人也吾安知吾性之<lb/>
<pb n="KR4f0003_WYG_013-16b"/>
果能制吾情乎吾安知吾情之果能若吾性乎情可制<lb/>
也性不可流也何以防其流而使之若哉有吾六有之<lb/>
法存焉六有者非吾言也横渠之言也非横渠之言也<lb/>
有言有動以晝以宵以息以瞬者所同有也日従事於<lb/>
六有之中而私與邪莫之有焉則所謂有其有有其有<lb/>
然後天良存恐吾之志不終也因以名其齋<lb/>
　<lb/>
御製樂善堂全集定本巻九<lb/>
</p>
<p>
</p>
  </div>
</body>
</text>
</TEI>