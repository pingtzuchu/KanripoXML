<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>忠義集巻五</head> <lb/>
    <p>
<pb n="KR4h0079_WYG_005-1a"/>
欽定四庫全書<lb/>
　忠義集巻五<lb/>
　　　　　　　　　　　　元　趙景良　編<lb/>
　　昭忠逸詠<lb/>
　　　淮東制置使李公<hi>庭芝</hi>
　　　　<hi>按淮東路有九州二十縣王揚州禹貢淮海惟揚州春秋屬吳越漢吳  國景帝更江東</hi>
　　　　<hi>武帝更廣陵隋唐為揚州宋朝陛節度</hi>
淮海曾聞一偉人十年卧䕶息邊塵重來鐵騎攻城急<lb/>
<pb n="KR4h0079_WYG_005-1b"/>
旋執金戈赴陣頻夢入甌閩期立極路遵通泰倐捐身<lb/>
平山堂下悲風起魂繞瓊花萬樹春<lb/>
　　　都統制姜公<hi>才</hi>
君是磻溪幾葉孫六韜貯腹䕶邊屯三軍鏖戰嗟無地<lb/>
孤壘環攻恨出門嚼舌血飛怜勇士衝冠氣憤憶忠魂<lb/>
男兒南八今重見同翫睢陽月一㾗<lb/>
　<hi>襄師吕文煥降時庭芝罷居鎮江宋朝俾再鎮揚州庭芝馳入戎馬滿郊幾為所薄至元十二年丞相巴</hi>
　<hi>延既下沿江諸郡乃留平章阿珠鎮𤓰州自以四月十三日入燕奏事張世傑復常州命劉師勇守之自</hi>
<pb n="KR4h0079_WYG_005-2a"/>
　<hi>帥舟師由海道向金山約庭芝自揚州出兵向𤓰洲殿帥張彦自常州向鎮江期以五月一日三路並進</hi>
　<hi>與北師決死戰奪江面以通淮浙之脉議已定㑹連日西北風大作庭芝疑海舟必乗風已至金山乃不</hi>
　<hi>俟元約即以四月廿八日命都統姜才率步騎侵晨掩擊時北兵輕視揚州謂不能出軍雖城揚子橋而</hi>
　<hi>守備終踈才破其城殺獲甚衆部下勸才保勝歸才曰吾受命取𤓰洲何敢以小誤大事遂趍𤓰洲則世</hi>
　<hi>傑海舟未至也才失勢大兵方圍真州皆移營救𤓰洲阿珠先登搏戰才力戰至晡不能勝才率騎退走</hi>
　<hi>而所部步兵遮其歸路才自殺步兵取道還揚州城大兵追至城下騎兵死者十八九五月一日世傑舟</hi>
　<hi>師如期至金山則才兵已敗矣世傑乃結陣焦山值風弱海舟不能動㕘政董文炳以快船進攻徃米如</hi>
　<hi>飛世傑竟敗獨彦爽約自保兵不出淮事遂去揚恃通泰為援大兵又築灣頭城斷通泰往来之路秋七</hi>
<pb n="KR4h0079_WYG_005-2b"/>
　<hi>月才再出兵攻其城不克而走步兵懲前敗乃自殺騎兵之退走者於是騎兵死者十八九步兵死者十</hi>
　<hi>五六而揚之精甲皆盡閉關不復出㑹益王稱帝於福州間道召庭芝為右相兼樞密使庭芝拜命乃命</hi>
　<hi>淮東朱煥代帥自與才将輕騎趍通泰謀泛海歸福州庭芝甫出城煥即以揚州降大兵亟追庭芝僅得</hi>
　<hi>入泰州重兵圍城知州孫泰臣開門降庭芝及才被執俱不屈械至揚州斬庭芝而㘘才才臨刑含血噴</hi>
　<hi>罵不絶口淮東諸郡皆降</hi>
　　　浙西提刑徐公<hi>道隆</hi>湖守趙公<hi>良淳</hi>
　　　　<hi>按浙西路有八州三十九縣吳湖州揚域秦置烏程縣東漢立安吉吳置  興郡隋置湖</hi>
　　　　<hi>州宋陞昭慶軍寳慶改安吉州</hi>
<pb n="KR4h0079_WYG_005-3a"/>
太湖殺氣貫天章貔虎如雲壓古杭羽檄星馳徵魏闕<lb/>
牙檣風逆急勤王軍摧鋒鏑鬼猶厲將躍波濤骨亦香<lb/>
更有湖州賢太守細君同壽碧蘭堂<lb/>
　<hi>道隆字伯謙婺之武義人以父任入仕汪立信制置京湖奏請道隆為㕘議官甲戌立信除刑部尚書道</hi>
　<hi>隆偕賔客十人去江陵明年趙孟傳制置淮西以道隆參其軍事後除浙西提刑大兵寖迫文天祥弃平</hi>
　<hi>江潰卒四出為浙西患苦安吉尤甚知州趙良淳莫知所為有㫖令道隆措置既至取潰卒肆掠者竿其</hi>
　<hi>首于市牛監軍遁去時范文虎程鵬飛管景模俱遺書誘降道隆焚書斬使丞相巴延軍臨平臯亭山令</hi>
　<hi>道隆間道入援不敢輒留時水陸皆有北兵道絶不通議由太湖經武康臨安縣境勤王即日乗舟出臨</hi>
<pb n="KR4h0079_WYG_005-3b"/>
　<hi>湖門泊宋村良淳唯倚道隆道隆既去或告趙緫領與可欲挾知州以降良淳聞之與婦同縊於州治之</hi>
　<hi>碧蘭堂乙亥除夕也正旦黎明追兵及道隆於江陵親從軍三百人與殊死戰於船上食時矢竭槍槊折</hi>
　<hi>一軍盡没長子載孫由舩後<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>蹈水死道隆知不能脱還入船中端坐繩床大兵去道隆衣掖至北舟有</hi>
　<hi>間一卒以道隆衣冠置所乗舩中曰吾總管説降與乗舩還城不降且贏而俘之令我置衣此船須其降</hi>
　<hi>而後與禁人母得輒登舩有頃兩兵掖道隆旋因得出船馬門持道隆者稍怠道隆亟躍水中死北将猶</hi>
　<hi>令左右挽弓射水餘兵有脫入臨安者事聞十六日宋朝令贈官賜諡厚䘏其家立廟安吉官其子孫越</hi>
　<hi>三日宋亡不及矣</hi>
　　　參政髙公<hi>應松</hi>
<pb n="KR4h0079_WYG_005-4a"/>
腸斷呉山錦綉叢六更聲絶海潮空千門鎖月移行在<lb/>
八駿乗風憇㑹同扈蹕孤臣慙主辱征鞍萬里哭途窮<lb/>
兩宫緩緩趍朝陛囘首天南獨死忠<lb/>
　<hi>應松福州長樂人也登開慶己未進士第由衡州教時授通判廣徳軍召為國子監丞乙亥十一月入國門</hi>
　<hi>獨松闗已破十二月兼權禮部員外郎翰林權直至明年丙子止月文天祥張世傑入衛時京城義兵踰</hi>
　<hi>十八萬欲巷戰死國丞相陳宜中守和議收在城兵人心皇皇宜中懼夜遁先是賈似過潰師魯港退駐</hi>
　<hi>揚州圖再舉殿帥韓震欲䕶駕遷幸然後議和宜中一反似道所為斬震貶似道後大兵至城下倉卒請</hi>
　<hi>和丞相伯顔首問輯震頭何在天祥賛宜中復議幸閩廣太皇不許故弃三宫而遁范文虎引大兵自湧</hi>
<pb n="KR4h0079_WYG_005-4b"/>
　<hi>金門入舉朝奔竄留者九人如應松及正言陳春伯侍郎翁仲得大理卿郭珙皆三山人也二十日除應</hi>
　<hi>松中書舍人直學士院二月初二日賜在城文武官各二階旌其不遁也初六日除權工部侍郎九日除</hi>
　<hi>端明殿學士簽書樞密院事㕘知政事未㡬宰執吳堅賈餘慶家鉉翁等俱赴北太皇命應松與劉叔子</hi>
　<hi>赴都堂視事時國事己去擁虚器耳三月十二日兩宫赴北應松扈從至燕四月二十七日也明日即絶</hi>
　<hi>粒不語越七日卒</hi>
　　　蜀帥張公<hi>珏</hi>　<hi>按蜀夔州路有十五州三十九縣  重慶府在夔州路古巴國</hi>
　　　　<hi>秦置巴郡劉璋為永寜郡先主為巴東郡唐渝州又南平郡宋朝先宗潜邸陞州為府</hi>
玉壘雲浮五十秋關西虓将勇無儔三吳甑墮猶堅守<lb/>
<pb n="KR4h0079_WYG_005-5a"/>
八柱唇亡不耐愁瀘水捷收勞騕褭䕫門機伏失兠鍪<lb/>
吾君不負吾寜死遺恨誰怜快敵讐<lb/>
　<hi>至元十二年乙亥夏荆湖諸郡俱歸附蜀之音問不復與西南通制置使知重慶府張珏猶振厲自立招</hi>
　<hi>討梅應春以江安歸附珏遣兵收復擒應春至重慶府臠之大兵收取江安所部州郡俱降惟張起岩帥</hi>
　<hi>夔與珏共為宋守屹然雙城勢窮援絶屢以虎符招珏珏不從帳下将有勸其降者珏未果将遂畔夜開</hi>
　<hi>關納大兵珏率親兵巷戰不勝登舟欲下䕫就起岩至中途隨行将士利重賞且念妻子俱已陷重慶遂</hi>
　<hi>執珏歸附終不肯降㑹應春之子朝燕訴前事復父仇珏遂遇害</hi>
　　　大社吳公<hi>楚才</hi>　<hi>建昌軍在江西路南建昌揚域吳境漢南城縣  唐陞為</hi>
<pb n="KR4h0079_WYG_005-5b"/>
　　　　<hi>建武軍宋朝改建昌軍紹興八年析南城縣上五鄉置新城縣於黎灘鎮又析南豐縣之</hi>
　　　　<hi>半置廣昌縣於掲坊耆今領縣四</hi>
誰道旴江一布衣龍韜虎畧豈知蹊鉏耰列陣螳初奮<lb/>
鼙皷臨風馬已嘶漢将追奔飛白刅楚囚覊縶化紅泥<lb/>
寵襃已矣忠難泯不向泉關嘆噬臍<lb/>
　<hi>吳楚才建昌南城人名炎以字行世業儒乙亥冬十二月建昌歸附明年春正月楚才於其鄉嶺村紏聚</hi>
　<hi>丁壯稱義兵張榜聲罪是時黄萬石猶以江西制置使走邵武楚才遂繇邵武太守黎靖徳請於萬石乞</hi>
　<hi>濟師萬石不許而授楚才迪功郎權制置司計議官以安之且戒勿興兵楚才不聼二月三日自嶺村率</hi>
<pb n="KR4h0079_WYG_005-6a"/>
　<hi>衆晨炊蓐食将攻城鉦鼓震動甫至近郊之龜湖城中出步騎三道蹴之楚才所部俱鄉農鎧仗不備又</hi>
　<hi>倉卒起義未經練習一見大兵輒噪罵北騎左右馳突其衆大奔尾襲殺百十人奪其長梯鉄鈎等因進</hi>
　<hi>攻嶺村拒以木柵不得入事聞益王元帥府承制遷楚才宣議郎帯行大社令知建昌軍俾聚兵圖再舉</hi>
　<hi>萬石匿其命楚才既失利且乏援大兵誘降其衆衆多解去楚才走光澤縣為人所擒及其子應登以獻</hi>
　<hi>於建昌坐獄上司遣録事婁南良訊之南良詰之曰汝何為錯作此事楚才抗聲曰不錯如府録所為乃</hi>
　<hi>大錯爾府録受宋朝官爵今乃為敵用還思身上緑衫於何處得來我不過鄉村一秀才特為忠義所激</hi>
　<hi>欲為國出力事雖不成正不錯也南良愧而語塞至六月末楚才宗人吳浚奉密㫖為江西制置招討使</hi>
　<hi>起兵廣昌縣建昌遂斬楚才父子傳首諸邑時益王登極於福州聞而哀之特贈五官為朝奉郎即邵武</hi>
<pb n="KR4h0079_WYG_005-6b"/>
　<hi>建昌境上立廟贈額忠勇</hi>
　　　儒士王公<hi>士敏</hi>　<hi>吉州在江西路陵荆揚之域吳地東漢置廬  郡吳孫皓</hi>
　　　　<hi>置安成郡隋改安福縣又改廬陵郡領縣八太和是其一縣也</hi>
此行無復望生還留取哀吟宇宙間報國豈能恢漢土<lb/>
遺民空自戀吳山清風勁節英靈在斜日沉輝歴數慳<lb/>
寂寂圜扉終不悔忠魂莫恨左輪殷<lb/>
　<hi>士敏吉州太和人也至元十二年江西諸郡既歸附明年士敏與針匠劉世超聚兵興復兵敗世超縊死</hi>
　<hi>嚼血書石云生為趙民死為趙鬼赤心報國一死足矣士敏入獄書詩於裾云此行無復望生還一死都</hi>
<pb n="KR4h0079_WYG_005-7a"/>
　<hi>歸談笑間大地皆為腥血染好收吾骨首陽山竟死於獄中</hi>
　　　樞密丞相陳公<hi>文龍</hi>
　　　　<hi>按福建路有八州四十九縣始興化軍在福建路揚域陳文帝朝莆田地  見載籍唐析</hi>
　　　　<hi>泉州置豐州領莆田縣又置武榮州莆田𨽻焉宋置太平軍改興化軍割莆田縣屬馬今</hi>
　　　　<hi>領縣三</hi>
曾聴臚傳冠集英當時御筆為更名淳熙相譜家氊復<lb/>
徳祐樞臣國脉傾鄉部孤臣迷殺氣囊山一皷張軍聲<lb/>
首丘只戀行都土愁絶萱闈訴不平<lb/>
<pb n="KR4h0079_WYG_005-7b"/>
　<hi>文龍字徳剛興化軍人祖俊卿事孝宗為名宰相開國於魏諡正獻文龍有文學負氣節理宗朝為太學</hi>
　<hi>生名子龍咸淳戊辰度宗初試進士對䇿稱㫖擢第一御筆改今名授宣議郎簽書鎮東軍節度判官㕔</hi>
　<hi>公事踐歴舘閣為監察御史兼崇政殿説書似道行公田浙西苦之文龍在臺抗疏力爭辭㫖剴切似道</hi>
　<hi>不得已為罷浙西判官洪起畏以自解而左遷文龍大理少卿出知撫州似道怒未釋風言者劾之罷歸</hi>
　<hi>里似道敗召文龍為左史以至執政甫五月丐歸丙子五月行朝召拜樞密使秋九月拜閩廣宣撫使鎮</hi>
　<hi>興化軍平石手之亂冬十一月降将王世強引大兵攻閩宋主航海福州守臣王剛中降遣使徇興化文</hi>
　<hi>龍斬之縱其副以還復書世強剛中責以負國且自署曰理宗學生度宗狀元徳祐樞密景炎宰相大兵</hi>
　<hi>進攻文龍遣其将設伏捷于囊山寺前帥大怒大合水陸並進先執其姻家許自使致書誘降文龍復楚</hi>
<pb n="KR4h0079_WYG_005-8a"/>
　<hi>書斬使鉄騎四合圍城文龍拒之戰不克城陷被執逼其降不屈咸凌挫之文龍自指曰滿腹子節義文</hi>
　<hi>章汝曹還忍相逼耶衆皆義之乃執以如燕在道數罵辱送騎行至臨安而卒文龍既死義繫其母於福</hi>
　<hi>州之尼寺卧病無醫藥左右或感泣母曰吾今死無憾矣但恨不一見吾兒當與之共訴於地下耳及卒</hi>
　<hi>皆曰此母能産佳兒為之歛𦵏焉</hi>
　　　嗣秀王<hi>與檡</hi>瑞安守臣<hi>方洪</hi>
派接天潢本近親更生忠節古無倫千軍守禦来閩路<lb/>
半嵗勤王䕶宋民巷戰血流生不辱劍飛魂逝死能神<lb/>
風流喜遇莆城友㩦手泉扄萬古春<lb/>
<pb n="KR4h0079_WYG_005-8b"/>
　<hi>丙子春秀王為兩浙閩廣察訪使二月至福州五月益王登極而帝舅楊亮節居中秉權與檡自以國家</hi>
　<hi>親賢多所諌止遂犯忌嫉諸将憚之未幾大兵逼浙東乃命與檡出瑞安與守臣方洪共任備禦朝紳言</hi>
　<hi>與檡有更生之忠曹王臯之才宜留輔以隆國本譛者益急卒遣之冬十月瑞安守圍城中危急與檡洪</hi>
　<hi>誓以死守小校李雄夜開門納大兵與檡洪率衆巷戰兵敗被執㕘政董文炳㐲而問之曰汝為秀王邪</hi>
　<hi>今能降乎與檡叱之曰我國近親恨不殺汝以報陛下今力屈而死分也尚何問馬遂殺之洪亦伏節而</hi>
　<hi>死洪莆田人也</hi>
　　　建寜儒士朱公<hi>浚</hi>　<hi>建寜府在福建路分建寜揚域漢置冶縣後  冶地</hi>
　　　　<hi>南部曰建安唐改建安郡又改建州宋陞建寜軍孝宗潜邸陞建寜府</hi>
<pb n="KR4h0079_WYG_005-9a"/>
身披薜荔去瓊琚遞遞南來八使車人隠考亭春自逺<lb/>
馬嘶分水難誰紓好扶名義垂千載不把衣冠辱四書<lb/>
為守彜倫先訓在潔身珎重返吾初<lb/>
　<hi>浚字深原建寜府人酷嗜墨刻人號之曰朱古碑大兵至其家浚曰豈有朱晦翁孫而失節者哉遂自死</hi>
　<hi>時江西帥府遣入使入閩説降</hi>
　　　處士林公<hi>同</hi>　<hi>福州在福建路七揚州域周七閩地閩子孫分  種楚秦為閩</hi>
　　　　<hi>中郡閩君搖為越王都冶漢分冶地為㑹稽東南二郡故曰東冶陳置閩州隋改泉州唐</hi>
　　　　<hi>更福州閩王王審知升武威軍宋朝陞福安府領縣十福清是其一縣也</hi>
<pb n="KR4h0079_WYG_005-9b"/>
九廟三宫已盡傾尚從海島寄神京血書矮壁存吾節<lb/>
氣貫長虹任汝烹身殞九京忠義著名香七聚鬼神驚<lb/>
海風蕭颯含悲憤疑是當年肆罵聲<lb/>
　<hi>至元十二年泉福既歸附明年春宋主在海上命將收復圍泉州未下福州興化劍邵復歸宋前監丞劉</hi>
　<hi>仝子家福清糾合義兵即故直寳幸閣林瑑舊宅置局曰忠義招募卒伍以仝子為福建招撫使冬大兵</hi>
　<hi>至諸郡復失兵向福清仝子遣兵拒之大敗有林同者字子真瑑之孫寒齋髙士公遇之嗣也號空亝處</hi>
　<hi>士孝謹亷謙而深於詩以世澤受官棄不仕有父風馬仝子既建局於其家敵至衆勸其避不從乃盛服</hi>
　<hi>坐堂上題其壁曰生為忠義臣死作忠義鬼草間足可活吾不忍為爾諸君何為者自古皆有死俄而大</hi>
<pb n="KR4h0079_WYG_005-10a"/>
　<hi>兵至執而詰之同大罵竟遇害</hi>
　　　丞相陸公<hi>秀夫</hi>
八面兵威八面攻馮夷飛血洗千篷波翻水寨乾坤震<lb/>
風仆穡旗社稷空百辟散班奔鷁首孤臣扈蹕憇龍宫<lb/>
茫茫南國重囘首一片丹心照海紅<lb/>
　　　樞密張公<hi>世傑</hi>
　　　　<hi>按廣東路有十州四十縣趙廣州在廣東路揚域百粤地秦置南海郡  佗自立為南海</hi>
　　　　<hi>王漢因封之武帝始定為南海等郡孫權遷州于畨禺孫休分交州置廣州理畨禺晉因</hi>
<pb n="KR4h0079_WYG_005-10b"/>
　　　　<hi>之宋齊皆為廣州隋改廣州為畨州煬帝改為南海郡唐置廣州總管府以廣桂容邕安</hi>
　　　　<hi>南五府𨽻之唐末分為東西道改嶺南節度陞為東道節度使黄巢攻破廣州以士卒疾</hi>
　　　　<hi>疫乃去掠湖湘賜東道為清海軍節度宋朝平嶺南地歸版圖仍舊為清海軍節度陞為</hi>
　　　　<hi>帥府統郡十四領縣八治南海畨禺二縣新㑹是其一縣也</hi>
曾擁貔貅奏凱歌厓山雲暝竟蹉跎地空九有棲荒服<lb/>
寨列千艘保海阿龍躍璽況天若此烏鳴矴絶事如何<lb/>
鯨波沃日炎光熄凛凛英魂尚枕戈<lb/>
　<hi>厓山在廣州新㑹縣葢廣之海門也東通廣州僅容輕舠南入于海猶二百里水勢如牛角然殊非地利</hi>
<pb n="KR4h0079_WYG_005-11a"/>
　<hi>而張世傑乃奉祥興主自碙州駐此識者惑之至元十五年戊寅冬十二月制置凌震小捷於廣州城下</hi>
　<hi>世傑喜曰北無能為入夏且復走矣乃不嚴備而於厓山東岸立草屋曰行宫月朔則行朝㑹之禮從官</hi>
　<hi>亦各結草屋以便起居及周文英自漳州来乃知别有北舟水陸並進世傑驚議守禦有告者曰北舟旦</hi>
　<hi>夕至若塞海口我不能進退矣請乗其未至移我舟以塞之戰而勝固幸不勝猶可西走也世傑以士卒</hi>
　<hi>航海乆多有離心恐一動則星散乃曰頻年航海何時足了今須與一决勝負爾乃悉焚草市以巨艦千</hi>
　<hi>艘結為水寨船尾皆外向上設戰栩為死守計衆皆危之無敢諌者明年己夘止月二日浙東帥張𢎞範</hi>
　<hi>舟師發潮陽直趍崖山二十日江西帥李恒發廣州率哨船㑹師世傑不寨山門䕶水寨乃縱北舟入逼</hi>
　<hi>寨十六日北舟大集蔽塞江面世傑方調輕舟出戰猶能牽取數舟𢎞範所部俱海艘無哨船可以趨利</hi>
<pb n="KR4h0079_WYG_005-11b"/>
　<hi>故世傑以輕舟徃來樵汲自如衆議恐恒以廣州舟至則樵汲絶矣世傑乃遣文英将步兵王道夫将蜑</hi>
　<hi>船迎擊又促凌震入衛已而文英遁入新州道夫與恒遇不戰而遁震亦不至二十三日恒至厓山以哨</hi>
　<hi>船阻輕舟樵汲路絶毎日止候潮平唯有淡水至汲以供日用舟中糧猶可支半年二帥屢遣使諭降世</hi>
　<hi>傑輒厚禮其使唯請退屯乞廣東一道以奉趙氏宗廟軍中聞者歔欷二帥令盡取舳艫與南船對壘即</hi>
　<hi>北岸立砲且縛船載火南舟張布幙以當砲石縛長竿於船尾以當火船二月初二日夜都統張達領快</hi>
　<hi>船出攻北之哨船敗亡失甚衆初四日定議進攻初五日三面進逼水寨初六日晨炊蓐食恒乗早潮退</hi>
　<hi>帥北面海船進攻酣戰至午殺傷相當恒以船深入千户林茂躍登南船千户曽勝百户解清繼之攻西</hi>
　<hi>北角士衆潰俄而晚潮至恒舟不能駐僅奪數舟而還𢎞範乗潮生帥南面海船進攻世傑摘北面守兵</hi>
<pb n="KR4h0079_WYG_005-12a"/>
　<hi>䇿應士衆傷殘俱無鬪志恒復麾北面海船夾攻呼聲動天地水寨表裡受敵㑹有仆其檣竿之旗者諸</hi>
　<hi>船風靡穡旗俱仆世傑知事去即抽精鋭入中軍自衛諸船奔潰招摭翟國秀團練使劉浚解甲降貴官</hi>
　<hi>士女多腰金赴水自況死者數萬人北舟進擊中軍戰至晡海霧四昏咫尺不辨風雨大作潮勢退世傑</hi>
　<hi>與少保蘇劉義都統張達尚書蘇景瞻等十九舟斫斷矴石乗風水之勢決團南走宋主舟重大駐内水</hi>
　<hi>為外舟壅隔不得動丞相陸秀夫先沉妻子于水乃奏請宋主死社稷以金璽繫主腰秀夫抱赴水死之</hi>
　<hi>宫人牽衣胥溺者十數輩二帥止謂世傑必奉宋主南奔恒率海舟追逐𢎞範留部分降附訊降人始知</hi>
　<hi>祥興君相俱赴水遂大搜金帛拘括将士所掠皆歸𢎞範尋於軍中得金璽訊之卒云於小兒浮屍上得</hi>
　<hi>之不識為璽也懼為人所知棄其屍矣與降人言合恒迢世傑至髙州界不及世傑後二舟來降恒班師</hi>
<pb n="KR4h0079_WYG_005-12b"/>
　<hi>於厓山刻石紀功而還世傑等南奔不能達占城于是囘船沿海收散卒承宣使周文英等皆㑹四月八</hi>
　<hi>日至海陵港遇颶風船破溺死明日文英收其屍火於海濱文英以世傑樞密印及餘兵赴廣州降</hi>
　　　江東制置使謝公<hi>枋得</hi>
　　　　<hi>按江東路有九州四十三縣郡信州在江東路揚域吳楚地三國屬鄱陽  葛陽縣地陳</hi>
　　　　<hi>葛陽改為弋陽唐置信州領縣六江饒州在江東路揚域楚地秦鄱陽縣屬九  漢置鄱</hi>
　　　　<hi>陽屬廬陵隋改饒州南唐永平軍宋復饒州領縣六  安仁是饒之一縣  弋陽是信之</hi>
　　　　<hi>一縣</hi>
草履麻衣謾蔽形十年賣卜慣零丁願從楚地師龔勝<lb/>
<pb n="KR4h0079_WYG_005-13a"/>
欲向遼城友管寜采石吟成期絶粒娥碑讀罷棄餘齡<lb/>
一門盡節均無愧千載西山叠叠青<lb/>
　<hi>枋得字君直信州弋陽人左目重瞳腦若伏犀口可容拳髯踈而長身不滿五尺幼覽羣書五行俱下終</hi>
　<hi>身記憶及長俊偉有大志好直言以名節自任洞究治體為文章有竒氣单詞片語識者傳誦嘉熙戊午</hi>
　<hi>年十三領郷薦寳祐乙夘再薦丙辰廷對以治道策士枋得直以丞相丁大全為答考官佳之欲俾魁天</hi>
　<hi>下頗忤上意臚傳出文天祥榜下第二甲第二人以言不用遂掛冠賦詩曰玉皇殿下卸恩袍羞見㝠鴻</hi>
　<hi>惜羽毛天地有心扶社稷朝廷無意得英豪早知骨鯁嬰時忌何似山林遁跡髙次第秋風到蘭菊歸家</hi>
　<hi>痛飲讀離騷扁讀書堂曰疊山取重艮止止之義學者尊稱曰疊山先生明年丁已試中敎官科除建寜</hi>
<pb n="KR4h0079_WYG_005-13b"/>
　<hi>府學敎授以大全柄國不赴開慶己未除禮兵部架閣文字又不赴景定辛酉以選為寜國府考試官發</hi>
　<hi>䇿尤精愜有江東十問行於世似道怒嗾言者劾之貶興國軍咸淳丁夘放還除史舘不赴大兵渡江似</hi>
　<hi>道敗改合入官差主管官誥院不拜江州降枋得與吕師夔有舊乃上封事大畧謂文煥守襄六年古無</hi>
　<hi>有也勢窮援絶遂失臣節議者遽加以畔逆之名今沿江諸郡有能守六日者乎設遇文煥以前語責之</hi>
　<hi>不知其何辭以對師夔非有異志似道以為刑部尚書叅賛軍事欲召赴軍前殺之不得己為偷生保家</hi>
　<hi>計爾師夔心欲歸朝不能而以告之謝章章不敢言而以告臣臣請下詔赦師夔之罪分沿邊諸路之屯</hi>
　<hi>命之為鎮撫使而遣使赴北通和庶可紓難乎言者劾其狂妄罷其官未幾除江東提刑捍禦饒信即安</hi>
　<hi>仁縣置司招集漬軍張忠孝𨽻麾下俄兼江西招諭使是年冬十二月也師夔橔信州取衣粮枋得榜云</hi>
<pb n="KR4h0079_WYG_005-14a"/>
　<hi>信州米留供太皇太后皇帝御膳信州絹留供太皇太后皇帝御衣平生朋友遂爾睽離一旦相逢惟有</hi>
　<hi>厮殺師䕫怒明年京浙下枋得寓弋陽北使王世英蕭郁誘降信州知州鄭疇降遣人為枋得索提刑司</hi>
　<hi>印枋得避於信之雲磜嶺景炎帝立以枋得為江東制置使即弋陽起義兵七月二十二日攻鋁山縣破</hi>
　<hi>其隘俄而前軍潰枋得以兵付江東招諭使傅卓隠于江閩之境王世英蕭郁以枋得不降遣兵襲之執</hi>
　<hi>其妻李氏子熙之定之二弟三姪及一女二婢枋得竄入閩隠建陽自以國亡痛誓麻衣草履終身弟姪</hi>
　<hi>械至州二使庭辱之不屈詰兄所在不答唯請死殺之囚其妻子至建康繫宣慰司獄李氏丰姿冲麗以</hi>
　<hi>善詞翰聞宣慰使亷博囉黙色哈雅欲昏之李氏佯許諾始緩其獄将昏之前夕獄吏不戒李氏同女洎二</hi>
　<hi>婢俱縊主者懼上其二子於行省猶文以不降将盡殺之適左丞崔缺  自北還嶽具崔見二子皆童㓜</hi>
<pb n="KR4h0079_WYG_005-14b"/>
　<hi>何校曰若非謝提刑子耶命賦詩立就崔曰其父以忠遯孺子何罪釋授省都鎮撫陳  陳命諸子從熙</hi>
　<hi>之學凡六年資其歸遂偕弟往閩省父枋得命熙之歸飬祖母定之留侍日以賣卜為生久之碩人訃至</hi>
　<hi>夜問道歸治喪𦵏畢復隠閩至元十三年行臺侍御史程文海薦江南賢才三十二人以枋得為首特㫖</hi>
　<hi>喚至誠無偽以公滅私明達治體可勝大任謝枋得故相留夢炎為吏部尚書貽書促行枋得復書云吾</hi>
　<hi>母年九十五死殯淺土妻女㸑婢以僕連累死囹圄者四人弟姪死國者五人遊魂難招往痛莫贖伏聞</hi>
　<hi>太母在北上仙久矣惟北郷長號不能寄一帛書如任元受故事又不能匍匐一洒麥飯孤臣何面目應</hi>
　<hi>聘耶且亡國之大夫不可以圖存忠臣不事二君烈女不更二夫南八男兒死即死耳不可為不義屈豈</hi>
　<hi>敢曰将以有為也辭嚴氣直累千百言夢炎讀之汗下復以書辭程曰大元制世民物一新宋室孤臣止</hi>
<pb n="KR4h0079_WYG_005-15a"/>
　<hi>欠一死先妣以今年二月考終自今無意人間世矣三十而入仕五十而休官平生實歴不滿八月俸禄</hi>
　<hi>無一毫歸家養親已不可言孝唯黽勉送死或可以贖遇執事将隆㫖以禮聘召孰不興起稽古之禮子</hi>
　<hi>有父母之喪君命三年不至其門所以教天下以孝也未有胃喪匿服而可以應聘召者遂不赴明年近</hi>
　<hi>臣同法師林樵谷奉㫖江淮搜賢仍以枋得稱首枋得抗顔謝之又明年行省丞相䝉古岱奉㫖驛召親</hi>
　<hi>臨訪問執手相勉枋得曰上有堯舜下有巢由上有成湯下有隨光上有周武下有夷齊今存一謝枋得</hi>
　<hi>聴其食西山之薇又何損於國家枋得母喪未𦵏姓名不祥不敢赴召丞相義之未幾江西省管左丞奉</hi>
　<hi>㫖宣召復謝之迺深隠於建陽之后山堂至元二十五年九月福建省叅政魏天佑賫特㫖宣喚不覷面</hi>
　<hi>皮正當底人謝枋得就交魏天佑上大都來的時分就省裏索氣力一同将帶來者行省委官泊建寜路</hi>
<pb n="KR4h0079_WYG_005-15b"/>
　<hi>官建陽縣官至馬鋪遣縣尉張某馳至后山堂物色枋得告以故復以母喪辭弗獲翌日強登舟至路寓</hi>
　<hi>崇真道院賦詩别友云雪中松栢愈青青扶植綱常在此行天下久無龔勝潔人間豈獨伯夷清義髙便</hi>
　<hi>覺生堪舍禮重方知死甚輕南八男兒終不屈皇天上帝眼分明遂卻粒不食七日館伴者强進膳九月</hi>
　<hi>二十日又不食而神氣清爽時絶粒九日矣十月十二口賦詩云西漢有臣龔勝卒閉口不食十四日我</hi>
　<hi>今半月忍飢渴求死不死更無術精神時與天徃來不知飲食為何物若非功行積未成便是業債償未</hi>
　<hi>畢太清羣仙宴㑹多鳯簫龍笛鳴瑤席安得神靈羽翼生騎雲直上寥天一長子熙之自信來省枋得曰</hi>
　<hi>大丈夫無兒女情拒弗見門人惠寒衣弗受十八日起行十二月十日抵龍興左丞吕師夔輿相厚遺寒</hi>
　<hi>衣一襲力卻之有身不絲綿二十年后山凍殺分宜然之句二十四日至采石賦詩絶粒日啖五棗至元</hi>
<pb n="KR4h0079_WYG_005-16a"/>
　<hi>二十六年己丑四月五日至京問太后<graphic n="KR1238" url="https://raw.githubusercontent.com/kanripo/KR-Gaiji/master/images/KR1238.png" mimeType="image/png"/>所洎徳祐主所在各嚮其方慟哭載拜館伴者曰此是文丞相</hi>
　<hi>斫頭處以脅之枋得曰當年集英殿下賜進士第幸同榜今復得從吾同年遊地下豈非幸即越四日遷</hi>
　<hi>憫忠寺壁間見曹娥碑洒淚讀之曰汝小女子且能死吾豈不汝若哉是夕卒吕師夔適在京為具衣衾</hi>
　<hi>棺槨殯之文明門外九月門人李思衍使交趾囘與尚書謝昌元捐助俾定之負其骨歸𦵏</hi>
　　　廣西經畧馬公<hi>塈</hi>
　　　　<hi>按廣西路二十一州六十二縣海外四州四州十一縣通二十五州七十三縣靜江府在</hi>
　　　　<hi>廣西路荆域百粤地秦置桂林郡漢零陵郡之始興縣東漢為始安國梁立桂州隋始安</hi>
　　　　<hi>郡唐置桂州總管府又陞桂管為靜江軍節度宋高宗潜藩升靜江府</hi>
<pb n="KR4h0079_WYG_005-16b"/>
赤白囊飛廣海濵關西勁勇是竒人暫提節印期全璧<lb/>
倐報烽煙又震隣械坐已空身不化龍韜未展氣如神<lb/>
鑑湖亦有雲礽在千載流風豈隠淪<lb/>
　<hi>馬塈關西宕昌人權廣西經畧使守静江府不降城己破被執斬之既死身不仆者經時裨将賀文振亦</hi>
　<hi>與之同死</hi>
　　　美人朱氏<lb/>
給事中宫已歴年蒙恩扈從赴幽燕名王索好緣難合<lb/>
烈婦捐生節已全日宴寢門疑鎖鑰夜長驛館泣嬋娟<lb/>
<pb n="KR4h0079_WYG_005-17a"/>
同來小妮猶堪詫一様清風兩地傳<lb/>
　<hi>美人從全太后赴燕有名王恱其色欲娶之使人喻㫖明旦寢門不啓發視之美人已自殺有幅紙書口</hi>
　<hi>向之未死者以太后猶在今事至此豈復自辱欲全節以見度宗於地下美人有一侍婢亦自縊於其側</hi>
　　　孺人林氏<lb/>
兩家累世結婚姻閥閱崇崇作宋臣忠貫鴒原期報國<lb/>
刑驅鴛侣誓全身名傳閩嶠花如玉血染吳鈎草作茵<lb/>
魂隠暗香千樹裏傾城傾國愧斯人<lb/>
　<hi>孺人公遇之女也適劉仝子仝子起義既敗轉匿親故家至元十四年捕之急株連被禍者甚衆仝子知</hi>
<pb n="KR4h0079_WYG_005-17b"/>
　<hi>不免自經死有司執孺人詰仝子反狀孺人叱曰我林家與劉氏世為宋臣欲以忠義報國事之不成天</hi>
　<hi>也何謂反乎汝知去嵗有以血書壁而死者乎我與我兄一忠義心也死且求治汝於地下可生與汝等</hi>
　<hi>凌辱耶遂遇害</hi>
　　　死節諸公<lb/>
　　　　<hi>臨江軍在江西路揚域漢豫章郡領新淦吳安城郡領新喻南唐筠州領清江縣宋以清</hi>
　　　　<hi>江為臨江軍𨽻以吉之新凎袁之新喻二縣潮州在廣東路揚域古閩越地漢南海郡之</hi>
　　　　<hi>掲陽縣地隋置潮州唐改潮陽郡復為潮州宋朝因之  惠州在廣東路揚域古百粤地</hi>
　　　　<hi>漢之慱羅縣隋唐置循州偽漢劉鋹移舊循州立禎州宋避仁宗廟諱改恵州  靜江府</hi>
<pb n="KR4h0079_WYG_005-18a"/>
　　　　<hi>見廣西經畧馬塈下註三池州在江東路古按江東路有九州四十  縣  池州揚域</hi>
　　　　<hi>鄣郡梁屬南陵郡隋置秋浦縣唐置池州</hi>
徃事猶疑曉夢圓當年扶義付飛煙姓存名没時難問<lb/>
國破家亡事不傳青史寂寥忠義傳赤心勃鬰死生年<lb/>
文謨武畧渾無展猿鶴沙䖝亦可憐<lb/>
三百年餘雨露深杭雲汴雨兩銷沈堪憐許逺張巡節<lb/>
誰識程嬰杵臼心萬里關河空感慨兩京歌舞莫追尋<lb/>
遺民已盡遺風逺遺事何人共細吟<lb/>
<pb n="KR4h0079_WYG_005-18b"/>
　<hi>臨江軍清江知縣趙某馮木城拒戰城陷死之惠潮州破守臣馬發死之  前監丞劉仝子自殺    州</hi>
　<hi>通判藍某不降戰死廣大學士徐應鑣赴井死死鄧得遇蜀人號肯堂任  西提刑知靜江府城陷  之</hi>
　<hi>之蘇劉義池州人為殿帥出吕氏  門諸吕降後招之不從死于海</hi>
　　　少主納欵<lb/>
天目山摧運數終降旛颭颭出孤墉六龍捲霧歸三島<lb/>
八座近風啟獨松塵掩玉階消王氣潮移雪屋示軍容<lb/>
由來興廢天難問斷礎頽垣泣曉蛬<lb/>
　<hi>丙子二月初六日上表納璽巴延丞相至杭州大兵營洲渚海潮不至</hi>
<pb n="KR4h0079_WYG_005-19a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4h0079_WYG_005-19b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　忠義集巻五<lb/>
</p>
<p>
</p>
  </div>
</body>
</text>
</TEI>