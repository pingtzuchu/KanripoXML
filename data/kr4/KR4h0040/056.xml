<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4h0040_SBCK_056-1a"/>
皇朝文鑑卷第五十六<lb/>
　奏䟽<lb/>
　　上皇帝書　蘇　轍<lb/>
　　　上皇帝書<lb/>
臣官至䟽賤朝廷之事非所得言然竊自惟雖其<lb/>
勢不當進言至於報國之義猶有可得言者昔<lb/>
仁宗親䇿直言之士臣以不識忌諱得罪於有司<lb/>
仁宗哀其狂愚力排群議使臣得不遂弃於世臣<lb/>
之感激思有以報爲日乆矣今者　陛下以聖德<lb/>
臨御天下將大有爲以濟斯世而臣材力駑下無<lb/>
<pb n="KR4h0040_SBCK_056-1b"/>
以自效竊聽之道路得其一二思致之左右苟懲<lb/>
創前事不復以聞則其思報之誠沒世而不能自<lb/>
達是以輒發其狂言而不知止臣聞善為國者必<lb/>
有先後之次自其所當先者為之則其後必舉自<lb/>
其所當後者為之則先後並廢書曰欲升高必自<lb/>
下欲陟遐必自邇世未有不自下而能高不自近<lb/>
而能逺者然世之人常鄙其下而厭其近務先從<lb/>
事於高遠不知其不可得也詩曰無田甫田維莠<lb/>
驕驕無思逺人勞心忉忉以為田甫田而力不給則<lb/>
田茀而不治不若不田也思遠人而德不足則心<lb/>
<pb n="KR4h0040_SBCK_056-2a"/>
勞而無獲不若不思也欲田甫田則必自其小者<lb/>
始小者之有餘而甫田可啓矣欲來遠人則必自<lb/>
其近者始近者之既服而遠人自至矣苟由其道<lb/>
其勢可以自得苟不由其道雖彊求而不獲<hi>臣也</hi>愚<lb/>
不肖蓋嘗試妄論今世先後之宜而竊觀　陛下<lb/>
施設之萬一以為所當先者失在於不為而所當<lb/>
後者失在於太早然臣非敢以為信然也特其所<lb/>
見有近於是者是以因其近似為　陛下深言之<lb/>
伏惟　陛下即位以來躬親庶政聦明睿智慱達<lb/>
宏辯文足以經治武足以制斷重之以勤勞加之<lb/>
<pb n="KR4h0040_SBCK_056-2b"/>
以恭儉凢古之帝王曠世而不能有一焉者<lb/>
陛下一旦兼而有之矣夫以天縱之資濟之以求<lb/>
治之心施之於事宜無為而不成無欲而不遂今<lb/>
也為國歴年於兹而治不加進天下之弊日益於<lb/>
前世天下之人未知所以適治之路災變横生川<lb/>
原震裂江河湧沸人民流離災火繼作歴月移時<lb/>
而其變不止此臣所以日夜思念而不曉疑其先<lb/>
後之次有所未得者也夫今世之患莫急於無財<lb/>
而已財者為國之命而萬事之本國之所以存亡<lb/>
事之所以成敗常必由之昔趙充國論備邊之計<lb/>
<pb n="KR4h0040_SBCK_056-3a"/>
以為湟中榖斛八錢糴三百萬斛羗人不敢動矣<lb/>
諸葛亮用兵如神而以糧道不繼屢出無功由是<lb/>
觀之苟無其財雖有聖賢不能自致於跬步苟有<lb/>
其財雖庸人可以一日而千里　陛下頃以西夏<lb/>
不臣赫然發憤建用兵之䇿招來横山之民將奪<lb/>
其嶮岨破壞其國而後已方是之時夏人殘虐失<lb/>
衆横山之民猒苦思漢而又乘其荐饑苟加之以<lb/>
兵此非計之失者也然而沿邊無數月之糧關中<lb/>
無終歳之儲而所興之役有莫大之費　陛下方<lb/>
且泰然不以為憂以為萬舉而有萬全之功既而<lb/>
<pb n="KR4h0040_SBCK_056-3b"/>
邊臣失律先事輕發亦旣入踐其國係虜其民矣<lb/>
然而　陛下得其地而不敢収獲其人而不敢臣<lb/>
雖有成功而不敢繼也其終卒至於廢黜謀臣而<lb/>
講和好夫　陛下謀之於朞年之前而罷之於既<lb/>
發之後豈以為是失當而悔之哉誠無財以善其<lb/>
後耳且夫財之不足是為國之先務也至於鞭笞<lb/>
四夷臣服異類是極治之餘功而太平之粉飾也<lb/>
然今且先之此臣所以知其先後之次有所未得<lb/>
者也今者　陛下懲前事之失出祕府之財徙内<lb/>
郡之租賦督轉漕之吏使備沿邊三歳之畜臣以<lb/>
<pb n="KR4h0040_SBCK_056-4a"/>
此疑　陛下之有意乎財矣然猶以為未也何者<lb/>
祕府之財不可多取而内郡之民不可重困可以<lb/>
紓目前之患而未可以為長乆之計此臣所以求<lb/>
效其區區而不能自已也善為國者不然知財之<lb/>
最急而萬事賴焉故常使財勝其事而事不勝財<lb/>
然後財不可盡而事無不濟財者車馬也事者其<lb/>
所載物也載物者常使馬輕其車車輕其物馬有<lb/>
餘力車有餘量然後可以涉塗泥而車不僨登坂<lb/>
險而馬不躓今也四方之財莫不盡取民力屈矣<lb/>
而上用不足平居惴惴僅能以自完而事變之生<lb/>
<pb n="KR4h0040_SBCK_056-4b"/>
復不可料譬如弊車羸馬而引丘山之載幸而無<lb/>
虞猶恐不能勝不幸而有隂雨之變陵谷之嶮其<lb/>
患必有不可知者故臣深思極慮以為方今之計<lb/>
莫如豐財然臣所謂豐財者非求財而益之也去<lb/>
事之所以害財者而已矣夫使事之害財者未去<lb/>
雖求財而益之財愈不足使事之害財者盡去雖<lb/>
不求豐財然而求財之不豐亦不可得也故臣謹<lb/>
為　陛下言事之害財者三一曰冗吏二曰冗兵<lb/>
三曰冗費冗吏之說曰請原古之所以置吏之意<lb/>
有是民也而後有是官有是官也而後有是吏量<lb/>
<pb n="KR4h0040_SBCK_056-5a"/>
民而置官量官而求吏其本凡以為民而已是以<lb/>
古者即其官以取人郡縣之職缺而取之於民府<lb/>
寺之属缺而取之於郡縣出以為守令入以為卿<lb/>
相出入相受中外相貫一人去之一人補之其勢<lb/>
不容有冗食之吏近世以來取人不由其官士之<lb/>
來者無窮而官有限極於是兼守判知之法生而<lb/>
官法始壞浸滛分㪚不復其舊是以吏多於上而<lb/>
士多於下上下相窒譬如決水於不流之澤前者<lb/>
未盡來者已至填咽充滿一陷於其中而不能出<lb/>
故布衣之士多方以求官已仕之吏多方以求進<lb/>
<pb n="KR4h0040_SBCK_056-5b"/>
下慕其上後慕其前不愧詐偽不耻爭奪禮義消<lb/>
亡風俗敗壞勢之窮極遂至於此夫人情紓則樂<lb/>
易樂易則有所不為窘則懣亂懣亂則無所不至今使<lb/>
衆人相與皆出於隘足履相躡肩肘相逮徬徨而<lb/>
不得進又將禁其奔走而爭先者苟將禁之則莫<lb/>
如止來者而闢其隘今也驅市人而納之不勝其<lb/>
多也設嶮於中塗而艱難之是以法愈設而爭愈<lb/>
甚惟　陛下以時救之下哀痛之書明告天下以<lb/>
吏多之故與之更立三法其一使進士諸科增年<lb/>
而後舉其額不增累舉多者無推恩其說曰凡今<lb/>
<pb n="KR4h0040_SBCK_056-6a"/>
之所以至於不可勝數者以其取之之多也古之<lb/>
人其擇吏也甚精人知吏之不可以妄求故不敢<lb/>
輕爲士爲士者皆其脩絜之人也今世取人誦文<lb/>
書習程課未有不可爲吏者也其求之不難而得<lb/>
之甚樂是以群起而趍之凡今農工商賈之家未<lb/>
有不捨其舊而爲士者也爲士者日多然而天下<lb/>
益以不治今世所謂居家不事生産仰不飬父母<lb/>
俯不恤妻子浮游四方侵擾州縣造作誹謗者農<lb/>
工商賈不與也一祖宗之世士之多少其比於今<lb/>
不能一二也然其削平僣亂創制立法功業卓然<lb/>
<pb n="KR4h0040_SBCK_056-6b"/>
見於後世今世之士不敢望其萬一也士之多不<lb/>
及於今世而功則過之無足恠者取之至少則人<lb/>
不敢輕為士其所取者皆州郡之選人也故為是<lb/>
法使人知上意之所向十年之後無實之士將不<lb/>
黜而自减且夫設科以待天下之士蓋將使其才<lb/>
者得之不才者不可得也吾則取之而彼則不能<lb/>
得猶曰雖不能得而累舉多者必取無弃則是以<lb/>
官徇人也且累舉之士類非少年矣耳目昬塞筋<lb/>
力疲勌而後得之數日而計之知其不能有所及<lb/>
也則其為政無所賴矣今有人畜牛羊而求牧既<lb/>
<pb n="KR4h0040_SBCK_056-7a"/>
取其壯者又取其老者取其壯者曰吾取其力也<lb/>
取其老者曰吾憐其老也如憐其老而已則曷為<lb/>
以累牛羊哉苟誠以為有遺才焉則今所謂遺逸<lb/>
之書有以収之矣其二使官至於任子者以其子<lb/>
之為後者世世禄仕於朝襲簮紱而守祭祀可以<lb/>
無憾矣然而為是法也則必始於二有法行於賤<lb/>
而屈於貴天下將不服天下不服而求法之行不<lb/>
可得也蓋矯失以救患者必有所過而後濟臣非<lb/>
不知二府之不可以齒庶官也其三使百司各損<lb/>
其職掌而多其出職之歳月其說曰百司臣不得<lb/>
<pb n="KR4h0040_SBCK_056-7b"/>
而盡詳也請言其尤甚者莫如三司三司之吏世<lb/>
以為多而不可損何也國計重而簿書衆也臣以<lb/>
為不然主大計者必執簡以御繁以簡自處而以繁<lb/>
寄人以簡自處則心不可亂心不可亂則利至而必知<lb/>
害至而必察以繁寄人則事有所分事有所分則毫<lb/>
末不遺而情偽必見今則不然舉四海之大而一毫之<lb/>
用必㑹於三司故三司者案牘之委也案牘旣積則<lb/>
吏不得不多案牘積而吏多則欺之者衆雖有大<lb/>
利害不能察也夫天下之財下自郡縣而至於轉<lb/>
運轉相鉤較足以為不失矣然世常以轉運使為<lb/>
<pb n="KR4h0040_SBCK_056-8a"/>
不可獨信故必至於三司而後已夫苟轉運使之<lb/>
不可獨信而必三司之可任則三司未有不責成<lb/>
於吏者豈三司之吏則重於轉運使歟故臣以為<lb/>
天下之財其詳可分於轉運使而使三司歳攬其<lb/>
綱目既使之得優游以治財貨之源又可頗損其<lb/>
吏以絶亂法之弊苟三司猶可損也而百司可見<lb/>
矣然而此三法者皆世之所謂拂世戾俗召怨而<lb/>
速謗者也今且將行之臣非敢犯衆人之怒而行<lb/>
此危事也以為有可行之道焉何者自臺省六品<lb/>
諸司五品一郊而任一人自兩制以上一歳而任<lb/>
<pb n="KR4h0040_SBCK_056-8b"/>
一人此　祖宗百年之法相承而不變者也而<lb/>
仁宗之世則損之三載而考績無罪者遷其官自<lb/>
唐以來亦未始有變者也而　英宗之世則增之<lb/>
此二者夫豈便於俗哉然而莫敢怨者以為吏多<lb/>
而欲損者天下之公議其不欲者天下之私計也<lb/>
以私計而怨公議其為怨也不直矣是以善為國<lb/>
者循理而不䘏怨非不䘏怨知其無能為也且今<lb/>
此三法者固未嘗行也然而天下亦不免於怨何<lb/>
者士之出身為吏者捐其生業弃其田里以盡力<lb/>
於王事而今也以吏多之故積勞者乆而不得遷<lb/>
<pb n="KR4h0040_SBCK_056-9a"/>
去官者乆而不得調又多為條約以沮格之减罷其<lb/>
舉官破壞其考第使之窮窘無聊求進而不遂此其<lb/>
為怨豈减於布衣之士哉鈞之二怨皆將不免然使<lb/>
新進之士日益多國力匱竭而不能支十年之後其患<lb/>
必有不可勝言者故臣願　陛下親斷而力行之苟日<lb/>
增之吏漸於衰少則臣又將有以治其舊吏使諸道<lb/>
職司每歳終任其所部郡守監郡各任其属曰自今<lb/>
以前未有以私罪至某贓罪正入已至若干者二者<lb/>
皆自上鈞其輕重而裁之已而以它事發則與之同罪<lb/>
雖去官與赦不降也夫以私罪至某贓罪正入已至若<lb/>
<pb n="KR4h0040_SBCK_056-9b"/>
干其為惡也著矣而上不察則上之不明亦可知矣<lb/>
故雖與之同罪而不過今世之法任人者任其終身<lb/>
苟其有罪終身鈞坐之夫任人之終身任其未然之<lb/>
不可知者也任人之歳終而無過任其已然之可知<lb/>
者也臣請得以較之任其未然之不可知雖聖人有<lb/>
所不能任其已然之可知雖衆人能之今也任之以<lb/>
聖人之所不能既不敢辭矣而况任衆人之所能頋不<lb/>
可哉且按察之吏則亦不患其不知也患其知而未<lb/>
必皆按曰是無損於我而徒以為怨云爾今使其罪<lb/>
及之其勢將無所不問　陛下誠能擇奉公疾惡之<lb/>
<pb n="KR4h0040_SBCK_056-10a"/>
臣而使行之　陛下厲精而察之去民之患如除<lb/>
腹心之疾則其以私罪至某贓罪正入已至若干<lb/>
者非復過誤適䧟於深文者也苟遂放歸終身不<lb/>
齒使姦吏有所懲則冗吏之弊可去矣冗兵之說<lb/>
曰臣聞　國朝創業之初四方割據中國地狹兵<lb/>
革至少其後蕩㓕諸國拓地旣廣兵亦隨衆雍熈<lb/>
之間天下之兵僅三十萬方此之時屯戍征討百<lb/>
役並作而兵力不屈未嘗有兵少之患也自咸平<lb/>
景德以來契丹内侵継遷叛逆每有警急將帥不<lb/>
問得失輙請益兵於是召募日增而兵額之多遂<lb/>
<pb n="KR4h0040_SBCK_056-10b"/>
倍前世其後寶元慶曆之間元昊竊發復使諸道<lb/>
㸃民為兵而㳂邊所屯至七八十萬自是天下遂<lb/>
以百萬為額雖復近歳無事而關中之兵至於二<lb/>
十八萬舉雍熈天下之衆適以備方今關中一隅<lb/>
之用兵多之甚於此見矣然臣聞方今宿邊之兵<lb/>
分隷堡障戰兵統於將帥者其實無幾每一見賊<lb/>
賊兵常多我兵常少衆寡不敵每戰輙敗往者將<lb/>
帥失利未有不以此自解者也夫　祖宗之兵至<lb/>
少而常若有餘今世之兵至多而常患於不足此<lb/>
二者不可不察也兵法有之曰興師十萬出征千<lb/>
<pb n="KR4h0040_SBCK_056-11a"/>
里百姓之費公家之奉日費千金内外騷動怠於<lb/>
道路者七十萬家而愛爵禄百金不能知敵之情<lb/>
者不仁之至也故三軍之事莫親於間賞莫重於<lb/>
間間者三軍之司命也臣竊惟　祖宗用兵至於<lb/>
以少爲多而今世用兵至於以多爲少得失之原<lb/>
皆出於此何以言之臣聞　太祖用李漢超馬仁<lb/>
瑀韓令坤賀惟忠何繼筠等五人使備契丹用郭<lb/>
進武守琪李謙漙李繼勲等四人使備河東用趙<lb/>
賛姚内斌董遵誨王彦昇馮繼業五人使備西羌<lb/>
皆厚之以關市之征饒之以金帛之賜其家属之<lb/>
<pb n="KR4h0040_SBCK_056-11b"/>
在京師者仰給於縣官貿易之在道路者不問其<lb/>
商稅故此十四人者皆富厚有餘其視弃財如弃<lb/>
糞土賙人之急如恐不及是以死力之士貪其金<lb/>
錢捐軀命冐患難深入敵國刺其隂計而效之至<lb/>
於飲食動静無不畢見每有入宼輒先知之故其<lb/>
所備者寡而兵力不分敵之至者舉皆無得而有<lb/>
䘮是以當此之時備邊之兵多者不過萬人少者<lb/>
五六千以天下之大而三十萬兵足為之用今則<lb/>
不然一錢以上皆籍於三司有敢擅用謂之自盗<lb/>
而所謂公使錢多者不過数千緍百須在焉而監<lb/>
<pb n="KR4h0040_SBCK_056-12a"/>
司又伺其出入而繩之以法至於用間則曰官給<lb/>
茶綵夫百餅之茶數束之綵其不足以易人之死<lb/>
也明矣是以今之為間者皆不足恃聽傳聞之言采<lb/>
疑似之事其行不過於出境而所問不過於熟户<lb/>
苟有藉口以欺其將帥則止矣非有能知敵之至<lb/>
情者也敵之至情既不可得而知故常多屯兵以<lb/>
備不意之患以百萬之衆而常患於不足由此故<lb/>
也　陛下何不權其輕重而計其利害夫關市之<lb/>
征比於茶綵則多而三十萬人之奉比於萬人則<lb/>
約衆人知目前之害而不知歳月之病平居不忍<lb/>
<pb n="KR4h0040_SBCK_056-12b"/>
弃關市之征以與人至於百萬則恬而不知恠昔<lb/>
太祖起於布衣百戰以定天下軍旅之事其思之<lb/>
也詳其計之也熟矣故臣願　陛下復修其成法<lb/>
擇任將帥而厚之以財使多間諜之士以為耳目<lb/>
耳目既明雖有強敵而不敢輙近則雖雍熈之兵<lb/>
可以足用於今世　陛下誠重難之臣請陳其可<lb/>
减之實何者今世之强兵莫如沿邊之土人而今<lb/>
世之惰兵莫如内郡之禁旅其名愈高其廪愈厚<lb/>
其廪愈厚其材愈薄往者西邊用兵禁軍不堪其<lb/>
役死者不可勝計羗人每出聞多禁軍輒舉手相<lb/>
<pb n="KR4h0040_SBCK_056-13a"/>
賀聞多土兵輙相戒不敢犯以實較之土兵一人<lb/>
其材力足以當禁軍三人禁軍一人其廪給足以<lb/>
贍土兵三人使禁軍萬人在邊其用不能當三千<lb/>
人而常耗三萬人之畜邊郡之儲比於内郡其價<lb/>
不啻數倍以此權之則土兵可益而禁軍可損雖<lb/>
三尺童子知其無疑也　陛下誠聽臣之謀臣請<lb/>
使禁軍之在内郡者勿復以戍邊因其老死與亡<lb/>
而勿復補使足以為内郡之備而止去之以漸而<lb/>
行之以十年而冗兵之弊可去矣冗費之說曰世<lb/>
之冗費不可勝計也請言其大與臣之所知者而<lb/>
<pb n="KR4h0040_SBCK_056-13b"/>
陛下以類推之臣聞事有所必至恩有所必窮事<lb/>
至而後謀則害於事恩窮而後遷則傷於恩昔者<lb/>
太祖　太宗敦睦九族以先天下方此之時宗室<lb/>
之衆無幾也是以合族於京邑乆而不别世歴<lb/>
五聖而太平百年矣宗室之盛未有過於此時者<lb/>
也禄廪之費多於百官而子孫之衆宫室不能受<lb/>
無親䟽之差無貴賤之等自生齒以上皆養於縣<lb/>
官長而爵之嫁娶喪葬無不仰給於上日引月長<lb/>
未有知其所止者此亦事之所必至而恩之所必<lb/>
窮者也然未聞所以謀而遷之古者天子七廟三<lb/>
<pb n="KR4h0040_SBCK_056-14a"/>
昭三穆與　太祖而七以人子之愛其親推而上<lb/>
之至於其祖由祖而上至於百世宜無所不愛無<lb/>
所不愛則宜無所不廟苟推其無窮之心則百世<lb/>
之祖皆廟而後為稱也聖人知其不可故為之<lb/>
制七世之外非有功徳則迭毁春秋之祭不與莫<lb/>
貴於天子莫尊於天子之祖而廟不加於七何者<lb/>
恩之所不能及也何獨至於宗室而不然臣聞三<lb/>
代之間公族有以親未絶而列於庶人者兩漢之<lb/>
法帝之子為王王之庶子猶有為侯者自侯以降<lb/>
則庶子無復爵土蓋有去而為民者有自為民而<lb/>
<pb n="KR4h0040_SBCK_056-14b"/>
復仕於朝者至唐亦然故臣以爲凡今宗室宜以<lb/>
親䟽貴賤爲差以次出之使得從仕比於異姓擇<lb/>
其可用而試之以漸凡其秩禄之數遷叙之等黜<lb/>
陟之制任子之令與異姓均臨之以按察持之以<lb/>
寮吏威之以刑禁以時察之使其不才者不至於<lb/>
害民其賢者有以自效而其不任爲吏者則出之<lb/>
於近郡官爲廬舍而廩給之使得占田治生與士<lb/>
庶比今聚而養之厚之以不貲之禄尊之以莫貴<lb/>
之爵使其賢者老死鬱鬱而無所施不賢者居處<lb/>
隘陋戚戚而無以爲樂甚非計之得也昔唐武德<lb/>
<pb n="KR4h0040_SBCK_056-15a"/>
之初封從昆弟子自勝衣以上皆爵郡王　太宗<lb/>
即位疑其不便以問大臣封徳彛曰爵命崇則力<lb/>
役多以天下為私奉非至公之法也於是䟽属王<lb/>
者降為公夫自王而為公非人情之所樂也而猶<lb/>
且行之今使之爵禄如故而獲治民雖有内外之<lb/>
異宜無有怨者然臣觀朝廷之議未嘗敢有及此<lb/>
何者以宗室之親而布之於四方懼其啟姦人之<lb/>
心而生意外之變也臣竊以為不然古之帝王好<lb/>
疑而多防雖父子兄弟不得尺寸之柄幽囚禁錮<lb/>
齒於匹夫者莫如秦魏然秦魏皆數世而亡其所<lb/>
<pb n="KR4h0040_SBCK_056-15b"/>
以亡者劉氏項氏與司馬氏而非其宗室也故為<lb/>
國者苟失其道雖胡越之人皆得謀之茍無其釁<lb/>
雖宗室誰敢覬者惟　陛下蕩然與之無疑使得<lb/>
以次居外如漢唐之故此亦去冗費之一端也臣<lb/>
聞漢唐以來重兵分於四方雖有末大之憂而饋<lb/>
運之勞不至於太甚　祖宗受命懲其大患而畧<lb/>
其細故歛重兵而聚之京師根本既强天下承<lb/>
命而服然而轉漕之費遂倍於古凡今東南之米<lb/>
毎嵗遡汴而上以石計者至五六百萬山林之木<lb/>
盡於舟楫州郡之卒疲於道路月廩嵗給之奉不<lb/>
<pb n="KR4h0040_SBCK_056-16a"/>
可勝計徃返數千里饑寒困迫毎毎侵盗雜以它<lb/>
物米之至京師者率非完物矣由此觀之今世之<lb/>
法直以其力致之而不計其患非法之良也臣願<lb/>
更為之法舉今毎嵗所運之數而四分之其二即<lb/>
用舊法官出船與兵而漕之凡皆如舊其一募六<lb/>
道之富人使以其船及人漕之而所過免其商税能<lb/>
以若干至京師而無所欺盗敗失者以今三司軍<lb/>
大将之賞與之方今濵江之民以其船為官運者<lb/>
不求官直蓋取官之所入而不覆較者得其嬴以<lb/>
自潤而富民之欲仕者徃徃求為軍大将以此推<lb/>
<pb n="KR4h0040_SBCK_056-16b"/>
之宜有應募者其一官自置塲而買之京師京師之<lb/>
兵當得米而不願者計其直以錢償之夫物有常數<lb/>
取之於南則不足於北捨之於東則有餘於西此數<lb/>
之必然而不可逃者也今官欲買之其始不免於貴<lb/>
貴甚則東南之民傾而赴之赴之者衆則将反於賤<lb/>
致賤必以貴致貴必以賤此亦必然之數也故臣願<lb/>
爲此二者與舊法皆立試其利害而較其可否必将<lb/>
有可用者然後舉而從之此又去冗費之一端也臣<lb/>
聞富國有道無所不卹者富之端也不足卹者貧之<lb/>
源也從其可卹而収之無所不収則其所存者廣矣<lb/>
<pb n="KR4h0040_SBCK_056-17a"/>
從其無足卹而弃之無所不弃則其所亡者多矣<lb/>
然而世人之議者則不然以為天下之富而頋區<lb/>
區之用此有司之職而非帝王之事也此説之行<lb/>
於天下數百年於兹矣故天下之費其可已者常<lb/>
多於舊臣不敢遠引前世請言近嵗之事自嘉祐<lb/>
以來聖人迭興而天下之吏京秩以上再遷其官<lb/>
天下郡守職司再補其親戚自治平京師之大水<lb/>
與去嵗河朔之大震百役並作國有至急之費而<lb/>
郊祀之賞不廢於百官自横山用兵供億之未定<lb/>
與京師流民勞徠之未息官司困乏日不暇給而<lb/>
<pb n="KR4h0040_SBCK_056-17b"/>
宗室之䘮不俟嵗月而葬臣以此觀之知朝廷有<lb/>
無足卹之義臣誠知事之既往無可為者然茍自<lb/>
今從其可卹而収之則無益之費猶可漸減此又<lb/>
去冗費之一端也臣不勝拳拳私憂過計為是三<lb/>
冗之説以獻伏惟　陛下思深謀遠聽断詳盡於<lb/>
天下之事無所不矚臣之所陳何足言者然臣愚<lb/>
以為茍三冗未去要之十年之後天下将益衰耗<lb/>
難以復治　陛下何不講求其原而定其方略擇<lb/>
任賢俊而授之以成法使皆乆於其官而後責其<lb/>
成績方今天下之官泛泛乎皆有欲去不乆之心<lb/>
<pb n="KR4h0040_SBCK_056-18a"/>
侍從之臣逾年而不得代則皇皇而不樂今雖不<lb/>
能使之盡乆然至於諸道之職司三司之官吏沿<lb/>
邊之将佐此皆與天子共成事者也天下之事将<lb/>
責成之而不乆其任開其源者不見其流發其謀<lb/>
者不見其成功此事之所以不得成也　陛下誠<lb/>
擇人而用之使與二府皆乆於其官人知不得茍<lb/>
免而思長乆之計君臣同心上下恊力磨之以嵗<lb/>
月如此而三冗之弊乃可去也然而為此則猶有<lb/>
所患何者今世之士大夫惡同而好異嫉成而喜<lb/>
敗事茍不出於已小有齟齬不合則羣起而噪之<lb/>
<pb n="KR4h0040_SBCK_056-18b"/>
借如今使按察之官任其属吏嵗終而無過此其<lb/>
勢必将無所不按得罪者必将多於其舊然則天<lb/>
下之口紛然非之矣不幸而有一不當衆将群指<lb/>
以罪法一不當不能動不幸而至於再三雖上之<lb/>
人亦将不免於惑衆人非之於下而朝廷疑之於<lb/>
上攻之者衆而持之者不堅則法從此敗矣蓋世<lb/>
有耕田而以其耜殺人者或者因以耕田為可廢<lb/>
夫殺人之可誅與耕田之不可廢此二事也安得<lb/>
以彼而害此哉故夫按人而不以其實者罪之可<lb/>
也而法之是非則不在此茍　陛下誠以為可行<lb/>
<pb n="KR4h0040_SBCK_056-19a"/>
必先能破天下之浮議使良法不廢於中道如此<lb/>
而後三冗之弊可去也三冗既去天下之財得以<lb/>
日生而無害百姓充足府庫盈溢　陛下所為而<lb/>
無不成所欲而無不如意舉天下之衆惟所用之<lb/>
以攻則取以守則固雖有西戎北狄不臣之國宥<lb/>
之則為漢文帝不宥則為唐太宗伸縮進退無不<lb/>
在我今　陛下不事其本而先舉其末此臣所以<lb/>
大惑也臣不勝憤懣越次言事雷霆之譴無所逃<lb/>
避<lb/>
<pb n="KR4h0040_SBCK_056-19b"/>
</p>
<p>
皇朝文鑑卷第五十六<lb/>
<pb n="KR4h0040_SBCK_056-20a"/>
</p>
<p>
</p>
  </div>
</body>
</text>
</TEI>