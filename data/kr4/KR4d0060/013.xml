<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>范太史集巻十三</head>
    <p>
<pb n="KR4d0060_WYG_013-1a"/>
欽定四庫全書<lb/>
　范太史集巻十三　　　　宋　范祖禹　撰<lb/>
　　奏議<lb/>
　　　論䘮服儉葬疏<hi>元豐八年六月七日</hi>
臣謹案禮䘮服斬衰父傳曰為父何以斬衰也父至尊<lb/>
也諸侯為天子傳曰天子至尊也君傳曰君至尊也先<lb/>
王制禮以君服同於父皆斬衰三年盖恐為人臣者不<lb/>
以父事其君此所以管乎人情也自上世以來未之有<lb/>
<pb n="KR4d0060_WYG_013-1b"/>
改至漢文帝遺詔始令吏民三日羣臣三十六日而除<lb/>
後世又為易月之制二十四日而大祥三日禫而釋服<lb/>
䘮紀之數尤薄於漢焉自漢以來不惟人臣無䘮君之<lb/>
服而人君遂亦不為三年之䘮惟晉武帝以疏素終三<lb/>
年其羣臣多以為非盖諂䛕之人習於流俗而不知禮<lb/>
也唐之人主無有為三年服者而三百年間議者亦未<lb/>
嘗及之盖世無達禮之士而人不知事君之義也惟國<lb/>
朝自祖宗以來外廷雖用易月之制而宫中實行三年<lb/>
<pb n="KR4d0060_WYG_013-2a"/>
之服且易月之制前世所以難改者以人君自不為服<lb/>
故也今君上之服已如古典而臣下之禮猶依漢制是<lb/>
以大行在殯而百官有司皆已復其故常容貌衣服無<lb/>
異於行路之人無哀戚思慕之心豈人之性如此其薄<lb/>
哉由上不為之制禮也夫衰麻哭泣孝子仁人之所以<lb/>
表其衷也賢者無服則無以致其哀不肖者無服則遂<lb/>
忽而忘之是以禮義偷薄忠孝陵遲則由無服以管其<lb/>
情也素冠之詩刺不能三年盖為是矣且其禮之失者<lb/>
<pb n="KR4d0060_WYG_013-2b"/>
臣請得以悉陳之今羣臣易月而人主實行䘮故十二<lb/>
日而小祥朞而又小祥二十四日而大祥再朞而又大<lb/>
祥夫練祥不可以有二也既以日為之又以月為之此<lb/>
禮之無據者也古者再朞而大祥中月而禫禫者祭之<lb/>
名也非服之色也今乃為之縿服三日然後禫此禮之<lb/>
不經者也既除服矣至葬而又服之盖見梓宫不可以<lb/>
無服也祔廟而後即吉纔八月矣去山陵未久也而遽<lb/>
純吉無所不佩此又禮之無漸者也臣伏見大行皇帝<lb/>
<pb n="KR4d0060_WYG_013-3a"/>
之喪自三月十三日服至二十八日而除羣臣衰麻纔<lb/>
十六日遺詔易月因襲故事已行之禮不可追也臣愚<lb/>
以為過山陵宜令羣臣朝服止如今日而未除衰至朞<lb/>
而服之漸除其重者再朞而又服之乃釋衰其餘則君<lb/>
服斯服可也此非有所難行惟存其衰麻而已今之冠<lb/>
服非古之制也至於禫不必為之服惟未純吉以至於<lb/>
祥然後無所不佩則三年之制畧如古矣夫衰裳不可<lb/>
以服勤斷以日月而易朝服以治事誠是也然既葬而<lb/>
<pb n="KR4d0060_WYG_013-3b"/>
遂除之臣竊以為太早矣孔子曰喪事不敢不勉又曰<lb/>
上好禮則民莫敢不恭伏惟皇帝陛下聖政之美四方<lb/>
風動上順天意下順人心書曰今王嗣厥徳㒺不在初<lb/>
於以革千餘嵗之弊正一代之禮教天下使知君臣之<lb/>
義其於風化非小補也如以臣言為然乞下有司考正<lb/>
其禮臣又聞儉葬者聖哲之訓也奢葬者世俗之失也<lb/>
宋華元厚葬其君君子以為不臣漢世山陵多藏金寳<lb/>
故有張釋之之言劉向之論世所明知也武帝在位嵗<lb/>
<pb n="KR4d0060_WYG_013-4a"/>
久茂陵中物無所容霍光不達大體以厚𦵏為愛君無<lb/>
所減損従而益之故西漢之末唯霸陵猶完葬之厚薄<lb/>
禍福可睹矣臣誠知國家山陵送徃儉於前代然猶以<lb/>
為言者欲於儉約之制損之又損使天下知其中無所<lb/>
有見其中無可欲則萬世之利也臣昔者伏見仁宗皇<lb/>
帝葬於昭陵有緘封皮匣納之方中者甚多皆出於禁<lb/>
中人莫得而知也臣竊以為如此之類無益於先帝竊<lb/>
恐沿襲故事猶或藏之推此類以損之必猶有可省者<lb/>
<pb n="KR4d0060_WYG_013-4b"/>
也昔周太祖將終戒世宗曰昔吾西征見唐十八陵無<lb/>
不發掘者此無它惟多藏金玉故也我死當衣以紙衣<lb/>
斂以瓦棺勿作石羊虎人馬惟刻石置陵前云周天子<lb/>
平生好儉約遺令用紙衣瓦棺嗣天子不敢違也汝或<lb/>
吾違吾不福汝周祖生於五季之末非有前聖之識而<lb/>
其葬乃如太古此其智賢於秦始皇逺矣近事不逺即<lb/>
本朝所代也臣以為周祖懲唐奢葬故以儉薄矯之然<lb/>
以天子之喪而㡬於臝𦵏則太偪而不可以為繼今惟<lb/>
<pb n="KR4d0060_WYG_013-5a"/>
於儉制之中加損約焉可也臣頃在書局未嘗敢越職<lb/>
言朝廷得失今非職而言者竊以先帝之服臣子所同<lb/>
也先帝之𦵏四海所共也臣身服先帝之服預先帝之<lb/>
葬知其不合於禮而不言憂其或過於厚而不以告臣<lb/>
所不能已也臣嘗采唐事為唐鑑數百篇欲獻之先帝<lb/>
屬先帝不豫未及上其中一篇論厚葬一篇論喪服輒<lb/>
不自揆謹録上進庶㡬觀古以知今少禆萬一焉干冒<lb/>
旒扆臣無任惶懼俟罪之至<lb/>
<pb n="KR4d0060_WYG_013-5b"/>
　　　唐鑑二篇<lb/>
　　　　太宗<lb/>
正觀十一年二月帝自為終制初文徳皇后疾篤言於<lb/>
帝曰妾生無益於人不可以死害人願勿以邱壟勞費<lb/>
天下因山為墳器用瓦木而已及𦵏帝復為文刻之石<lb/>
稱皇后節儉遺言薄葬以為盗賊之心止求珍貨既無<lb/>
珍貨復何所求朕之本志亦復如此王者以天下為家<lb/>
何必物在陵中乃為已有今因九嵕山為陵鑿石之工<lb/>
<pb n="KR4d0060_WYG_013-6a"/>
纔百餘人數十日而畢不藏金玉人馬器皿皆用土木<lb/>
形具而已庶幾姦盗息心存沒無累當使百世子孫奉<lb/>
以為法至是帝以漢世豫作山陵免子孫倉猝勞費又<lb/>
志在儉𦵏恐子孫從俗奢靡於是自為終制因山為陵<lb/>
容棺而已<lb/>
　　臣祖禹曰厚𦵏之禍古今之所明知也夫藏金玉<lb/>
　　於山陵是為大盗積而標示其處也豈不殆哉是<lb/>
　　以自漢以來無不發之陵後之人主知其有害無<lb/>
<pb n="KR4d0060_WYG_013-6b"/>
　　益而姑為之以賈禍迹相接而莫之或戒也太宗<lb/>
　　雖為終制以戒子孫而昭陵之𦵏亦不為儉及唐<lb/>
　　之末不免暴露之患豈非髙宗之過乎<lb/>
　　　　髙宗<lb/>
永徽元年正月太宗女衡山公主應適長孫氏有司以<lb/>
為服既公除欲以今秋成昬于志寜上言漢文立制本<lb/>
為天下百姓公主服本斬衰縦使服隨例除豈可情随<lb/>
例改請俟三年畢成昬帝従之<lb/>
<pb n="KR4d0060_WYG_013-7a"/>
　　臣祖禹曰書曰三載四海遏宻八音君喪三年自<lb/>
　　古以來未之有改也漢文率情變禮薄於喪紀始<lb/>
　　令吏民三日羣臣三十六日釋服雖欲自損以便<lb/>
　　人而不知風俗實自此壊也自是以後民不知戴<lb/>
　　君之義而嗣君遂亦不為三年之服唐之人主鮮<lb/>
　　能謹於禮者故有公除而議昬亮隂而舉樂内無<lb/>
　　父子外無君臣而欲教化行禮俗成難矣夫君者<lb/>
　　父道也臣者子道也無君是無父也况人君而可<lb/>
<pb n="KR4d0060_WYG_013-7b"/>
　　以無父乎若君服於内臣除於外是有父子無君<lb/>
　　臣也為國家者必務革漢文之薄制遵三代之隆<lb/>
　　禮教天下以方喪三年則衆著於君臣之義矣<lb/>
　　　再論喪服疏<hi>七月九日</hi>
臣前上疏論大行皇帝䘮服乞令羣臣依典禮三年之<lb/>
制臣之愚見以為過山陵雖易朝服宜存其衰麻而服<lb/>
乗之飾止如今日至朞年而漸變之以至於祥禫然後<lb/>
全吉此非有所難行惟令有司考正之而已今已卒哭<lb/>
<pb n="KR4d0060_WYG_013-8a"/>
山陵有期喪服事重道之隆汙俗之厚薄繫焉不可不<lb/>
早裁定也國家承平百有餘年列聖欽明動循典禮人<lb/>
倫之正朝廷之治考之前世自三代以後未之有也惟<lb/>
是喪服猶依漢制遂使臣居君喪情禮至薄後世或謂<lb/>
本朝無一逹禮之士臣竊惜之且在禮臣子一也今君<lb/>
服於上臣除於下是有父子而未有君臣也天子者天<lb/>
下之共主也故其喪使天下共服之臣伏見朔望之禮<lb/>
羣臣朝服以造於先帝之殯宫是以吉服臨喪也而人<lb/>
<pb n="KR4d0060_WYG_013-8b"/>
主獨以衰服在上上下異禮是以先帝之服為人主之<lb/>
私喪也以吉服臨喪以先帝之服為人主之私喪此皆<lb/>
禮之不安者也臣前所言君服斯服者竊以為君臣當<lb/>
同服也伏惟祖宗以來此禮未改者盖䘮事常出於倉<lb/>
猝而有司惟舉故事因襲而行無所損益焉今欲風天<lb/>
下以忠孝使民徳歸厚莫若先正此禮則衆庶曉然明<lb/>
於君臣之義矣夫居喪之禮衰麻本不可以去身然而<lb/>
朝廷之上異於私家故古者君臣居䘮而行吉禮則釋<lb/>
<pb n="KR4d0060_WYG_013-9a"/>
衰而服冕既終禮則釋冕而服衰今人君素服以聴朝<lb/>
羣臣素服以治事盖亦古之遺法也臣愚以為羣臣燕<lb/>
服亦宜為之制度以齊之吉禮則朝服與燕服皆吉凶<lb/>
禮則朝服與燕服皆凶居喪朝服所以從宜也而燕服<lb/>
有紅紫之飾則何以異於無服者乎聖人所以制服者<lb/>
使民見其服而哀不忘於心也必使之脱去朝服而猶以<lb/>
有䘮者自處則人情不可得而忘矣朞年之内燕服宜<lb/>
純縞素至小祥而漸變之古者練衣黄裏縓縁此練之<lb/>
<pb n="KR4d0060_WYG_013-9b"/>
服也既小祥則燕服亦可以有色而服乗之飾漸加以<lb/>
縁可也書曰三載四海遏宻八音古者禮不下庶人惟<lb/>
遏宻三年所以為君服也詩曰溥天之下莫非王土率<lb/>
土之濵莫非王臣然則民亦臣也今祔廟以後惟羣臣<lb/>
不舉樂而四海之内萬民得以作樂焉此所以不知戴<lb/>
君之重也臣愚以為宜禁民舉樂三年竊惟朝廷所以<lb/>
不循遏宻之制者盖不欲使天下之民三年不樂而為<lb/>
樂工者所在有之恐其失業故寧殺禮以便民也臣以<lb/>
<pb n="KR4d0060_WYG_013-10a"/>
為凡天下之為俗樂者率皆㳺民非良農也使之廢業<lb/>
三年乃所以教之使知為君之有服也彼不為樂必有<lb/>
他業以養其生未必至於困窮也今殺禮以姑息之是<lb/>
使人不知君臣之義也故臣以為禁之合於禮而無傷<lb/>
於俗足以厚天下之情夫為國家者以禮為急不可忽<lb/>
也伏望陛下幸察斷之以禮而勿疑<lb/>
　　貼黄乞并臣前疏降附尚書省<lb/>
　　　進唐鑑表<hi>元祐元年二月二十八日</hi>
<pb n="KR4d0060_WYG_013-10b"/>
臣竊以自昔下之戒上臣之戒君必以古驗今以前示<lb/>
後禹益之於舜則言其所無于佚于樂傲虐之作防於<lb/>
未然周召之於成王則相古先民歴年墜命日陳於前<lb/>
皆所以進哲徳而養聖功也臣某誠惶誠懼頓首頓首<lb/>
臣昔在先朝承乏書局典司載籍實董有唐嘗于紬次<lb/>
之餘稽其成敗之迹折以義理緝成一書思與庶人傳<lb/>
言百工執藝獻之先帝庶補萬分比臣赴職不幸先帝<lb/>
洮頮被冕遽迫登遐追攀莫及抱恨沒世伏遇皇帝陛<lb/>
<pb n="KR4d0060_WYG_013-11a"/>
下嗣膺大統睿智日躋詳延耆儒啓廸聖學監於前代<lb/>
宜莫如唐儀刑祖宗之典則四方承式萬世永賴臣之<lb/>
此書雖不足以發揮徳業廣助聰明拳拳之忠不能自<lb/>
已苟有所得不敢不告輒以狂愚塵玷日月罪當誅死<lb/>
伏惟清閒之燕少賜省覽其唐鑑十二巻繕寫成六冊<lb/>
謹隨表上進以聞<lb/>
　　　又上太皇太后表<lb/>
臣聞觀古所以知今彰徃所以察來唐於本朝如夏之<lb/>
<pb n="KR4d0060_WYG_013-11b"/>
於商商之於周也厥監不逺著而易見臣頃在書局多<lb/>
歴年所不勤而禄無補聖世神宗皇帝明燭幽逺一物<lb/>
不遺特垂誤恩擢寘秘省臣比及赴職不幸先帝違豫<lb/>
遽棄羣臣不獲一覩清光螻蟻之志無所復伸臣嘗於<lb/>
職事之餘討論唐史摭其行事緝成一書妄以私意而<lb/>
發明之可以稽參得失監觀成敗伏遇太皇太后陛下<lb/>
母臨萬國天覆羣生酌於民言以美聖政臣區區之忠<lb/>
既無及於先帝思報之於陛下是以冒昧自竭不敢隠<lb/>
<pb n="KR4d0060_WYG_013-12a"/>
黙古者史為書瞽為詩百工獻藝庶人傳語思不出職<lb/>
交修於上冀以塵露仰禆崇深臣職文史敢忘斯義竊<lb/>
惟治亂興廢皆起細㣲言之於已然不若防之於未然<lb/>
慮之於未有不若視之於既有故曰前事之不忘後事<lb/>
之師也其唐鑑十二巻繕寫成六册謹随表上進以聞<lb/>
　　　上太皇太后乞崇儉戒奢疏<hi>二年四月四日</hi>
臣濫備勸講夙夜思職愚慮所及不敢不言伏以自先<lb/>
帝厭代諒闇三年今祥禫將終即吉方始服御器用内<lb/>
<pb n="KR4d0060_WYG_013-12b"/>
外一新奢儉之端皆自此始臣愚以為珠璣金玉之飾<lb/>
錦繡纂組之工凡可以蕩心悦目者不宜有加於舊増<lb/>
多於前也皇帝方嚮儒術親學問睿質日長聖性未定<lb/>
覩儉則儉覩奢則奢陛下所以訓導聖徳者宜動皆有<lb/>
法不可不慎也古之聖帝明王莫不以儉為美徳侈為<lb/>
大惡帝堯所居之室土堦三尺茅茨不翦舜稱禹曰克<lb/>
勤于邦克儉于家孔子曰禹吾無間然矣菲飲食而致<lb/>
孝乎鬼神惡衣服而致美乎黻冕黻冕祭服也伊尹曰<lb/>
<pb n="KR4d0060_WYG_013-13a"/>
慎乃儉徳惟懐永圗言儉之可以長乆也文王卑服即<lb/>
康功田功周公戒成王以先知稼穡之艱難凡此皆陛<lb/>
下所宜日以啓迪皇帝之志者也東漢明徳馬皇后常<lb/>
服大練左右但衣布帛無香薫之飾欲以身率下前史<lb/>
以為美談臣竊惟陛下聖政度越前古必不使明徳馬<lb/>
后専美漢朝若崇儉敦樸飭正後宫以輔養皇帝之徳<lb/>
使目不視靡曼之色耳不聽淫哇之音非禮不言非禮<lb/>
不動則學問日益聖徳日隆此宗社無疆之福也孔子<lb/>
<pb n="KR4d0060_WYG_013-13b"/>
曰少成若天性習慣如自然老子曰不見可欲使心不<lb/>
亂古語有之曰貴不與驕期而驕自生富不與奢期而<lb/>
奢自至夫少習儉約長猶侈靡少習侈靡長將若何今<lb/>
天下之大生民之衆繫在陛下陛下儉於上則百姓富<lb/>
於下陛下奢於上則百姓貧於下比年以來天災流行<lb/>
年榖不熟國用虚乏百姓困敝幸賴陛下勤恤民隠存<lb/>
養休息視之如子有所不便輒弛禁以利民民方有樂<lb/>
生之意小康之望當今之務宜痛為節約昭示儉樸以<lb/>
<pb n="KR4d0060_WYG_013-14a"/>
率天下自古為國未有不先儉而能致四海富實者也<lb/>
漢文帝身衣弋綈慎夫人衣不曵地帷帳不得文繡以<lb/>
示敦樸為天下先景帝遵業務農訓儉以雕文刻鏤傷<lb/>
農事錦繡纂組害女紅下詔戒之故太倉之粟陳陳相<lb/>
因紅腐而不可食都内之錢貫朽而不可校稱賢君必<lb/>
曰文景以比周之成康及其衰㣲民心思漢而不能忘<lb/>
以文景恭儉徳澤及民者深也臣願陛下上觀帝堯舜<lb/>
禹文王之法考伊尹周公孔子之言下視文景之效則<lb/>
<pb n="KR4d0060_WYG_013-14b"/>
皇帝少而習之長而安之唯知儉約不知侈靡他日海<lb/>
内富庶自今日儉徳為之始生民之類受陛下之賜豈<lb/>
有窮極哉臣竊聞奉宸庫已取珠子至六十斤户部已<lb/>
用金至三千六百兩不為不多矣臣所以先事而言者<lb/>
恐増加無已滋長侈心也唐太宗問禇遂良曰舜造漆<lb/>
器禹雕其俎諫者十餘人何也遂良對曰奢靡之始危<lb/>
亡之漸也漆器不已必金為之金器不已必玉為之古<lb/>
之争臣必諫其漸若事巳横流則無所諫矣是以紂為<lb/>
<pb n="KR4d0060_WYG_013-15a"/>
象筯箕子嘆曰為象筯必為玉杯為玉杯則思逺方珍<lb/>
怪之物而御之矣輿馬宫室之漸自此始不可振也古<lb/>
之人見㣲而防患如此唐明皇開元之初悉取珠玉錦<lb/>
繡服玩之物焚之於庭以示儉徳及其末年猶以窮極<lb/>
奢侈天下敗亂今臣區區之愚竊以皇帝即吉之始若<lb/>
一開侈靡之端恐後日奢費之無已也故願豫為之防<lb/>
止於未然臣愚不識忌諱唯陛下裁赦<lb/>
　<lb/>
<pb n="KR4d0060_WYG_013-15b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　范太史集巻十三<lb/>
</p>
<p>
</p>
  </div>
</body>
</text>
</TEI>