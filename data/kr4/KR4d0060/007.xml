<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>范太史集巻七</head>
    <p>
<pb n="KR4d0060_WYG_007-1a"/>
欽定四庫全書<lb/>
　范太史集巻七　　　　　宋　范祖禹　撰<lb/>
　　表<lb/>
　　　代王君貺宣徽北京謝上表<lb/>
偃藩全魏掌籥留都選授所囏寄付尤重<hi>中謝</hi>伏念臣<lb/>
識非慮逺才不兼人被遇三朝歴年四紀竊隆名於薇<lb/>
省視峻秩於台司往嵗詔自西都日朝法扆宣聖猷而<lb/>
何補尸厚禄以空慙輒貢需章懇祈閒職寛恩從欲蕃<lb/>
<pb n="KR4d0060_WYG_007-1b"/>
錫示慈特置使於祠庭俾即安於私館間者祗奉召節<lb/>
入對邇顔幸陪宗祀之儀獲預駿奔之列天光委照宸<lb/>
眷曲臨特頒渙汗之恩復假北門之守越從散地併總<lb/>
劇權此葢伏遇皇帝陛下盛徳日新至仁天覆責實羣<lb/>
后分治九圍眷朔土之奥區為浚都之巨屏大河斯控<lb/>
重兵所屯常輟元老之臣俾居連帥之職夫何圗舊猥<lb/>
及匪能重念臣久齒近班三領兹任撫綏之要鎮守之<lb/>
宜雖素乏於智謀嘗粗經於心目敢不益堅晩節彌激<lb/>
<pb n="KR4d0060_WYG_007-2a"/>
懦衷勉企前修仰酬洪造<lb/>
　　　謝敕書奨諭賜銀絹表<hi>以下代司馬温公</hi>
臣某言伏䝉聖慈以臣編修公卿百官年表成書降敕<lb/>
書奨諭仍賜銀一百兩絹一百疋者奏篇甫上褒詔爰<lb/>
頒荷寵若驚省躬無措<hi>中謝</hi>伏念臣淺才末學苦節孤<lb/>
忠久塵侍從之班曽乏猷為之補頃膺睿㫖俾纂舊章<lb/>
恭惟祖宗創業垂統之難邦國立政任官之要必表年<lb/>
而紀月可鍳古以驗今略舉宏綱庶存成式淹留累嵗<lb/>
<pb n="KR4d0060_WYG_007-2b"/>
紬次終篇仰稽乙夜之觀方虞曠職之咎敢期温詔發<lb/>
自淵衷錫外府之貢金加丘園之賁帛載惟虚受罙切<lb/>
靦顔此葢伏遇皇帝陛下順考百王丕承列聖徳剛健<lb/>
而篤實學緝熈於光明眷執簡之㣲勤形贊書之重奨<lb/>
寵踰華衮既稽首以拜嘉賜厚百朋實無功而冒賞<lb/>
　　　謝再任崇福宫表<lb/>
囊奏上陳實為貪禄黈聰垂聴亟沐頒恩仰荷寛優伏<lb/>
増兢悸伏念臣器非適用學不知方被遇三朝叨塵二<lb/>
<pb n="KR4d0060_WYG_007-3a"/>
禁辱天光之顧問侍經席之從容亦嘗委總憲司訖無<lb/>
報稱擢陪樞府終獲懇辭剖竹雍都蔑聞於治效分臺<lb/>
洛邑幸養於沈痾仍再領於祠庭遂十更於嵗籥頃自<lb/>
受命先帝俾刋舊聞迨陛下之纘圗發徳音而繼志而<lb/>
臣攜藁在外奏篇未終葢簡冊之浩繁致嵗時之淹久<lb/>
雖官守無事慙四體之不勤而史筆專精實寸隂之是<lb/>
惜懼先溝壑以負恩知久去班行顧其他而無補坐糜<lb/>
禄廪常自訟而靡遑尚或無厭曾不知恥輒披私懇輕<lb/>
<pb n="KR4d0060_WYG_007-3b"/>
冒宸嚴豈謂皇帝陛下大徳包荒至明燭逺罔責再三<lb/>
之瀆曲垂開可之私蓋特出於異恩故不拘於畫法乾<lb/>
坤至大雖萬物皆遂其生雨露所私或一夫獨被其澤<lb/>
惟顓愚之無狀容僥倖以滋多臣敢不深戒晏安祗勤<lb/>
夙夜畢精撰述圗報生成<lb/>
　　　慰山陵禮畢表<lb/>
臣某言伏覩今月十日慈聖光獻太皇太后山陵禮畢<lb/>
者溥天同軌有嚴聖后之喪卜壤因山備盡孝孫之志<lb/>
<pb n="KR4d0060_WYG_007-4a"/>
寝宫長掩廟祏惟新臣某誠哀誠懼稽首頓首恭惟皇<lb/>
帝陛下行過髙宗念深文母極奉終之大事懐追逺之<lb/>
至哀瞻容衛以如存痛音徽之不返原陵永固與天地<lb/>
以無窮祀享深思惟春秋之匪懈伏望順禮之變卒哭<lb/>
以時加養體之膳羞䕶如神之志氣上承宗廟下庇羣<lb/>
生凡在臣民不勝懇願臣屬居官次阻覲闕庭瞻望宸<lb/>
極臣無任悲隕激切之至<lb/>
　　　謝四任崇福宫表<lb/>
<pb n="KR4d0060_WYG_007-4b"/>
自天有命如地兼容祗荷寵私伏增汗愧<hi>中謝</hi>伏念臣<lb/>
性非語上學昧造微仰㑹聖朝繆塵侍從久去近嚴之<lb/>
列曠修臣𨽻之勤荐領祠宫坐貪天禄而年齡逾邁齒<lb/>
髪益衰疾疢交攻形神日耗唯職思於簡冊庶上助於<lb/>
謀猷敢期復霈厚恩俯從私欲此葢伏遇皇帝陛下大<lb/>
明委照罔間幽遐洪造曲成不遺品物收簮履而未棄<lb/>
憫蒲栁之先凋特加異於常倫俾養痾於散秩顧勤勞<lb/>
之靡效曷報丘山冀撰述之有成少禆毫髪<lb/>
<pb n="KR4d0060_WYG_007-5a"/>
　　　辭免轉正議大夫表<lb/>
中天霈澤近輔書勞亦及罔功豈容虚受伏念臣素無<lb/>
他技唯罄孤忠誤䝉累聖之知寖服近僚之列終因人<lb/>
乏進貳宰司先帝審訓羣臣靡預誓言之末陛下嗣膺<lb/>
大寳曽無翊戴之勤豈弗畏於多言詎敢當於懋寵矧<lb/>
乃方任人而立政惟即命以記功将深戒於官邪宜先<lb/>
從於近始伏望皇帝陛下慎司名器申勸臣鄰收出綍<lb/>
之過恩亮循牆之愚懇爵惟馭貴免上累於至公賞必<lb/>
<pb n="KR4d0060_WYG_007-5b"/>
及勞庶率由於舊典<lb/>
　　　上太皇太后表<lb/>
仁惟圗舊賞異及勞義所當辭情難冒處伏念臣早縁<lb/>
末學被遇累朝乏稽古之令猷無致君之逺業入陪經<lb/>
幄久親日月之光出領祠宫實荷雲天之施㑹慈宸之<lb/>
御極登嗣聖以承祧誤膺乏使之求擢預贊襄之列屬<lb/>
寵褒於近弼特序進于文階顧無横草之勤均被出綸<lb/>
之渥輿情共駭内訟靡遑伏望太皇太后陛下洪造聴<lb/>
<pb n="KR4d0060_WYG_007-6a"/>
卑至明燭隠慎守馭臣之柄無輕出器之名昭示大公<lb/>
輟已行之成命少安遇分息被已之深譏<lb/>
　　　謝表<lb/>
離明繼照兌澤旁流祗受以還震惶無措臣聞以賢詔<lb/>
爵則民興行誼眂功為賞則下絶覬覦故徳盛者其位<lb/>
隆力勤者其報厚勸沮斯在授受靡虚伏念臣學不適<lb/>
時才非經世謬塵近列最後諸臣辱體䫉之兼隆竭股<lb/>
肱而無補屬舉懋官之典咸疇衛上之勞績用蔑聞褒<lb/>
<pb n="KR4d0060_WYG_007-6b"/>
章誤及雖危衷之備列終成命之莫廻居寵無名在顔<lb/>
有靦此葢伏遇皇帝陛下馭臣惟禮厚下以仁優其進<lb/>
等之恩責以致身之節乾坤至大均覆載以不遺日月<lb/>
無私委照臨而盡及永圗報塞唯誓糜捐<lb/>
　　　謝太皇太后表<lb/>
明綸誤及渙汗難收弗獲懇辭終慙冒處伏念臣自陪<lb/>
機政無補聖猷雖夙夜以自彊惟事功之匪立每流年<lb/>
之是惜加衰疾之所嬰敢以瘝官復當懋賞是以歴陳<lb/>
<pb n="KR4d0060_WYG_007-7a"/>
故實備述悃誠荐奉詔音兩䊸使節對天威之咫尺煩<lb/>
睿訓之丁寧循走無從彊顔祗受此蓋伏遇太皇太后<lb/>
陛下至仁勤施大徳兼容推均一於鳲鳩昭忠厚於行<lb/>
葦體乾坤之覆育品物不遺並日月以照臨光明下濟<lb/>
誓殫駑力仰答鴻私<lb/>
　　　謝起居減拜表<lb/>
伏準閤門告報今月十四日内降以臣與吕公著近各<lb/>
推恩轉官所有将来正謝特令兩拜起居餘免舞蹈仍<lb/>
<pb n="KR4d0060_WYG_007-7b"/>
於執政官班次後别作一班及自今後凡遇前後殿應<lb/>
干大起居特令别作一班止兩拜起居恩出非常禮加<lb/>
異數優假太過慚負愈深<hi>中謝</hi>臣猥以瑣才預聞機政<lb/>
去春以後疾疹屢生入冬以来飲食漸少迨兹嵗序之<lb/>
首頓覺筋力之衰拜起絶艱朝請殆廢内惟恩紀之重<lb/>
天地所不能踰退思績效之微絲毫未嘗有立欲避位<lb/>
則為罪益大欲就列則强力不前朝夕為衆目所觀啓<lb/>
處無措躬之地敢謂太皇太后陛下仁霑枮朽明燭幽<lb/>
<pb n="KR4d0060_WYG_007-8a"/>
微特虧著定之儀曲遂形骸之便臣詢諸故老或謂有<lb/>
舊章然彼皆位躋宰輔之崇徳著耆明之美豈臣么麽<lb/>
所敢比方欲辭則實所不支欲受則自知非分踧踖心<lb/>
悸戰兢汗流惟仰賴於寵靈冀有瘳於藥物病庶遄已<lb/>
禮得如初期於竭忠不敢愛死<lb/>
　　　辭免除右僕射表<lb/>
非常之寵丕降於中天不次之恩驟加於庸品承命震<lb/>
駭顧已靦慙伏念臣起自諸生初無逺業學不足以廸<lb/>
<pb n="KR4d0060_WYG_007-8b"/>
先民之覺才不足以揆當世之宜徒以被遇累朝服勤<lb/>
庶職荷生成於天地無禆補於涓埃惟知直道之可行<lb/>
勉罄孤忠而自守仰屬繼明之始首膺訪落之求拔自<lb/>
散僚進陪機政苟可利國知無不為期於致身死而後<lb/>
已比嬰衰病累貢危誠祈解組以即安庶負薪之可愈<lb/>
忽奉告庭之命併叨躐等之榮越從三事之中擢冠百<lb/>
僚之上力小任重居寵思危義所當辭情難冒處伏望<lb/>
皇帝陛下逹聰埀聴劼毖任能灼知三俊之心深慮萬<lb/>
<pb n="KR4d0060_WYG_007-9a"/>
機之委慎名器而不假念后臣之克囏俾逃竊位之譏<lb/>
獲遂循牆之請<lb/>
　　　上太皇太后表<lb/>
誕告外庭眷求同徳延登上宰猥屬匪能承命兢惶無<lb/>
所容措臣聞宰相者所以代天理物論道經邦上和隂<lb/>
陽下遂動植權衡賞罰藻鍳賢愚大厦棟梁豈容于撓<lb/>
弱巨川舟楫将濟於囏危苟非得人則必誤國臣早塵<lb/>
顯仕晩玷近司受恩不貲竭力無補加以疾雖損而未<lb/>
<pb n="KR4d0060_WYG_007-9b"/>
已老将至而益衰将何以率萬邦黎獻之多居三事大<lb/>
夫之首内附百姓外鎮四夷非薄力之所堪懼瘝官之<lb/>
有咎義當引避情敢冒居矧今俊乂孔多耆碩咸在必<lb/>
有良弼仰當聖心伏望太皇太后陛下考慎其人登庸<lb/>
於位俾熈帝載以亮天工如臣之愚恐不克稱乞廻明<lb/>
命以示至公<lb/>
　　　第二表<lb/>
囊奏上陳誠辭既竭綸言申答謨訓未俞臣竊惟自古<lb/>
<pb n="KR4d0060_WYG_007-10a"/>
睿聖之興皇天所祐必有碩輔為時挺生同徳協心建<lb/>
功立事故有堯舜之后乃有稷契之臣有成康之君乃<lb/>
有周召之佐用能盛烈格于上下鴻名冠乎古今方冊<lb/>
所稱軌躅可見陛下大明出震至徳承祧始在亮隂動<lb/>
循禮法既親典學日就緝熈實惟億世無疆之休兆民<lb/>
咸賴之慶宜得先覺之士老成之人左右有民承弼厥<lb/>
辟同底于道永孚于休如臣之愚曷副兹選而况弗循<lb/>
位序夐越等夷非拙分之所安亦多言之可畏靡遑夙<lb/>
<pb n="KR4d0060_WYG_007-10b"/>
夜如蹈氷淵伏望皇帝陛下鴻造曲成至仁廣施聴輟<lb/>
已行之命免貽非據之災詎敢飾辭恭祈報可<lb/>
　　　上太皇太后表<lb/>
命出非常義無虚受仰勤睿㫖未奉俞音臣伏以在昔<lb/>
仁皇纂圗明肅聴政英祖嗣服慈聖臨朝皆有宗工之<lb/>
臣一徳之相誕保皇家之定命發揚文母之徽音是以<lb/>
左右前後罔非正良號令風采咸可稱述克有成烈底<lb/>
於太平民到于今並受其福陛下齊任姒之聖保成康<lb/>
<pb n="KR4d0060_WYG_007-11a"/>
之君坤徳静而直方母教仁而慈愛端拱宸極丕冒海<lb/>
隅敷求哲人式序在位宜得碩輔翼宣大猷臣本非長<lb/>
才又乏逺識誤膺器使進貳宰司不以徳功超居鼎鉉<lb/>
将何以對揚休命追配前人安海内於覆㿻尊京師而<lb/>
奠枕兹任尤重非臣所堪伏望太皇太后陛下深軫睿<lb/>
慈亟廻成命庶少安於過分免上累於知人<lb/>
　　　謝表<lb/>
君勞求賢實出過聴聖職論相非容懇辭拜命以還靦<lb/>
<pb n="KR4d0060_WYG_007-11b"/>
顔無措伏念臣受才至薄造道匪深無所有以及人唯<lb/>
自信而行已逮事仁祖被遇英皇膺前席之眷知奉邇<lb/>
顔之顧問當熈寧之初政近神考之清光唯知至誠可<lb/>
事明主冀以直道少禆聖時先帝察知不欺聴順所守<lb/>
恩厚侔於天地禮待優於臣鄰思隕首以無從痛上賔<lb/>
之已逺陛下大明繼照庶政惟新祗遹先猷眷求舊物<lb/>
越從散地擢寘近司尸厚禄以空慚罄拙謀而無補屬<lb/>
嬰病苦久賜告休宜從䇿免之科乃奉庭揚之命延登<lb/>
<pb n="KR4d0060_WYG_007-12a"/>
揆路進備冡司顧非經世之才實玷代天之任日有萬<lb/>
㡬之慎慮身無數器之兼能辭不獲從居之益懼此葢<lb/>
伏遇皇帝陛下䖍膺駿命誕受丕基永惟立政之囏思<lb/>
致生民之義謂職業粹於羣下故加體貌之隆治亂在<lb/>
於庶官必自股肱之助方恭黙以思道将垂拱而責成<lb/>
乃俾瑣才遽當重任臣敢不上體至眷愈堅一心不遺<lb/>
力於餘生庶少酬於鴻造<lb/>
　　　謝太皇太后表<lb/>
<pb n="KR4d0060_WYG_007-12b"/>
成命已行難收渙汗力辭如偽終負靦顔祗受以還震<lb/>
惶無措臣竊以經綸天下之務必得名世之才斟酌元<lb/>
氣之和實惟宰物之任徳稱其位古難其人矧當宵旰<lb/>
之勤協濟囏難之治伏念臣早縁末學歴事累朝徒罄<lb/>
愚忠無禆至化荷天地生成之徳䝉山海包納之仁知<lb/>
其一介之無他惟有寸誠而可録陛下睿明臨照旁及<lb/>
幽遐聖政始初眷求耆艾擢居左省參翊大猷豈聞嵗<lb/>
計之有餘未覩時雍之於變卧家嬰疾曠日瘝官猶圗<lb/>
<pb n="KR4d0060_WYG_007-13a"/>
報於君親已分填於溝壑遽奉告庭之命併加躐等之<lb/>
恩承乏宰司秉均揆路越處百僚之上榮升三吏之崇<lb/>
夫何迂拙之人驟被爕和之寄此葢伏遇太皇太后陛<lb/>
下布昭明徳保佑丕基思濟羣生永綏四海惟責成而<lb/>
任下故獨斷而不謀特出淵衷俾司大柄雖自昔君臣<lb/>
之㑹遇如此幾希而當今宗社之安危莫斯為重臣敢<lb/>
不夜以繼日公爾忘私庶圗毫髪之勤上答乾坤之施<lb/>
　　　謝優禮表<lb/>
<pb n="KR4d0060_WYG_007-13b"/>
非常之禮振古未聞不世之恩容身無所伏念臣自嬰<lb/>
疹疾久限朝趨違夙夜匪懈之勤廻日月並明之報方<lb/>
祈病免乃被褒升既孚號于大庭仍賜告於私室相臣<lb/>
如此舊典所無欲辭則阻覲於天顔欲拜則不䖍於君<lb/>
命進退維谷戰兢履氷實上賴於寵靈幸小瘳于藥物<lb/>
猶以足瘍為梗體力未勝詔免造朝俾先治事愈弗遑<lb/>
於寧處終獲遂於懇辭復膺眷注之優曲就疲羸之便<lb/>
諒非獲已乃敢欽承肩輿及門百辟駭視給扶入殿兩<lb/>
<pb n="KR4d0060_WYG_007-14a"/>
宫賜存對咫尺之天威幾顛倒於臣節自昔元勲碩輔<lb/>
大老宗公或以詢謀特加異數豈伊庸瑣乃更超踰顧<lb/>
兹綿薄之餘生益恐危亡之無日此葢伏遇太皇太后<lb/>
陛下覆載侔於天地恩義兼於君親曲垂恤下之仁特<lb/>
越循常之制雖不能陳力就列猶将使同寅協恭慙非<lb/>
論道之才叨被改容之禮極臣鄰之殊遇損著定之彛<lb/>
儀顧雖殺身無以報徳斗筲近器螻蟻微誠苟有益於<lb/>
公家唯常致其死力<lb/>
<pb n="KR4d0060_WYG_007-14b"/>
　　　遺表<lb/>
臣聞始則有終物之常理生而必死人之大期垂没之<lb/>
言哀鳴以敘伏念臣久居散地寖廹頺齡仰被眷知遽<lb/>
當大任伏遇陛下恭黙思道垂拱仰成圗庶政之惟艱<lb/>
登衆賢而共濟臣備位上宰總率羣司嬰疾三時卧家<lb/>
累月殊常之寵曠古罕聞每思糜捐無以報稱常欲竭<lb/>
股肱之力繼之以死圗國家之利知無不為雖喘息之<lb/>
僅存唯憂勤而不已而膏肓之苦藥石難攻将永謝於<lb/>
<pb n="KR4d0060_WYG_007-15a"/>
明時猶瀝陳於愚懇伏望皇帝陛下務學時敏作徳日<lb/>
新體堯舜之欽明視祖宗之憲度奉親思孝守位以仁<lb/>
永建無窮之基益隆有大之業臣雖瞑目猶生之年臣<lb/>
無任瞻天戀聖哀切屏營之至<lb/>
　　　上太皇太后表<lb/>
臣聞凡物之生必皆反本忠臣之死猶不忘君敢陳屬<lb/>
纊之言上逹垂帷之聴伏念臣天與愚直性惟拙迂謂<lb/>
古道之可行排衆言而自信常欲省躬而無愧事上以<lb/>
<pb n="KR4d0060_WYG_007-15b"/>
不欺被遇累朝照知忠藎擢居上宰斷自睿神伏遇陛<lb/>
下思齊任姒之功誕保成康之聖延登衆正共濟多艱<lb/>
而臣受命以来半居病告造朝之際每荷優容蠲其下<lb/>
拜之勤寵以給扶之禮唯知盡瘁以訖微生聖明之時<lb/>
獨先隕越太平之業不逮落成沒身有銜報國無所伏<lb/>
望太皇太后陛下明昭在位保佑有邦御六氣之中和<lb/>
躋羣生於仁夀疇咨哲乂慮憲祖宗汔登濟於成功不<lb/>
惑移於浮議臣雖終螻蟻之壤猶依日月之光永辭聖<lb/>
<pb n="KR4d0060_WYG_007-16a"/>
朝無任瞻天戀聖哀切屏營之至<lb/>
　　　為司馬公休謝賜銀修碑樓表<lb/>
臣康言伏䝉聖慈差管勾脩建先臣光碑樓入内供奉<lb/>
官李永言齎賜臣銀二千兩充修碑樓支費者天恩逺<lb/>
臨優賜下逮銜感泣血未知所報伏念先臣歴事四世<lb/>
唯堅一心晩節遭遇得行所學是以夙夜盡瘁不敢愛<lb/>
身勞心役精繼之以死恭惟皇帝陛下天地覆載日月<lb/>
照臨深軫股肱之虧曲流泉壤之澤恤典之厚超越常<lb/>
<pb n="KR4d0060_WYG_007-16b"/>
倫窀穸送終哀榮已極今豐碑之建復加頒賚矜念存<lb/>
歿感格幽明重惟先臣儉約清貧未嘗畜積啓手之日<lb/>
家無餘貲聖明燭知俾濟終事伏思前後罕此異恩非<lb/>
臣隕身喪元所可上報待盡丘壟不知所言瞻望天庭<lb/>
臣無任攀戀號殞激切屏營之至<lb/>
　　　為司馬植謝賜錢營葬表<lb/>
右某言伏䝉聖恩差将作監丞張某催黄河運木就管<lb/>
勾先臣康殯葬仍賜錢一千貫已於今月二十四日遷<lb/>
<pb n="KR4d0060_WYG_007-17a"/>
葬了畢者忠如皦日痛親志之永沈徳及幽泉戴君仁<lb/>
之下逮伏念臣父康篤行成巳力學傳家二聖以似其<lb/>
先人一旦欲加之顯任而頃因過毁已屬沈痾揜遺恨<lb/>
而莫伸委深恩於不報自初告卧以至喪還賜藥賜珍<lb/>
歸賻歸襚優命沓至常分已踰復因匠屬之鳩材俾過<lb/>
家塋而視堋克襄大事無費秋毫此蓋伏遇皇帝陛下<lb/>
禮遇臣工孝治邦國将為世忠良之勸豈獨臣父祖之<lb/>
私往者不亡當有鬼神之結草㣲而含氣猶知鳥雀之<lb/>
<pb n="KR4d0060_WYG_007-17b"/>
銜環<lb/>
　　　謝太皇太后表<lb/>
致主之心已淪幽壤飾終之錫更躐舊章兆協卜之以<lb/>
時恩殞身而莫報伏念臣祖光以徳業名世嘗擢任於<lb/>
宰衡臣父康以詩禮傳家亦登延於勸講而侈俗方改<lb/>
哀楊綰之已亡太醫遽臨痛桓榮之未老無禄私室荐<lb/>
罹鞠凶自啓手足之初至掩窀穸之際君命屢至賵賜<lb/>
有加復因匠屬之鳩材俾過家塋而視堋殘喘何力秋<lb/>
<pb n="KR4d0060_WYG_007-18a"/>
毫在官此葢伏遇太皇太后仁深念功禮不遺舊将博<lb/>
勸於士類豈曲私於臣門克意紹先獨自期於忠孝纒<lb/>
哀待盡兩無報於君親<lb/>
　<lb/>
　<lb/>
　<lb/>
　<lb/>
　<lb/>
<pb n="KR4d0060_WYG_007-18b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　范太史集巻七<lb/>
</p>
<p>
</p>
  </div>
</body>
</text>
</TEI>