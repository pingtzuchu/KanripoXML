<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>建康集巻八</head>
    <p>
<pb n="KR4d0152_WYG_008-1a"/>
欽定四庫全書<lb/>
　建康集巻八　　　　　　宋　葉夢得　撰<lb/>
　　書<lb/>
　　　與曽天㳺書<lb/>
某頓首啓稍不承動静日積馳仰髙秋即日伏惟台候<lb/>
萬福見報懇辭切摯何其甚髙而進陟經闈仰見聖懷<lb/>
開納之重併以慰欵某勉强已兩月前所當料理者稍<lb/>
就緒免民絹横歛二萬八千疋芻陸運逺至者二十萬<lb/>
<pb n="KR4d0152_WYG_008-1b"/>
束疲瘵似少蘇儲廪有來歲之備可以藉口言歸矣顧<lb/>
防冬未敢請曽探報云云當略知朝廷㑹三大將必詢<lb/>
所為計誠得䇿然須各極其説而斷歸於一還以授之<lb/>
使其心以為可行而無異情緩急肯相為先後乃可望<lb/>
成功此魯人所謂疆場之事慎守其一而備其不虞事<lb/>
至而戰又何謁焉者也比年常患出不虞而無備欲戰<lb/>
而旋謁無一可守故爾韓岳主戰張主守韓志在淮張<lb/>
志在江此人所共知不知皆灼見其理而身任之乎抑<lb/>
<pb n="KR4d0152_WYG_008-2a"/>
意各有向而姑為之説乎韓輜重盡在山陽張輜重盡<lb/>
在建康江淮之不同勢使然也則言戰者未必能必勝<lb/>
言守者未必能必固要之戰守二者何可偏廢江之與<lb/>
淮亦强弱進退之間惟吾謀一定則可戰可守或江或<lb/>
淮惟敵之為往慶厯中韓范二公在西方韓欲戰范欲<lb/>
守初亦不同久之皆自為過故末年還朝相與共獻䇿<lb/>
極論戰守叅備之計是時元昊力求和廟議欲遂從之<lb/>
而二公深以為未可請以和議為權宜戰守為實務且<lb/>
<pb n="KR4d0152_WYG_008-2b"/>
謂元昊欲窺關中非獨其志亦吾漢人陷沒者賛之以<lb/>
自圖富貴今日事勢有相類者李成孔彦舟徐文輩既<lb/>
皆為其腹心近復聞以酈瓊守拱州去歲叛兵已盡散<lb/>
遣而復集與之其情可見是安得不思惟計戰守者兩<lb/>
盡和議成我固受其利不成我無所失此韓范之説也<lb/>
不識嘗見之否家有韓公家傳載之甚詳適擕來謾録<lb/>
附呈恐或可佐論思某職在内地當敵者三大將豈敢<lb/>
冒代庖之戒夜中偶不得眠過慮及之且遇適有使人<lb/>
<pb n="KR4d0152_WYG_008-3a"/>
故私以告公不覺累百千言幸無以語他人向冷萬萬<lb/>
為時自厚不宣<lb/>
　　　又與秦相公書<lb/>
某頓首再拜上啓僕射相公鈞座某初八日上狀當獲<lb/>
呈浼即日伏惟鈞候動止萬福旌鉞啓中塗外經濟不<lb/>
無少勤廟筭敵自前月二十九日順昌敗後别未有動<lb/>
息縱益兵復來亦未能及盛暑愛惜其衆恐亦未必一<lb/>
衂逺犯所忌幸援兵稍集張少師出軍已四日聞欲以<lb/>
<pb n="KR4d0152_WYG_008-3b"/>
來日就道將士極鋭有自殘請行者殊可喜嘗與之商<lb/>
榷賊情似有乘間欲奮者計已屯壽春伺敵為進退劉<lb/>
錡一軍既無虞令堅守順昌為得䇿但王德既行甚反<lb/>
側嘗訴於張累數千言盡發劉侯平昔曲折以謂若復<lb/>
𨽻部曲即自刎首淮上張亦稱其人可用材過目前諸<lb/>
偏禆抑之恐生事朝廷果許自為方略包籠之其官已<lb/>
髙去節鉞近方畏屬人宜可詭以成功惟榷貨務積鏹<lb/>
截日已竭尚未有張軍後旬之備而省劄連下支太平<lb/>
<pb n="KR4d0152_WYG_008-4a"/>
州樁管與劉錡激賞除銷外皆無有念不可緩已逐急<lb/>
那移兊撥具申明若不足數或當於折帛錢内應副繼<lb/>
此若更有支降必不能辦前嘗妄議免起本路大禮錢<lb/>
帛及諸司於格合起錢正慮此更乞少賜裁度斥堠鋪<lb/>
㸃檢差齊整比來避冦人都無至者應是却稍安居此<lb/>
間極力彈壓殊不驚擾但聞浙西頗紛紛數日前不得<lb/>
已作留守司榜具敵事狀與預為防守者少慰安之矣<lb/>
本職瀕江合措諸事不一略未有備謹留以待回禀軍<lb/>
<pb n="KR4d0152_WYG_008-4b"/>
民延跂前驅以日為歲敢乞趣戒幕府俯徇羣情正熱<lb/>
餘祈涉履倍萬保重不宣<lb/>
　　　與梁仲模論榷貨務書<lb/>
某啓近嘗附聞以拜來辱必已呈浼寒力未解即日伏<lb/>
惟台候萬福竊審兼領經制使事國計之大今日先務<lb/>
孰急於此非牛刀餘刃其誰能濟甚慰公論某衰苶無<lb/>
補坐慙尸素已上章請閒旦暮待報尚有一事未行間<lb/>
猶須任貴户部大軍錢糧忝預總領自去歲冬榷貨入<lb/>
<pb n="KR4d0152_WYG_008-5a"/>
納大虧中間幾至乏絶殊可寒心偶府中經畫收拾得<lb/>
少歲計乃有宻獻於朝以為三十萬有緍者遂畫指許<lb/>
兊撥盡輸二十八萬緍僅免生事然已竭澤矣而榷貨<lb/>
之窘如前問之蓋縁昨罷户部囘易庫賣鹽羣商疑法<lb/>
必變更相扇惑所以至今相持甚堅也萬一或果有此<lb/>
意不若早為之所不然即須再下一黄牓委曲申告必<lb/>
不變其意庶或退聽今二月所支全未有備而本府所<lb/>
藏亦無幾不得不以誠告不惟有司未有以塞責兼朝<lb/>
<pb n="KR4d0152_WYG_008-5b"/>
廷所失略計之已百餘萬緍鹽場但支持次舊鹽約至<lb/>
四月方盡豪猾坐視無肯先下鈔者則有出無入所失<lb/>
又不至此豈為小事幸速留念不勝朝夕之望餘冀倍<lb/>
萬自厚不宣<lb/>
　　　與秦相公論臧梓獄事書<lb/>
某頓首再拜上啓僕射相公鈞座連雨尚有餘寒即日<lb/>
伏惟鈞候萬福某近嘗託徐度司封上記必獲呈凂朽<lb/>
拙䝉庇粗遣臧梓事竟煩廟議移獄公朝正名分嚴賞<lb/>
<pb n="KR4d0152_WYG_008-6a"/>
罰固一民不可使有寃不得不盡其情但無狀仰誤委<lb/>
寄愧悚無以自容已具奏乞降指揮遣一御史按驗然<lb/>
區區之私猶欲少伸於相公近世毁譽常患不出公道<lb/>
人自為黨更相與奪故名實倒置而賞罰隨之此有識<lb/>
者扼腕憤歎欲正而不得者也梓兹前為壽昌令以治<lb/>
狀為臺臣所薦得改官堂除近以公事決責宣撫司軍<lb/>
兵自言不畏强禦故為之類者亦交口稱譽其為人宜<lb/>
當如何而所犯狼籍殆非他贓吏可比有司具獄畧見<lb/>
<pb n="KR4d0152_WYG_008-6b"/>
入已者為錢九千貫銀五百五十兩絹二百疋綿九百<lb/>
兩又去官後猶盜庫錢三百五十緍官木二十條此具<lb/>
證佐來歴分明不可掩覆者其餘牽連雜見尚數千緍<lb/>
與因喪取之部民者皆未暇問也不識為常吏者從前<lb/>
日虛名庇之乎正今日隱惡劾之乎以律言則監臨有<lb/>
犯知而不舉减罪三等以紹興五年勅言縣有罪監司<lb/>
按舉而州不舉减罪人罪五等就其間一事某去歲到<lb/>
官之初首論民間疾苦乞减内藏庫和買税七分折納<lb/>
<pb n="KR4d0152_WYG_008-7a"/>
見錢<hi>闕</hi>　貫省䝉上開納亟以金字牌報可德意始<lb/>
傳闔境歡呼幾至流涕倚郭上元令曽恢違戾多折至<lb/>
八貫者而不入已去冬因民訟即奏削見勘梓多取乃<lb/>
至十貫四百省而資其五貫四百貫入已其鈔具在此<lb/>
宣撫司首所奏事若以宣撫司不應奏本府亦縱而不<lb/>
治他日曽恢被罪披訴朝廷覆視得實或諫官御史風<lb/>
聞有言則將何辭以對非持法不容人固不相容也梓<lb/>
先決宣撫司軍兵本自非理正緩急欲藉口自解免宣<lb/>
<pb n="KR4d0152_WYG_008-7b"/>
撫司軍兵墮其計中遽越職論奏自彼之失何預本府<lb/>
事而自以為嫌某所以於遣官體究得實之後判然不<lb/>
疑力伐其謀一以法令從事庶幾沗以大臣守陪都稍<lb/>
異流俗為天下發一大姦少正羣兒妄譽誤賞之弊或<lb/>
可上補朝廷公論豈意罪人尚敢伸其説宣撫司盖與<lb/>
並肩而立何所重輕自到任此惟齊以禮法秋毫不相<lb/>
假借故能各守其職只如近者朝㫖相度修戰船恐為<lb/>
民病尚不能從況其甚者流落半世止坐無所俯仰今<lb/>
<pb n="KR4d0152_WYG_008-8a"/>
老得一州乃觀望同列誣人功罪於行闕數百里之<lb/>
内不顧傍觀自喪晩節意欲何為相公見知有素必<lb/>
未疑之至此自是竒蹇招尤所至皆然每欲速還山林<lb/>
不敢一日為茍安計初若畏懦可笑今當信其非偽無<lb/>
緣晤省竊恃眷予煩喋不覺盈紙悚息無已尚幸矜察<lb/>
檢㑹前奏早賜從允不勝懇禱之至餘祈上為興運<lb/>
倍加保重謹上狀不宣<lb/>
　　　答王從一教授書<lb/>
<pb n="KR4d0152_WYG_008-8b"/>
某啓咫尺久不聞問近張漕歸云數相見動静頗詳差<lb/>
以自慰專介忽枉手字并三文編仰佩厚意感激無喻<lb/>
秋髙喜承邇日尊履佳健盛文典雅固所欽味校正太<lb/>
白集尤見誦閲精審每如此春秋義多事讀尚未能終<lb/>
篇所論桓公無王一事自三家失其傳其説皆謬悠無<lb/>
當後之學者欲求於絶學之後而自信其臆決固未易<lb/>
輕措辭也惟深於經㫖者以類考之或庶幾焉早歲聞<lb/>
先達道劉仲景文之言似差近而不盡不知嘗見之否<lb/>
<pb n="KR4d0152_WYG_008-9a"/>
其云諸侯即位三年䘮畢然後朝王而受命桓之元年<lb/>
二年猶在喪未知其果不朝也則以常法書王以俟之<lb/>
至三年喪畢而不朝則不朝矣然後沒王而絶焉此考<lb/>
於禮為是也乃十年有王為三不朝之節以存公或可<lb/>
矣而十八年不當其節遂不為之説則不可通意者無<lb/>
王猶沒公也魯沒公不書或諱或貶此論弑君之賊其<lb/>
罪不專在朝與不朝春秋立法亦不專在桓弑君不討<lb/>
雖周王亦與有責焉何以知其然莊書王來錫公命與<lb/>
<pb n="KR4d0152_WYG_008-9b"/>
僖以妾為母書王來歸含賵及㑹葬王皆去天是不獨<lb/>
以責桓與僖可見矣弑君而不討其過有大於不朝而<lb/>
錫命成人之妾以為母者則去天不足言也其為王者<lb/>
廢矣是以併王而沒之歟此為周王與桓言也然王者<lb/>
天下之主也十者數之一周也天下之王若因桓而遂<lb/>
使數一周不得見則過是天下皆無主矣可乎坤之上<lb/>
六曰為其嫌於無陽也故稱龍焉則於數之周一見王<lb/>
亦嫌於無王者也至十八年而有王所以正王也前之<lb/>
<pb n="KR4d0152_WYG_008-10a"/>
沒王所以治王與桓也若末遂沒之則後世凡弑君者<lb/>
皆可以王分惡而終不見誅於春秋矣亦可乎故復挈<lb/>
王而示之曰王雖不王弑君者不可以不治所以示天<lb/>
下而垂來世此不為周王與桓言也何休亦㣲知之而<lb/>
不能竟或曰桓既弑君矣自不得有其位何用以在喪<lb/>
常法待之乎此其言是也而不通於春秋之義凡春秋<lb/>
雖立一王大法而其文必因於史盖當時凡弑君而能<lb/>
朝王或諸侯與㑹者皆免討衛州吁弑君石厚問定君<lb/>
<pb n="KR4d0152_WYG_008-10b"/>
於石碏碏曰王覲為可以朝而得免者也曹負芻弑諸<lb/>
侯來討公子喜時為之請曰若有罪則列諸㑹矣此㑹<lb/>
而獲免者也凡此皆周之末造而史之文春秋不得而<lb/>
易焉故春秋凡弑君之賊惟陳佗衛州吁齊無知因國<lb/>
人與諸侯之討而得正其賊之名其餘凡不討而成其<lb/>
君如齊商人曹負芻蔡般者春秋皆不易也以為彼既<lb/>
君之矣其惡不待貶絶而自見吾何加焉姑從其文於<lb/>
末造之中而正以義則何傷於一王之大法乎竊以是<lb/>
<pb n="KR4d0152_WYG_008-11a"/>
為經之㫖老懶多廢忘又適書沓至酬酢不暇以長者<lb/>
好學之篤故發此云云亦哀斯道之將墜也不識以為<lb/>
如何有所商榷却冀一諭漸凉萬萬珍愛不宣<lb/>
　　　又答王從一教授<lb/>
某啓稍不聞問方深瞻跂人至忽辱手字承履此初暑<lb/>
動止安佳長牋過勤仍示春秋解義一巻併荷厚意解<lb/>
義讀之終篇雖未盡見所藴如論王正月與不以日月<lb/>
為例莒人入向論入義得於經已多但反欲定專門於<lb/>
<pb n="KR4d0152_WYG_008-11b"/>
三家則恐未然由漢以來此學久廢不明正患諸儒不<lb/>
能以經為主其交攻而力爭惟三家之勝負夫三家安<lb/>
從出哉為漢儒之説公羊穀梁已自别為齊魯二學使<lb/>
二人授受果皆出於吾先君子之門雖散而之四夷八<lb/>
蠻未嘗不同也何齊魯之辨今齊魯百里之間尚不能<lb/>
一而欲於數百歲之後擇其一以為真可乎劉歆知<lb/>
其不然故强尊左氏為丘明幸人信其好惡與聖人同<lb/>
夫聖人之經具在不知直求其意而附㑹因人假託以<lb/>
<pb n="KR4d0152_WYG_008-12a"/>
求其信雖或從之何異指晉為燕而泫然出涕者也經<lb/>
固不可易明若專精致意反覆研覈察於先王之道者<lb/>
明求於典禮者詳質於當時之事者審則吾先君子欲<lb/>
以遺天下後世者亦豈能不原當時之事裁之典禮而<lb/>
别更有先王之道哉如是而復以視三家不可謂全無<lb/>
所得矣其合於經者固在吾所去取而吾非用三家為<lb/>
去取者也以孔子之聖求伏羲文王之道讀易尚至韋<lb/>
編三絶今以春秋求孔子之意用力不知能如前與否<lb/>
<pb n="KR4d0152_WYG_008-12b"/>
而遽謂決不得其實似過矣惟加之意而已兩日適中<lb/>
寒温謁告旦來方小快枕上口占不能多及餘倍萬自<lb/>
愛不宣<lb/>
　　　答尹穡書<lb/>
某啓頃張暘叔書數道足下好學自力不肯茍合志行<lb/>
甚美每恨未獲一見去冬忽奉手書固欣然出所願發<lb/>
緘疾讀則文辭之奥論議之偉盖又有暘叔所未能盡<lb/>
言者誦詠慰喜之懷不待言而可知也即少安則相繼<lb/>
<pb n="KR4d0152_WYG_008-13a"/>
酷暑異常衰憊殆不能堪人事一切皆置積此三時不<lb/>
覺遂至今愧仰尤不勝敘髙秋氣爽即日起居佳健不<lb/>
知尚且食嶽祠之禄否江西連歲戎馬安静夏旱聞不<lb/>
至甚傷農足下既不輕以求人人亦未易有能知足下<lb/>
者想從容圖史之間深居簡出厚養而薄施其儲蓄愈<lb/>
多亦足以自娛本欲屈從者蹔臨幕中復念勉留於此<lb/>
自不作久計來春僅及解嚴即當力伸還山之請相去<lb/>
千餘里徒勤行李道路往來非所安故輙已何時遂得<lb/>
<pb n="KR4d0152_WYG_008-13b"/>
欵晤偶便草此少謝不敏老倦因循足下必能亮之餘<lb/>
切倍萬珍厚不宣<lb/>
　　碑<lb/>
　　　忠烈廟碑<lb/>
晉尚書令贈侍中驃騎將軍開府儀同三司卞公諱壼<lb/>
字望之蘇峻之難父子皆死敵墓在建康牙城之西舊<lb/>
冶城之南司命宫之側歴代奉祀惟謹而廟貌不立偽<lb/>
唐保大中始作忠孝亭於墓北歲久夷圯慶厯三年龍<lb/>
<pb n="KR4d0152_WYG_008-14a"/>
圖閣直學士葉公清臣復封植立石為表後十五年當<lb/>
元祐八年天章閣待制曽公肇易亭為祠圖公像其中<lb/>
載之祀典春秋命有司從事又二十七年當紹興元年<lb/>
金人渡江之後資政殿學士葉某䝉恩分鎮兵火初平<lb/>
城郭丘墟欲修二公之舊而未暇又七年大駕臨幸還<lb/>
錢塘詔即建康為留都上不以某老且無能付之宫<lb/>
鑰乃乞即墓南廢地為廟請於朝下太常賜公廟額曰<lb/>
忠烈於是為正室三間以設公像列公世子贈散騎常<lb/>
<pb n="KR4d0152_WYG_008-14b"/>
侍眕次子贈奉車都尉盱從公俱死者於旁以侍中嵇<lb/>
公紹配食環以列廡繚以周垣増飾兆域名木禁芻牧<lb/>
無得犯工三月告成躬率僚吏奉少牢之奠告於祠下<lb/>
初建康之民去公逺莫能盡知公之節及天子褒顯暴<lb/>
耀新宫屹然衣冠咸㑹於是士女奔走欷歔太息或至<lb/>
流涕皆有感激奮勵知以身殉國之義某曰嗚呼禮義<lb/>
之感人豈但教告敺率而後聽哉然世知公死之為難<lb/>
而未知使公得生必可以興晉而不克成焉尤可惜也<lb/>
<pb n="KR4d0152_WYG_008-15a"/>
自古為天下未有不合羣力衆智而成其間必有卓然<lb/>
特立超出一世之上而不與之俱者然後能矯拂一世<lb/>
之俗以為之宗而天下從之則以治易亂以存易亡惟<lb/>
其所欲為東晉立國江左孰不曰王導之功嘗謂晉不<lb/>
能復中原一天下正導之罪此其故何也凡晉之失在<lb/>
於祖虛誕而賤名檢樂僥倖而輕節義眩華靡而略功<lb/>
實是以因循茍簡取給目前訖至於亂而導曽不能反<lb/>
是乃欲因之以求濟其區區自救不暇非導孰為之乎<lb/>
<pb n="KR4d0152_WYG_008-15b"/>
天下大物也物與物何足以相逺在易之大過曰澤滅<lb/>
木大過君子以獨立不懼遯世無悶孔子序易至大過<lb/>
既濟之際為之説曰有過物者必濟夫必有過之乃能<lb/>
濟之晉有三人焉以身捍患料敵制勝曰温太真嶠精<lb/>
誠逺慮明事見機曰蔡道明謨維持綱紀納之軌物則<lb/>
公而已太元以後天下事皆得道明謀之太真行之而<lb/>
公守之雖内有王敦蘇峻外有劉聰石勒其何能為不<lb/>
幸太真早死而公僅効於一戰道明雖在已不勝其衆<lb/>
<pb n="KR4d0152_WYG_008-16a"/>
矣此所以終其世不競也歟因追考其事論次為公廟<lb/>
碑而繫之詩以遺後之君子公惟不亡尚足慰其千載<lb/>
之意云其辭曰五馬渡江皆南奔乾坤震蕩四海昏孰<lb/>
扶此都創本根茂宏陋矣安足論我評三士參髙鶱為<lb/>
世作室身墉垣惜哉其類不得繁神州陸沉無與援棄<lb/>
捐名教資清言頺波一律來渾渾卞公特立尤雄尊卒<lb/>
狥以身喪厥元二雛從公如凊温寧公以死身獨存公<lb/>
歸在天朝帝閽血面訴帝忠不怨歲時來臨從旗旛覽<lb/>
<pb n="KR4d0152_WYG_008-16b"/>
觀江山望中原後先二雛屬櫜鞬下睨豺兇猶齧吞新<lb/>
宫崇崇俯前軒揭名日星自今恩潢汚之水薦藻蘩哀<lb/>
歌節緩芬桂樽祥飈颯然下脩門尚慰千載忠孝魂<lb/>
　　傳<lb/>
　　　賀鑄傳<lb/>
賀方囘名鑄衛州人自言唐諫議大夫知章後故號鑑<lb/>
湖遺老長七尺眉目聳拔面鐵色喜劇談當世事可否<lb/>
不略少假借雖貴要權傾一時小不中意極口詆無遺<lb/>
<pb n="KR4d0152_WYG_008-17a"/>
辭故人以為近俠然博學彊記尤長於度曲掇拾人<lb/>
所遺棄少加櫽括皆為新竒初仕監太原工作有貴<lb/>
人子適同事驕倨不相下方回㣲廉得其盜工作物<lb/>
若干一日屏侍吏閉之宻室以杖數曰來若某時盜<lb/>
某物為某用某時盜某物入於家然乎貴人子惶駭<lb/>
謝有之方回曰能從吾治免白發即起自袒其膚杖<lb/>
數十下貴人子叩頭祈哀即大笑釋去自是諸俠氣<lb/>
力頡頏者皆側目不敢仰視是時江淮間有米芾元<lb/>
<pb n="KR4d0152_WYG_008-17b"/>
章以魁岸竒譎知名而方回以氣俠雄爽適先後二<lb/>
人毎相遇瞋目抵掌論辯蠭起終日各不能屈談者<lb/>
争傳為口實方回所為詞章既多往往傳播在人口<lb/>
建中靖國間黄庭堅魯直自黔中還得其江南梅子<lb/>
之句以為似謝元暉然以尚氣使酒終不得美官初<lb/>
娶宗女𨽻籍右選李中書清臣執政奏換通直郎<lb/>
為泗州通判悒悒不得志食宫祠禄退居呉下浮<lb/>
沉俗間稍務引逺世故亦無復軒輊如平日家藏<lb/>
<pb n="KR4d0152_WYG_008-18a"/>
書萬餘巻手自校讎無一字脱誤以是杜門將遂老家<lb/>
貧甚貸子錢自給有負者輙折劵與之秋毫不以丐人<lb/>
其所與交終始厚者惟信安程致道方囘既自裒其<lb/>
平生所為歌詞名東山樂府致道為之序略道其為人<lb/>
大槩矣而予與方囘往來亦極宻乃復為之傳使後世<lb/>
與致道序參見云<lb/>
　　誌銘<lb/>
　　　趙夫人慕容氏誌銘<lb/>
<pb n="KR4d0152_WYG_008-18b"/>
紹興九年某被命安慰江東選諸僚得上元丞趙君公<lb/>
泉識慮深逺儒學飾吏奏辟為幹辦公事適值防江囘<lb/>
禄事隨日生凡興葺悉委之十一年柘臯之役遣詣軍<lb/>
前計事聞其母謂之曰汝勿以我為念當盡忠公家因<lb/>
與其子偕出門而之長子所某固敬之明年以疾來吿<lb/>
繼聞不起某亟走介致賻贈未幾二子以周君葵之行<lb/>
狀來請銘夫人之賢非某其誰銘夫人姓慕容氏河南<lb/>
人河南郡王延釗之曽孫祖某父彦羲母王氏夫人幼<lb/>
<pb n="KR4d0152_WYG_008-19a"/>
莊栗謹孝叔父尚書公諱彦逢為擇配時朝議大夫趙<lb/>
君諱望之負賢德時承平諱言兵君推廣李衛公六花<lb/>
陣法以獻俾試中書尚書公遂以夫人歸之事二姑悉<lb/>
得其歡心閨門肅然朝議君以所生夫人捐館憂毁傷<lb/>
生夫人方三十躬蹈艱苦保養諸孤擇名儒以訓子故<lb/>
二子俱擢第諸女皆適賢士幹辦君初調隨州司儀曹<lb/>
事南道總管張文忠公叔夜辟至幕下力贊勤王從其<lb/>
行㑹有㫖令囘京師再告急文忠公領兵復勤王夫人<lb/>
<pb n="KR4d0152_WYG_008-19b"/>
長子時為鄧州穰縣丞率民兵以從幹辦君奉夫人復<lb/>
隨道遇劇冦圍之數重皆失色夫人呼其首至輿前吿<lb/>
之曰京城失守兩宫北狩正忠臣義士取功名之秋況<lb/>
汝等皆國家兒郎何苦作此我長子已率兵勤王此次<lb/>
子也能從吾兒可轉禍為福衆羅拜曰知吾母來故迎<lb/>
候耳非有它也夫人命幹辦統之誓於衆南下至棗陽<lb/>
聞於州方以乏兵為憂遂俾幹辦君帶兵知棗陽君朝<lb/>
夕訓練聲譽隆然薛廣王在不敢犯境從它道破隨君<lb/>
<pb n="KR4d0152_WYG_008-20a"/>
提師收復聞於朝道梗不得通明年新知州楊卓來<lb/>
交事侍夫人避地大洪不獨免於難卒保一城生聚夫<lb/>
人膽略烈丈夫有所不能晚年康强二子互迎之官諸<lb/>
壻亦顯士林榮之紹興十二年冬十二月十三日以微<lb/>
疾不起享年六十有五以二子陞朝封太宜人明年春<lb/>
二月九日丙申葬於常州宜興縣永豐鄉太一山之原<lb/>
長男公某左朝奉郎新通判建康軍府事次公泉左承議<lb/>
郎江南東路安撫大使司幹辦公事女適進士沈師奭<lb/>
<pb n="KR4d0152_WYG_008-20b"/>
次適廸功郎禇震次適進士陳元基次適左承議郎直<lb/>
秘閣權發遣襄陽軍府事蔡安强次適從政郎錢露孫<lb/>
男彦衍彦衛孫女適廸功郎静江府司户叅軍韓恂胄<lb/>
夫人平居寡言笑不見喜愠遇事英發訓其子曰持身<lb/>
以節儉為先當官以勤恕為本汝父用是道積以及汝<lb/>
究内典嘗自贊喜神曰丹青得意以為真一筆掃成身<lb/>
外身不二法中無這箇到頭那箇是真形嗚呼女史所<lb/>
書嘉言善行固多矣未若夫人在父母家為淑女既嫁<lb/>
<pb n="KR4d0152_WYG_008-21a"/>
為孝婦相夫為令妻教子為賢母忠言可以囘强暴之<lb/>
聽髙見足以脱危急之難斯可銘已銘曰赫赫勲閥慶<lb/>
源委長奕世載德纘懿流芳篤生夫人正靖慈惠承上<lb/>
撫下内行潛備來嬪大家令聞肆揚姑病黙禱<hi>闕</hi>然香旋獲<lb/>
感應孝德彌彰夙擇名師用訓厥子連登桂籍侍迎就仕<lb/>
中原多虞挈家南來遇事英發狂暴亦囘深惟懿德宜<lb/>
享百年爰卜新居永豐之原既固既安克昌厥後刻此<lb/>
銘詩以昭賢母<lb/>
<pb n="KR4d0152_WYG_008-21b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　建康集巻八<lb/>
</p>
<p>
</p>
  </div>
</body>
</text>
</TEI>