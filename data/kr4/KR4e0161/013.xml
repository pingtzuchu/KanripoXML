<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>竹澗集附録</head> <lb/>
    <p>
<pb n="KR4e0161_WYG_013-1a"/>
欽定四庫全書<lb/>
　竹澗集附録<lb/>
　　明故正議大夫資治尹兵部左侍郎贈兵部尚書<lb/>
　　竹澗潘公墓誌銘<lb/>
於乎竹澗而遽而化耶化者之寂滅孰樂耶生者之哀<lb/>
孰妄耶抑理固有常而非常而謂樂與哀皆妄耶未可<lb/>
知也於乎昔在壬癸之嵗偕公奉節誥封于安南歴齊<lb/>
魯徐揚之墟亂于江淮達于呉越惟予與公偕惟時公<lb/>
<pb n="KR4e0161_WYG_013-1b"/>
則先趨而歸予獨登越王臺觀㑹稽窺禹穴訪陽明之<lb/>
洞然後返錢塘過嚴瀬以㑹公於金華撫赤松觀皇初<lb/>
平化羊石然後浩然偕南泝潯横之江以出慿祥兩涯<lb/>
之山夾江揷天竒恠百出目眩心悸笑歌相答忘乎其<lb/>
為行旅矣凡相與嵗月之間無有㡬㣲相逆于心者然<lb/>
後知公之為盛德人也反還朝無何予以憂去繼以病<lb/>
不起離索者八九年及今上改元予奉召至京見公無<lb/>
㡬而予為祭酒以南及予方北公亦治水還朝歴貳夏<lb/>
<pb n="KR4e0161_WYG_013-2a"/>
官卿未及三年而公一日勿病而化於乎人生離合無<lb/>
常死生亦無常予安得不動今昔之悲乎其子徽以其<lb/>
子壻文德之狀來請誌銘予攬涕勉為誌而銘之誌曰<lb/>
竹澗公潘其姓希曾其名仲魯其字竹澗其號金華其<lb/>
里彦亨其髙祖文華其曾祖洪其祖璋其考彦亨應洪<lb/>
武賢良聘使江右有專對之才未官而卒文華以洪貴<lb/>
贈山東道御史洪以御史累官廣西按察僉事又以璋<lb/>
貴贈奉政大夫璋由水部郎司𣙜荆湘有聲為僉事督<lb/>
<pb n="KR4e0161_WYG_013-2b"/>
學於蜀有聲官至陜西副使督學卒食爼豆于蜀之名<lb/>
臣婺之鄉賢祠後洪璋俱以公貴贈中大夫南京太僕<lb/>
寺卿祖妣呉氏封孺人母姜氏封安人俱累贈淑人其<lb/>
世德之積累也公生七年能詩文十有四年喪憲副公<lb/>
於陜奉淑人以喪歸塟讀禮如成人弱冠補郡弟子員<lb/>
經學逈異督學者必器重焉𢎞治辛酉舉鄉試壬戌登<lb/>
進士皆居上第選翰林院庻吉士秋迎母淑人以疾終<lb/>
則扶柩還塟如喪憲副公服除授兵科給事中武廟登<lb/>
<pb n="KR4e0161_WYG_013-3a"/>
極恩詔贈憲副公中憲大夫母㳟人兹其出身之履歴<lb/>
也天性孝友簡黙惇慤接人和夷未嘗作諧謔語有德<lb/>
於人未嘗自言人有不禮未嘗見其非口不言人過有<lb/>
言人之短者則為黙然又不樂趨時進取居三品者且<lb/>
三考至滯也人問之則笑此其德性也沉黙不露外視<lb/>
之若愚及臨大事决大疑若庖丁之理牛無不迎刃而<lb/>
解者兹其材能也正德丙寅有汪鈺者故太監汪直義<lb/>
男也乞陞錦衣衛鎮撫帶俸守塋公即首疏以為世禄<lb/>
<pb n="KR4e0161_WYG_013-3b"/>
以及子孫鬼神不歆非類内臣本無後而强求世禄之<lb/>
恩義男本異姓而欲冐他鬼之䕃疏上中官皆切齒側<lb/>
目又上疏勸上隆大孝勤聖學節遊樂逺佞倖八事逆<lb/>
瑾遂謀中傷之以發前憤乃差公湖貴二省計處邊儲<lb/>
至則有司為備千金以請曰今瑾虐熖日熾凡差者以<lb/>
賂免時也勢也公毅然卻之曰我諫官也未能為朝廷<lb/>
除惡柰何復爾乎瑾因大怒矯詔下獄拷訊欲寘之死<lb/>
杖于闕下暈不知人矣瑾快曰死矣左右負以出不知<lb/>
<pb n="KR4e0161_WYG_013-4a"/>
公之復甦也然且除為民歸則杜門深居宅旁有水水<lb/>
際有竹䕃可息間招親友觴咏悠然自得因自號竹澗<lb/>
居士庚午瑾伏誅明年詔復其官刑科右給事中壬申<lb/>
奉詔持節往使安南賜一品服以行尋由吏科右給事<lb/>
中陞禮科左入其國逺近皆來瞻仰其儀度以為從天<lb/>
而下莫不起敬且為中國重非徒不辱命而已途中述<lb/>
作有南封録反命陞工科都給事中時内官監奏請脩<lb/>
太素殿天鵞房諸役費累鉅萬公抗疏力爭之曰方今<lb/>
<pb n="KR4e0161_WYG_013-4b"/>
邊儲告匱冗食日繁山東河南近經兵燹江西四川瘡<lb/>
痍未起况營建清寜二宫大木採及於逺方工料派遍<lb/>
於天下若復别興土木誠恐民不堪命疏上不報丙子<lb/>
遷南京太僕寺少卿奏易買馬為折色寛滁和之民困<lb/>
而馬課視昔尤易完遇災沴則請蠲貸以蘇之長淮南<lb/>
北之人咸德焉今上御極遷本寺卿復遇恩詔是以有<lb/>
祖考之贈癸未遷南京太常寺卿期月改提督四夷館<lb/>
乙酉晉都察院右副都御史督南贑汀漳等處軍務先<lb/>
<pb n="KR4e0161_WYG_013-5a"/>
是招撫新民或多以詐殺之是以往往復猖獗為民害<lb/>
公鑒其弊務馭以誠信惟於自相告訐者亦聽之而其<lb/>
黨以離有功未賞者悉令賞之以示恩信恵州黠㓂頼<lb/>
貴聚衆肆虐則進兵剿之空其巢凱奏賜金幣慰勞浰<lb/>
頭餘賊曾蛇仔七巢並興流毒江廣則發諸路兵夾攻<lb/>
之賊計窮襲通判董鳴鳳以要我撫公曰不可墮其計<lb/>
中耳乃佯曰通判自僨事不足恤督兵益力戰數合賊<lb/>
大敗生擒渠魁餘黨奔竄通判卒獲全遂犂其庭籍其<lb/>
<pb n="KR4e0161_WYG_013-5b"/>
田以業貧民亷其脅從者分配内地上功多歸之人弗<lb/>
以自伐曰臣子效勞常事耳俘獲渉疑似者不以報奏<lb/>
上㑹召入為工部侍郎故論功竟弗及人益髙之及還<lb/>
朝時黄河溢淤漕渠任事者方興新河之役費且數十<lb/>
萬死者數千人人心洶洶欲為亂嵗運不繼廷議必得<lb/>
公往代乃可賜璽書兼憲職以往莅事公還甫三月也<lb/>
於是誓殫慮畢力以濟大事夙夜思惟亷知沛漕之淤<lb/>
塞因黄河之旁衝黄河之旁衝因上流之未疏今宜疏<lb/>
<pb n="KR4e0161_WYG_013-6a"/>
支河以殺其勢築長隄以防其衝然後鑿通沛漕自無<lb/>
復淤之患乃上疏謂河流故道非一其大而要者若孫<lb/>
家渡趙皮寨乃上流之支河也沛縣飛雲橋乃下流之<lb/>
支河也𢎞治以前三支分流㑹于淮而入海故徐沛不<lb/>
受其害邇來上流二支俱就湮塞全河東下併歸飛雲<lb/>
橋一支下束徐吕二洪上遏閘河流水溢為游波茫無<lb/>
畔岸於是决隄壅沙大為漕患人以為探本之論既至<lb/>
濟即達觀徐沛險阻而得其利害乃復上疏以為濟沛<lb/>
<pb n="KR4e0161_WYG_013-6b"/>
間漕渠忽淤者盖由决河西流横衝并掣閘河之水東<lb/>
入昭陽湖故閘水不復南流而飛雲橋之水時復北漫<lb/>
故沙停而淤也今宜加築東隄以遏入湖之路更築西<lb/>
隄以防黄河之衝臣愚不敢求新竒之功不敢為茍且<lb/>
之計惟欲因舊以為功從省以濟事故捨新河而脩舊<lb/>
漕者圗其易也沿黄河為隄百四十里者防其溢也停<lb/>
槩派夫十數萬僅用河夫二萬餘者恐民勞也罷雇募<lb/>
而行犒助者慮繼費也上並嘉納之不期年而功成以<lb/>
<pb n="KR4e0161_WYG_013-7a"/>
公有定策也己丒秋河溢境山西徙三百歩亂石絶流<lb/>
流下射髙數仭雖虚舟不得上有冐險而下者十覆三<lb/>
四公乃命穿故河廣十歩以通水稍截徙河逼之東仍<lb/>
於徙河兩崖下埽以漸相屬埽漸逼河流激盪因决入<lb/>
故河奔放衝滌一夕河廣一倍二三日盡復其舊人曰<lb/>
今人未見禹之行水未知於公何如耳役之初興也有<lb/>
風公終新河之緒者有風公條新河之害以聞者公一<lb/>
弗從盖公之忠不欲殉人之非以僨國之是而其厚不<lb/>
<pb n="KR4e0161_WYG_013-7b"/>
欲揚人之短以彰已之功故功卒成而人弗病於是傅<lb/>
御史烱章尚書拯各疏公費省而成速畫一而有序坐<lb/>
收累年難就之功宜加陞賞詔陞尚書俸級總理如故<lb/>
然而公自此嬰疾矣盖由鞠躬盡瘁有所不顧焉耳己<lb/>
丒冬上疏乞骸温㫖慰留辛卯春召改兵部右侍郎五<lb/>
日而部署災時堂屬多被逮上察公任淺特貸之公益<lb/>
感奮以一身當衆務之劇收拾圗籍於散毁之餘釐革<lb/>
宿弊而復之舊章則其事業也是年秋遷左尋奉勑督<lb/>
<pb n="KR4e0161_WYG_013-8a"/>
理仁夀宫工役力疾趨事壬辰三月十九日上御正殿<lb/>
傳制賜進士公朝服侍班退朝同省迎進士合主賓百<lb/>
餘人冠盖濟濟宴㑹盡歡比日昃始歸又延接賓客罷<lb/>
則如卧内少休有頃則氣㣲㣲逝矣明日訃聞於朝朝<lb/>
紳皆驚愕以為神異天子贈公兵部尚書賜祭塟所著<lb/>
有竹澗集若千巻又嘗作潘氏家乗以聨屬族人公生<lb/>
成化丙申三月十三日距卒享年五十有七娶葉氏累<lb/>
封淑人前壬辰進士知和州梅澗公睦第三女性慈孝<lb/>
<pb n="KR4e0161_WYG_013-8b"/>
事姑姜淑人得其歡心又能逮下男子三人女子一人<lb/>
長男徽登己丒進士任南京刑部主事女粹適程内翰<lb/>
文德俱淑人出庻子紹邑庠生章氏出綬葛氏出孫男<lb/>
四人長承祜以公䕃為太學生次承祥承禠俱徽子承<lb/>
禋紹子孫女三人公卒三十有三日徽來奔自南都扶<lb/>
櫬而歸將以是年十二月壬寅塟於武義縣來蘇鄉牛<lb/>
山之原銘曰嗟公行已如公行水然順而因應莫為之<lb/>
先大服于于焉朝而朝天日中遊宴以周旋晷刻不息<lb/>
<pb n="KR4e0161_WYG_013-9a"/>
而化吁其僊賜進士出身通議大夫禮部左侍郎前國<lb/>
子祭酒翰林侍讀兼脩國史經筵講官增城湛若水撰<lb/>
　　大司馬竹澗潘公傳<lb/>
公諱希曾字仲魯浙之金華人也其先畢公髙子季孫<lb/>
者食采于潘子孫因以為氏宋南渡初潘為著姓待制<lb/>
黙成先生以清節歴事三朝為世偉人里閈稱為清潘<lb/>
又節度使鄭王之後尚主隨駕南渡貴傾一時居城西<lb/>
偏人稱為貴潘其自括之竹溪來者田宅甲一郡至景<lb/>
<pb n="KR4e0161_WYG_013-9b"/>
憲父子始以科第顯人稱為富潘三潘鼎居更元之亂<lb/>
世㣲譜散公族籍以儒稱而竟莫辨其誰裔也入國朝<lb/>
洪武間有彦亨者以賢良徵至朝堂問治道仍奉使江<lb/>
右未拜官卒彦亨生文華贈文林郎山東道監察御史<lb/>
文華生洪為御史論列無所避陞廣西按察司僉事累<lb/>
贈中大夫南京太僕寺卿洪生璋即公父也登成化壬<lb/>
辰進士歴官陜西按察司提學副使累贈如僉事君嘗<lb/>
為水部司𣙜荆湘有令譽為僉事督學於蜀推其所自<lb/>
<pb n="KR4e0161_WYG_013-10a"/>
得者為教士風文體翕然丕變蜀人士仰之若山斗樂<lb/>
之如父兄於是宿州知州萬本奏稱天下提學得人若<lb/>
陳選戴珊潘璋數人云云逮擢關中教士如蜀不踰年<lb/>
而卒時諸生以大比集省下咸奔走致奠如喪所親蜀<lb/>
士聞訃亦相率㑹奠三公祠下哭之盡哀後數十年蜀<lb/>
士夫來浙皆往吊于墓蜀名宦婺鄉賢皆爼豆焉祖母<lb/>
呉氏母姜氏俱有賢行累贈淑人公兄弟三人長希奭<lb/>
散官次希顔汝王教授公最少頴異七年能詩文十有<lb/>
<pb n="KR4e0161_WYG_013-10b"/>
四年喪憲副公于陜奉淑人以喪歸讀禮如成人弱冠<lb/>
補郡弟子員慨然慕鄉先哲何王金許四君子之傳砥<lb/>
行明經逈出流軰董學諸公咸器重焉試輒首選𢎞治<lb/>
辛酉舉于鄉明年壬戌登進士皆居上第尋被選翰林<lb/>
庻吉士秋迎淑人就養京邸未㡬淑人以疾終公扶柩<lb/>
還塟除服授兵科給事中時閹豎初熾公灼見其㡬有<lb/>
汪鈺者故太監汪直義男也乞陞錦衣衛鎮撫帶俸守<lb/>
塋公即疏奪之其畧曰臣聞名不正則言不順理既屈<lb/>
<pb n="KR4e0161_WYG_013-11a"/>
則辭必窮彼稱汪直㣲勞以欺陛下獨不思憲廟用舎<lb/>
與衆為公向革汪鈺之職豈無見而負人功乎又稱孤<lb/>
墳可憫以欺陛下獨不思先帝賓天言猶在耳顧忍改<lb/>
於其道乎况世禄以及子孫鬼神不歆非類内臣本無<lb/>
後而强求世禄之恩義男本異姓而欲冐他鬼之䕃物<lb/>
理人情甚是無謂疏上中官切齒而公之禍基矣復因<lb/>
災異陳言勸上隆大孝勤聖學節遊樂逺佞倖振因循<lb/>
懲玩法備邊事勵士節八事其畧曰事天之道不外於<lb/>
<pb n="KR4e0161_WYG_013-11b"/>
事親得親之心斯可以得天伏望陛下勤詣靈几躬禮<lb/>
宗廟近思先帝教育之恩逺念祖宗累積之德又時朝<lb/>
于兩宫曲盡母子之情樂聞訓誥之益乃所以隆大孝<lb/>
也至於講學一事尤帝皇圗治之本從容便殿之中講<lb/>
論片時之㑹與視朝御膳等爾於聖體未勞也顧乃專<lb/>
事游樂不避炎日陛下柰何舎有益而不為作無益而<lb/>
不憚勞耶伏望仍開經筵日講使日新之功有加無已<lb/>
乃所以勤聖學也如射獵遊戱往往使人心意荒惑形<lb/>
<pb n="KR4e0161_WYG_013-12a"/>
神勞頓千金之子坐不垂堂陛下以宗廟社稷之身豈<lb/>
不自愛哉此皆由左右前後不得正人希寵導非迷君<lb/>
誤國伏望放鷹犬絶玩戱仍簡内臣端謹者以充侍從<lb/>
務俾游樂有節而佞倖不得近天下之患莫甚於因循<lb/>
因循不振則國政日弊近該部奏准查革冗食濫費足<lb/>
國裕民莫急於此而乃累旬浹月不即奉行部寺猶然<lb/>
諸司何責京師如此藩郡可知伏乞降㫖切責斷在必<lb/>
行庶㡬人心知警而因循可振也朝廷之患莫大於玩<lb/>
<pb n="KR4e0161_WYG_013-12b"/>
法玩法不懲則主權下移近該部奏准查看草塲以補<lb/>
國用太監寗瑾乃敢無故奏沮此其狥私㒺上情罪顯<lb/>
然乞特敕法司究治庶㡬威權不失而玩法可懲也方<lb/>
今北敵窺視南夷竊發蘇松近地海冦嘯聚江西四川<lb/>
時各有警夫用力攻戰固在將官而運籌調度多在憲<lb/>
職往時巡撫起自陞用者率與邊境及其頗積年勞漸<lb/>
轉内地此但為人擇官非為地方任人也今宜察其不<lb/>
堪邊寄者取回别用果有文武長才者特加乆任秩滿<lb/>
<pb n="KR4e0161_WYG_013-13a"/>
則加其官有功則録其嗣僨事則治其罪如此而敵㓂<lb/>
不靖臣弗信也臣又聞國家必養亷恥之士而後能得<lb/>
忠義之臣律例文武官犯公罪並許收贖守御上直軍<lb/>
校犯笞杖罪俱令納鈔婦人應决杖者非姦罪不去衣<lb/>
此我祖宗仁至義盡也且廷臣宻邇不啻軍校賢者守<lb/>
身不異貞女小有過犯多受刑辱臣竊傷之乞敕法司<lb/>
鎮撫凡常朝官員過犯非係贓惡無得去衣加辱庶㡬<lb/>
全君臣之大體興禮教於無窮其於國家非小補也他<lb/>
<pb n="KR4e0161_WYG_013-13b"/>
疏語皆凱切不便近倖由是逆瑾遂謀中傷正德丁卯<lb/>
差湖貴二省計處邊儲陞吏科右給事中時瑾虐熖方<lb/>
熾凡差者必重賂蘄免禍有司亦為公備千金公毅然<lb/>
却之曰我為諫官不能為朝廷除惡我之罪也柰何復<lb/>
助之乎瑾又風公多參劾為賄地公復不從瑾大怒矯<lb/>
命械公下詔獄考訊欲寘之死既復杖于闕下奄然而<lb/>
暈瑾快曰死矣左右負以出乆乃甦當時見瑾者雖公<lb/>
卿必屈即被謫譴亦必辭以行公既除籍為民獨不往<lb/>
<pb n="KR4e0161_WYG_013-14a"/>
還鄉里杜門不出日惟課子弟讀書宅後池旁佳竹䕃<lb/>
可息間招親友觴咏悠然自得因自號竹澗居士時蘭<lb/>
谿章楓山先生懋於人少許可獨稱公清脩苦節且貽<lb/>
書曰世上何人號最閒司諫拂衣歸華山執事此歸<lb/>
賢於二十四考中書矣庚午瑾伏誅明年詔起公刑科<lb/>
右給事中壬申偕編脩湛公若水奉使安南錫麟袍玉<lb/>
帶服以行尋陞禮科左給事中入其國先諭威德正禮<lb/>
儀然後致命返三辭其贐皆作詩諭意足以服裔夷章<lb/>
<pb n="KR4e0161_WYG_013-14b"/>
王靈非徒不辱而已紀事觀風有南封録焉反命陞工<lb/>
科都給事中時方營建乾清坤寜二宫内官監復請脩<lb/>
盖太素殿天鵞房船塢諸役費累鉅萬公抗疏爭之其<lb/>
畧曰天下之財力有限二宫之營建方興寛一分則得<lb/>
一分之濟早一日則享一日之安况邊陲之軍儲告匱<lb/>
内外之冗食益繁山東河南近經兵燹江西四川未復<lb/>
瘡痍大木採及於逺方工料派通於天下若復别興土<lb/>
木誠恐民不堪命且古昔帝王非無臺池以供遊觀然<lb/>
<pb n="KR4e0161_WYG_013-15a"/>
其作有時其遊有節故民樂其樂天眷其德考之月令<lb/>
當夏毋起土功毋發大衆今時既不宜矣况大内遊玩<lb/>
之處頻年營建不少必欲繼作尤非撙節之道疏上不<lb/>
報丙子遷南京太僕寺少卿先是滁和之民困於納馬<lb/>
公為奏更折色民大稱便而馬課視昔易完每遇災沴<lb/>
復請蠲貸長淮南北之人咸德焉丁丑環滁大雪時聞<lb/>
鑾輿北幸乃作感雪賦其辭曰弭余節于滁陽兮嵗聿<lb/>
暮不吾與曰彊圉赤奮若兮維律中乎大吕顓頊嚴令<lb/>
<pb n="KR4e0161_WYG_013-15b"/>
兮使𤣥冥驅其先風伯憤噫兮雲師乗以垂天羌觱發<lb/>
兮逾栗烈夜淅瀝而霰先集兮晝忽繽紛而雨雪駕玉<lb/>
虬兮驂白螭騰踏銀漢兮濺氷屑夫何累旬月止復作<lb/>
兮紛委積而交加折脩竹以失聲兮封枯楊而生花巋<lb/>
官寺兮山之麓接曠景兮平臯阻寒氣兮空谷旦余適<lb/>
野之莾蒼兮雪始霽而日煜千門凍而反閉兮萬竈凄<lb/>
其未烟燦瓊枝兮林立瑩氷柱兮簷懸僵狐兎以屏跡<lb/>
兮饑鷹隼而莫騫晃六合以昭回兮斂萬籟而寂然吾<lb/>
<pb n="KR4e0161_WYG_013-16a"/>
方遊乎塵垢之外兮幸昭質之未窳歩余馬於白水兮<lb/>
按余轡於瑤圃飲沆瀣兮飱玉英懐琬琰兮佩琳琅茍<lb/>
余心之皎㓗兮雖逺引其何傷嗟滁之僻兮樂有餘逖<lb/>
彼北裔兮僻不可居層氷峨峨兮隂山萃矹豺狼侁侁<lb/>
兮虎豹出沒美人之遊兮轅不及攀良辰感我兮怛肺<lb/>
肝亂曰寒既沍兮嵗亦殫幽獨處兮誰與歡宣余力兮<lb/>
及時難望朔雲兮天漫漫鳳有岡兮龍有淵思美人兮<lb/>
不敢言在滁六年不調今上御極擢本寺卿嘉靖癸未<lb/>
<pb n="KR4e0161_WYG_013-16b"/>
遷南京太常寺卿期月改北提督四夷館時大禮未定<lb/>
議者紛紛公慮其聚訟而貽患也作大禮問以解之其<lb/>
畧曰或問禮官之説皇上以小宗後大宗特重大宗降<lb/>
其小宗亦既合禮經矣曷為議者未已也曰此宗子法<lb/>
也非所以定天子之大禮也其説何也曰宗法為公子<lb/>
卿大夫設也君不與族人為宗也為人後為繼大宗設<lb/>
也君無為人後之禮也且古之後大宗者必屬乎子道<lb/>
者也故可以為父子仲嬰齊以弟後兄非禮也而公羊<lb/>
<pb n="KR4e0161_WYG_013-17a"/>
髙曰為人後者為之子附㑹之過也魯僖公以兄繼弟<lb/>
非世及之常也而胡安國曰臣子一例以僖嘗為臣夫<lb/>
謂臣猶子也則可謂為之子惡乎可近世人主禰其所<lb/>
後則何如曰屬乎子道嘗受命為後儗諸宗法庶乎其<lb/>
可也非此類也何可比而同宗法耶然則其稱號柰何<lb/>
曰天叙有典人不可汩也其廟次柰何曰生為之臣死<lb/>
不得儕於君也其昭穆柰何曰父昭子穆未之有改也<lb/>
或世次不相當不以親親害尊尊可也仰惟我皇上即<lb/>
<pb n="KR4e0161_WYG_013-17b"/>
位承武宗遺詔遵祖訓兄終弟及之文揆之春秋之義<lb/>
克正其始矣其繼武宗之統以主宗廟之祀非若宗法<lb/>
必為之後而後得奉其祀者故以倫則武宗兄也孝宗<lb/>
伯考也以位則皆君也皇上以弟代兄以臣道事先君<lb/>
其為繼武宗也名正而言順矣武宗而有繼也則孝宗<lb/>
固未嘗絶也何得舎武宗而不繼何必考孝宗而後為<lb/>
繼耶由此言之興獻帝聖考也興國太后聖母也名正<lb/>
而言順矣若夫尊崇之典則亦有可言者宋英宗既後<lb/>
<pb n="KR4e0161_WYG_013-18a"/>
仁宗程頤尚謂其父濮王當别立殊稱矧我皇上聖父<lb/>
母乎如曰子無爵父之義周不有追王之禮乎廟祀之<lb/>
典則又有可言者天子為百神之主尚當祭其國之無<lb/>
主後者而顧不得祭其父乎别建寢廟不敢干宗廟之<lb/>
紀不亦可乎公言出而羣議遂定時議禮當上意輙得<lb/>
不次擢公嫌希附卒不以聞主議者求觀亦弗予上計<lb/>
已决期日下詔上寶冊宰臣猶執舊議上甚怒禍且不<lb/>
測公往與言遂草詔大禮卒以定而臣工隂受其福公<lb/>
<pb n="KR4e0161_WYG_013-18b"/>
有調和之力焉乙酉晉都察院右副都御史提督南贛<lb/>
汀漳等處軍務賜璽書斧鉞至則明號令脩器械時簡<lb/>
教亷謀勇信賞罰先是壬癸之亂招撫新民或詐殺之<lb/>
由是各巢往往復連比為患公鑒斯弊務馭以誠信惟<lb/>
自相告訐者聽之以離其黨舊有功未賞者有司或吝<lb/>
出納公謂此何以勸且示之不信悉賞之於是惠州黠<lb/>
㓂頼貴聚衆肆虐公發兵洗其巢穴凱奏上嘉悦賜金<lb/>
幣慰勞浰頭餘黨曾蛇仔等七巢並興大肆毒痡逺近<lb/>
<pb n="KR4e0161_WYG_013-19a"/>
震恐公發諸路兵夾剿賊大懼願撫且襲通判董鳴鳳<lb/>
以要公曰此賊故智耳昔人常墮其計容復蹈乎乃下<lb/>
令曰通判自僨事不足恤有能掖之出者予弗死益督<lb/>
進兵力戰賊大敗渠魁生禽俘馘千餘牛馬器械獲甚<lb/>
衆餘黨奔竄於是犁其庭籍其田業貧民審其脅從者<lb/>
分配内地通判卒獲全公制變决機竒中折衝尊爼之<lb/>
間而親臨戰陳者咸弗及也至上功獻捷初弗張皇謂<lb/>
臣子效勞期於成事而已希賞非我志也故紀述勞勩<lb/>
<pb n="KR4e0161_WYG_013-19b"/>
多歸之人其俘獲稍渉疑似即不以報㑹掾吏白故事<lb/>
宜納賂不者功雖髙不賞公曰我寜無功耳奏上㑹召<lb/>
為工部右侍郎迨論功竟弗及焉還朝值河溢淤漕任<lb/>
事者方興新河之役費且數十萬死者數千人人心洶<lb/>
洶嵗運不繼上憂之廷議必得公代乃可賜璽書兼憲<lb/>
職往涖事公還甫三月也既受命誓殫慮畢力以濟大<lb/>
事夙夜思惟考故詢謀以沛漕之淤塞因黄河之旁衝<lb/>
黄河之旁衝因上流之未疏今宜疏支河以殺其勢築<lb/>
<pb n="KR4e0161_WYG_013-20a"/>
長隄以防其衝然後挑通沛漕自無復淤之患乃上疏<lb/>
其畧曰河流故道非一其大而要者若孫家渡趙皮寨<lb/>
乃上流之支河沛縣飛雲橋乃下流之支河𢎞治以前<lb/>
三支分流㑹于淮而入海故徐沛不受其害邇來上流<lb/>
二支俱就湮塞全河東下併歸飛雲橋一支下束徐吕<lb/>
二洪上遏閘河流水溢為游波茫無畔岸於是决隄壅<lb/>
沙大為漕患今日之計固當挑濬舊漕以通糧運加築<lb/>
隄岸以防衝决然非疏上流之支河將來秋水復發沙<lb/>
<pb n="KR4e0161_WYG_013-20b"/>
雖挑而難保其不復淤隄雖築而難保其不復决探本<lb/>
之論固有在矣上嘉納焉至濟即達觀徐沛淤漕閲新<lb/>
河險阻沿黄河出豐單以求决囓奔衝之迹洞悉利害<lb/>
而得其要機遂築長隄起單至沛几百四十餘里時建<lb/>
議者欲别遣官相度意在阻公適有㫖下公計處乃復<lb/>
上疏其畧曰漕渠廟道口下忽淤數十里者由决河西<lb/>
來横衝掣閘河水入昭陽湖以致閘水不復南流而飛<lb/>
雲橋之水時復北漫故沙停而淤也今宜加築東隄以<lb/>
<pb n="KR4e0161_WYG_013-21a"/>
遏入湖之路更築西隄以防黄河之衝俾其自北而南<lb/>
常由故道則沙不復淤矣臣愚且拙不敢求新竒之功<lb/>
不敢為茍且之計惟欲因舊以為功從省以濟事順水<lb/>
性以除患故舎新河而脩舊漕者圗其易也沿黄河為<lb/>
隄者防其溢也停槩派夫十數萬僅用河夫二萬餘者<lb/>
恐民勞也罷雇募而行犒助者慮繼費也上復納之劉<lb/>
司空麟遺公書言近日議者謂趙皮寨孫家渡不足洩<lb/>
黄河怒漕渠或不免復淤柰何公復書云黄河為中原<lb/>
<pb n="KR4e0161_WYG_013-21b"/>
患非一日矣智者不與水爭地惟順其勢而導之後世<lb/>
或塞其决或隄其卑或疏其派皆隨時救患者也國家<lb/>
漕渠為南北咽喉勢不得不與河爭地𢎞治初河决荆<lb/>
隆口又决黄陵岡又决張秋當時嘗濬孫家渡宿遷小<lb/>
河而後荆隆黄陵張秋可塞此分洩河怒之驗也况自<lb/>
河南歴直𨽻至山東之曹縣恃長隄以禦河患亦既有<lb/>
年今單豐沛為隄獨不可以捍禦乎盖事理可據與人<lb/>
力可為者如是而已若欲别求逺圗則新河之役可為<lb/>
<pb n="KR4e0161_WYG_013-22a"/>
殷鑑公遂毅然行之役夫費銀不滿二萬不期年而功<lb/>
成沛漕流通嵗運如故每河漲隄下水退沙迴民多耕<lb/>
作焉其後河徙成化間故道出徐州小浮橋合運河而<lb/>
飛雲橋道塞無復沙淤之患矣己丒秋境山河忽西徙<lb/>
三百歩亂石絶河湍射下數仭雖虛舟不得上有冐險<lb/>
而下者十覆三四逺近駭懼舟戒弗行公命穿故河廣<lb/>
十歩以通水稍截徙河逼之東兩涯下埽以漸相屬及<lb/>
兩埽逼河流激盪乃决入故河奔放衝滌一夕河廣一<lb/>
<pb n="KR4e0161_WYG_013-22b"/>
倍二三日盡復其舊人謂禹之行水弗是過也是役也<lb/>
有風公終新河之緒者有謂當條新河之害以聞者公<lb/>
一弗從盖公之忠不欲狥人之非以僨國之是而其厚<lb/>
不欲揚人之短以彰已之功故功卒成而人弗病於是<lb/>
御史傅君烱疏公費省而成速上紓九重漕河之憂下<lb/>
遺一方民田之利工部尚書章公拯疏公區畫有方督<lb/>
理有序國之峻功一旦告成宜加陞賞以勵臣工上乃<lb/>
詔加公尚書俸級仍總理之任然公積勞成疾自此始<lb/>
<pb n="KR4e0161_WYG_013-23a"/>
矣是年冬疏乞骸上温㫖慰留義不敢復辭事詳治河<lb/>
録辛卯春召改兵部右侍郎五日而部署災時堂屬多被<lb/>
逮公以一身疲衆務收燬散之圗書防夤縁之奸弊罔<lb/>
有餘力又奏罷各省鎮守太監是年秋陞本部左侍郎<lb/>
冬復奉勑督理仁夀宫役力疾趨事壬辰三月十九日<lb/>
戊辰朝服侍上御殿傳制賜進士退朝同省集迎主賓<lb/>
百餘冠裳濟濟宴㑹盡歡比日昃歸復接賓客罷如卧<lb/>
内少休有頃則氣㣲㣲逝矣明日訃聞於朝咸驚愕以<lb/>
<pb n="KR4e0161_WYG_013-23b"/>
為異旁皇赴吊天子軫哀特贈兵部尚書賜塟祭公儀<lb/>
狀秀偉言辭辨正性孝友質直簡黙惇慤平生言動未<lb/>
嘗少越法度接人和夷而不喜諧謔無亢無比無賢愚<lb/>
大小見必稱長者使人弗逆億敦然以情尤篤於故舊<lb/>
鄉里後進接引不遺有德於人終不自言人有無禮未<lb/>
嘗見其非口不言人過聞人有言者則嘿然凡職分當<lb/>
為無不學而一無所炫視之若愚及臨大事决大疑若<lb/>
庖丁理牛無不迎刄而解雅知止足不逐時進取為太<lb/>
<pb n="KR4e0161_WYG_013-24a"/>
僕八年居卿貳且三考朝列鮮有同者而公裕如也平<lb/>
生讀書精思力究發為文章雋腴古雅詩尤清婉卓然<lb/>
名家所著有竹澗集若干巻嘗慮族人久而易渙乃倣<lb/>
古宗法作潘氏家乗僉事府君有舊廬葺之以居族人<lb/>
創家廟立祭規凡尊祖睦族之為罔弗至焉公生成化<lb/>
丙申享年僅五十有七塟武義縣牛山之原娶葉氏累<lb/>
封淑人前壬辰進士知和州梅澗公睦第三女性慈孝<lb/>
事姑姜淑人深得其歡心尤能逮下所在著聞生子徽<lb/>
<pb n="KR4e0161_WYG_013-24b"/>
與永康程文德同登己丒進士任刑部主事女粹適文<lb/>
德封孺人庶子紹邑庠生章氏出綬葛氏出孫男四人<lb/>
長承祜以公䕃為太學生次承祥承禠承禋禮部侍郎<lb/>
甘泉湛公若水為之銘諸壙云史氏文德曰夫公可謂<lb/>
不近名者矣當瑾之横也公而少自為可以不禠其爵<lb/>
也官滁陽則八年矣猶曰休厥居也總師而師㨗矣治<lb/>
河而河道矣而亦既勞矣而九嵗弗遷焉近名者至是<lb/>
乎且當發言盈庭之日一言而禮取𠂻焉公孤可立致<lb/>
<pb n="KR4e0161_WYG_013-25a"/>
也公著論寜獨秘焉近名者能之乎於乎寜抑其位而<lb/>
信其德不求知于人而求知于天若公者固三代之遺<lb/>
直也耶後之論世者庶有考於斯焉翰林院編脩文林<lb/>
郎經筵官子壻程文德撰<lb/>
　　侍郎潘公祠堂記<hi>祠在境山</hi>
潘公何祠民祠之也思也德公思公圗報無地故為祠<lb/>
以尸祝之也民何德公之理河不擾民不激水漕舟通<lb/>
利國富民安飲水者思禹不能一朝忘也然則民作之<lb/>
<pb n="KR4e0161_WYG_013-25b"/>
乎民無敢作君子者聽之也君子何聽髙山仰止景行<lb/>
行止五音之於六律方員之於規矩前船後眼不能舎<lb/>
之而他適也於戯遺愛於民遺法於後公去猶不去也<lb/>
公没猶不没也大人君子其無尚於立德也已是故可<lb/>
以祠可以記公諱希曾字仲魯號竹澗浙江金華人嘉<lb/>
靖八年以工部侍郎兼都察院僉都御史奉勑總理河<lb/>
道祠成於十有六年之秋倡之者耆民郝端伊逵等聽<lb/>
之者理鹺監察御史陳公蕙洪公垣視其成者徐州整<lb/>
<pb n="KR4e0161_WYG_013-26a"/>
敕兵備山東按察司副使宋君圭徐州知州陸君時望<lb/>
記者州人馬津湖廣按察司僉事記已為歌歌曰於戱<lb/>
公之理河也民無知公之去河也民有祠河之水兮湯<lb/>
湯公之靈兮洋洋嵗時伏臘兮民曷可忘<lb/>
　<lb/>
　<lb/>
　<lb/>
　<lb/>
<pb n="KR4e0161_WYG_013-26b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　竹澗集附録<lb/>
</p>
<p>
</p>
  </div>
</body>
</text>
</TEI>