<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>文苑英華卷九百二十五</head>
    <p>
<pb n="KR4h0022_WYG_924-1a"/>
欽定四庫全書<lb/>
　文苑英華卷九百二十五　宋　李昉等　編<lb/>
　職官三十三<hi>長史一</hi>
　　周隴右總管長史贈太子少保豆盧永恩碑一首<lb/>
　　唐同州長史宇文珽碑一首<lb/>
　　唐齊州長史裴府君碑一首<lb/>
　　　周隴右總管長史贈太子少保<hi>本傳及碑中止云贈少保</hi>豆<lb/>
　　　　盧公神道碑　　　　　　庾　信<lb/>
<pb n="KR4h0022_WYG_924-1b"/>
君諱永恩字某昌黎徒何人本姓慕容燕文明帝皝之<lb/>
後也朝鮮微子之封孤竹伯夷之國漢有四城秦為一<lb/>
侯其先保姓受氏初在栁城之功開國承家始靜遼陽<lb/>
之亂自天市星妖連津兵覆尚書府君改姓豆盧筮仕<lb/>
於魏祖代左右將軍魏文皇帝直寢父長少以雄畧知<lb/>
名不幸早世周朝以公兄弟佐命義存追逺保定二年<lb/>
有詔贈柱國大將軍涪陵郡公是知春雨潤木自葉流<lb/>
根西伯行而<hi>疑</hi>推存及歿公以山岳精靈星辰秀異氣<lb/>
<pb n="KR4h0022_WYG_924-2a"/>
侔鐘鼎聲感風雲觀於秦兵尚稱童子對於楚戰猶在<lb/>
青衿太祖文皇帝乗時撥亂奄有覇業潁州<hi>一作昌</hi>従我<lb/>
舊愛無望舂陵故人相知惟有普泰二年闗西建義授<lb/>
殄㓂將軍奉迎大駕賜封新興縣伯邑五百户開新安<lb/>
之郡還移楊僕之闗觧𢎞農之圍更入劉昆之郡援桴<lb/>
併轡並預前驅大統三年有沙苑之戰四年河橋之役<lb/>
介胄蟣虱戎馬生郊公應<hi>一作靈</hi>變愈長風颷更勇隠若<lb/>
敵國强人意授龍驤將軍中散大夫八年授直寢右親<lb/>
<pb n="KR4h0022_WYG_924-2b"/>
信都督尋轉大都督加通直散騎常侍十六年授使持<lb/>
節車騎大將軍儀同三司魏元年授驃騎大將軍開府<lb/>
儀同三司鄧隲以漢朝親戚始授中台黄權以魏國功<lb/>
臣初登上將公頻煩寵授朝野為榮三<hi>周書作二</hi>年都督成<lb/>
州諸軍事成州刺史尋加侍中外揔連帥振威百城内<lb/>
叅常伯榮髙八舎于時隴坻黠羌時穿上谷榆中郡賊<lb/>
或聚漁陽公巻甲星馳長驅千騎迴洛兇徒望風草靡<lb/>
𤓰州豪傑束手歸軍後魏元年改封龍支<hi>乃抱䍐郡也周書作来</hi>
<pb n="KR4h0022_WYG_924-3a"/>
縣侯三年朝廷使大將安政公隨突厥<hi>一有天子二字</hi>吐蕃<hi>一作</hi>
<hi>谷</hi>渾歸國河鄯二州屬當路首公領騎八千以為戎防<lb/>
南通丹粟西望白蘭闗塞無虞公之勲也周元年授都<lb/>
督鄯州諸軍事鄯州刺史其年改封沃野縣公増邑千<lb/>
户二年授隴右總管府長史武成元年都督利涉汶三<lb/>
州諸軍事利州刺史五千兵破文州陽陣蠻仍平瀘水<lb/>
以保定元年<hi>一有遣</hi>將兵破巴州恒獌獠度瀘五月葛亮<lb/>
有深入之兵長坂九迴王尊有忠臣之路霜雹不驚水<lb/>
<pb n="KR4h0022_WYG_924-3b"/>
草無乏天幸將軍斯之謂矣其年授司㑹八法斯掌九<lb/>
賦是均事總嵗成功參日要三年還授隴右總管府長<lb/>
史公屢弼英蕃頻相大府北海入朝仰以對問東平謁<lb/>
帝因而定禮遂使馬首懐燕不無樂毅蕃臣擬漢或多<lb/>
因<hi>疑作田</hi>叔兄楚國公以參和挹讓莊贊樂推建國開都<lb/>
奄荒南服求以先封武陽郡三千户益公沃野之封朝<lb/>
廷以兄弟相讓不無前史推恩分邑有詔許焉増邑并<lb/>
前合四千七<hi>周書作五</hi>百户既而六氣相犯五聲相觸靈夀<lb/>
<pb n="KR4h0022_WYG_924-4a"/>
不終遊魂且變薨於官舎春秋五十八<hi>周書作四十八</hi>詔贈少<lb/>
保幽翼定相等五州諸軍事幽州刺史諡曰敬公禮也<lb/>
天和元<hi>一作六</hi>年二月六日葬於咸陽洪瀆州大夫墓樹<lb/>
以柏諸侯墳高於雉嗚呼哀哉公資忠履孝藴義懐仁<lb/>
直幹百尋澄波千頃留心職事愛玩圖籍官曹案牘未<lb/>
嘗煩委<hi>一作擁</hi>戎馬交馳不妨餘裕兄弟公侯國朝親戚<lb/>
宜春有湯沐之盛濯龍無流水之機渭南千畝之竹尚<lb/>
懼盈滿咸<hi>一作池</hi>陽二頃之田常思止足立身則十世可<lb/>
<pb n="KR4h0022_WYG_924-4b"/>
有遺子則一經而已刺史賈逵之碑既生金粟將軍衛<lb/>
青之墓方留石麟乃為銘云<lb/>
朝鮮建國孤竹為君地稱髙栁山名密雲遼陽趙裂武<lb/>
遂秦分寳珪世胄雕戈舊勲名稱賓實言謂身文挺此<lb/>
含璋降兹岐嶽有犯無隠王道正直唯愛唯敬永成恱<lb/>
色枕籍禮闈留連學植<hi>左傳作殖</hi>策參帷帳功披荆棘韓陣<lb/>
揮戈齊城憑軾豹䇿乃建龍韜同啓校戰岐陽申威隴<lb/>
坻城壘畫地山林聚米上馬諭書臨戎習禮賈復開營<lb/>
<pb n="KR4h0022_WYG_924-5a"/>
㢘公屈禮従容傳㑹占對造請用此㢘平終兹寛猛緑<lb/>
林兵息潢池盗靜名振赤山威髙青嶺𤣥獸浮河飛螟<lb/>
出境災氣出隴毒水侵涇朝傾地鎮夜落台星石壇承<lb/>
祀豐碑頌靈渭城前柏昌陵下庭湏知地市為讀山銘<lb/>
　　　唐同州長史宇文公神道碑　楊　炯<lb/>
諸侯計功其銘曰仲山甫誡<hi>集作誠</hi>于百辟大夫稱伐其<lb/>
銘曰正考甫恭于<hi>集作於</hi>三命所以揚其先祖所以示其<lb/>
子孫上古之初刋於禮樂之言中年以降述於宗廟之<lb/>
<pb n="KR4h0022_WYG_924-5b"/>
祖<hi>集作碑</hi>文質既殊條流遂廣山河永配金石長存或旌<lb/>
原氏之阡或表滕公之墓觀百林之字者孝㢘之舊業<lb/>
於是乎不愆不忘讀黄鳥之詞者文範之餘風於是乎<lb/>
可久可大公諱珽字救珉河南洛陽人也宇文歸之逺<lb/>
派宇文翰之餘秩龍火<hi>集作燭龍</hi>晝夜於鍾山<hi>集作東山</hi>鵬雲南<lb/>
北於溟海自中州圯坼上國崩離魏氏賜<hi>集作忘</hi>其寳圖<lb/>
齊人弄其神器則天有成命周雖舊邦天下以業重三<lb/>
分昭事上帝武王以功成八百隂隲下民車書混一於<lb/>
<pb n="KR4h0022_WYG_924-6a"/>
域中子弟星羅於海内方於劉澤乃<hi>集作即</hi>天漢之懿親<lb/>
匹以曹洪即當途之近屬及其<hi>集無此字</hi>隋室遷鼎重運握<lb/>
符固亦壇社仍存山河不替曽祖顯和後魏將<hi>集作冠</hi>軍<lb/>
<hi>本傳作冠軍將軍</hi>朱衣直閣東夏州刺史車騎將軍散騎常侍<lb/>
長廣郡<hi>本傳作縣</hi>公周贈使持節開府儀同三司延丹綏三<lb/>
州諸軍事延州刺史周書有傳對揚天命保乂王家霍<lb/>
去病初封冠軍周亞夫始為車騎剖符之重任在於六<lb/>
條建國之榮禮髙於五等祖神舉使持節驃騎將軍開<lb/>
<pb n="KR4h0022_WYG_924-6b"/>
府儀同三司京兆尹柱國大將軍并潞肆<hi>隋地里志屬鴈門郡</hi>石<lb/>
四州十二鎮諸軍并州總管東平郡公贈少保周書有<lb/>
傳材優輔弼業贊雲雷晉則羊祜儀同楚則若<hi>集作共</hi>敖<lb/>
柱國王章之拜京兆天子聞其直言郭伋之涖并州諸<lb/>
童符其恩信考誼隋文皇帝挽郎皇朝益州青城瀛州<lb/>
清苑二縣令鈎深致逺直道之詞不汲汲於富貴每乾<lb/>
乾於日夕廣都蔣公琰非無社禝之能太邱陳仲弓自<lb/>
有閉門之徳公慶成弧矢氣襲芝蘭州則赤山之精照<lb/>
<pb n="KR4h0022_WYG_924-7a"/>
牽牛於北列<hi>集作斗</hi>鼎則黄雲之寳入天駟於東方資大<lb/>
孝而立身藴中和以<hi>集作而</hi>成徳詞參變化稽百代之闕<lb/>
文學富圖書閱三冬之舊史司徒袁粲許之以栝柏豫<lb/>
章處士禰衡目之以椅桐梓漆初任國子生擢第授道<lb/>
王府參軍兼鄭州參軍事横經太學射䇿王庭高陽才<lb/>
子宣慈恵和之譽武公新邑濟河洛潁之間兼攝務殷<lb/>
參卿位重王徽之任達國士行車劉簡之博聞中郎寓<lb/>
直秩滿授遂州司户參軍事天開并洛地洩江源財<hi>集作</hi>
<pb n="KR4h0022_WYG_924-7b"/>
<hi>才</hi>雄翕習於外區棟宇相望於近甸尹子<hi>集作興</hi>為政知<lb/>
陸續於賦人黄讜臨官識包咸於數子尋遷絳州翼城<lb/>
令大梁星野少澤封圻城故絳以深其宫都新田以流<lb/>
其惡實惟繁劇載佇循良魯國有司無擅徴之事南陽<lb/>
郡吏罷休沐之娱州府狀聞鄉亭頌徳亦由禮讓之化<lb/>
綿竹於是乎作歌風俗之夷浚儀於是乎刊石稍遷符<lb/>
璽郎尋奉勑檢校鴻臚本官如故環濟要畧掌天子之<lb/>
符璽劉熙釋名表京師之心腹是分麾節式贊王侯國<lb/>
<pb n="KR4h0022_WYG_924-8a"/>
信不差郊迎有序遷尚書職方員外郎夏書禹貢辨其<lb/>
川澤周禮職方明其物土清晨伏奏㡬承題柱之恩閑<lb/>
夜潔齋惟有張燈之宿詔除朝散大夫晉州司馬尋遷<lb/>
長史平陽舊縣姑射靈山玉印仍存瑶城未改習鑿齒<lb/>
之逢宜武三命而踐侍中管公明之謁冀州四見而登<lb/>
别駕詔遷同州長史河西輻輳渭北膏腴秦地之下邦<lb/>
漢京之左輔使君何以為政端右宜其得人江統知賢<lb/>
直言則陳晉阮宣子唐彬<hi>集作林</hi>薦善通理則汝南王叔<lb/>
<pb n="KR4h0022_WYG_924-8b"/>
度王祥糾合屈公輔之宏材荀羨逸羣杜沖天之勁翮<lb/>
享年六十有五以永淳元年六月二十一日終于華州<lb/>
之别業嗚呼哀哉公元亨利貞文行忠信禮樂之君子<lb/>
儒林之丈夫當在顔冉中求自是風塵外物友于之義<lb/>
伯淮與季江同寢朋従之道鮑叔與管仲推財優游大<lb/>
學之中籍甚平臺之下輜車就烈<hi>疑</hi>化洽於二同油軾<lb/>
當官政成於半刺道尊徳貴而大位不躋有志無時而<lb/>
天年不永即以其年十月遷窆於鄭縣安樂鄉之西源<lb/>
<pb n="KR4h0022_WYG_924-9a"/>
嗣子某官等詩禮預聞箕裘早學生則盡其養劉殷積<lb/>
粟於七年歿則致其哀唐頌絶漿於九日占白鶴相青<lb/>
烏鄭伯所封有咸林之采地晉侯所輅有河外之城邑<lb/>
其川渭水而玉璜其鎮華山而金石沓習<hi>集作習習</hi>旟旐紛<lb/>
紜<hi>集作紛紛</hi>野田范巨卿則素車来哭韓元良<hi>集作長</hi>則緦麻<lb/>
設位大夫受梁鴻之命終陪烈士之墳妻子従田豫之<lb/>
言竟托神人之墓<hi>集作冢</hi>嗚呼哀哉銘曰<lb/>
國日東<hi>集作有</hi>部承家<hi>集作家承</hi>北平遂荒中縣奄有神京時<lb/>
<pb n="KR4h0022_WYG_924-9b"/>
逢日漙運改天正二王之後三代之英<hi>其一</hi>惟宗惟祖有<lb/>
典有則大魏將軍隆周相國於穆顯考其儀不忒禮樂<lb/>
宣恩閨門表徳<hi>其二</hi>五才鍾秀百福與賢蜀都<hi>集作郡</hi>曽子<lb/>
漢代顔淵公之廣學其積如山公之大辨其流如川<hi>其三</hi>
親則郕霍地居周鄭人物㑹同歌謡鼎盛設官外職天<lb/>
子有命束髪登朝參卿軍<hi>集作改</hi>政<hi>其/四</hi>江漢之流<hi>集作表</hi>河<lb/>
汾之都禮優懸榻任重前樞<hi>集作驅</hi>六璽為貴皇天降符<lb/>
九州為廣益地開圖<hi>其五</hi>平陽土守下部風俗秦晉閭閻<lb/>
<pb n="KR4h0022_WYG_924-10a"/>
山河軌躅緹油之化海沂之典始聴鷄晨行復驥足<hi>其六</hi>
龜長筮短吉往㐫来賓朋永訣徒御相哀華館無家<hi>集作</hi>
<hi>象</hi>𤣥堂不開青龍水曲白馬車迴<hi>其七</hi>漠漠古墓郭門之<lb/>
路槭槭寒桐平林之東天光少日地氣多風凡生物而<lb/>
必死唯君令始而善<hi>集作令</hi>終<hi>其八</hi>
　　　唐齊州長史裴府君神道碑　李迴秀<lb/>
蓋聞仲弓之徳太邱播其英聲休徴之道瑯琊闡其茂<lb/>
績是知利之所博非待殖林而貴名之所遵無假列爵<lb/>
<pb n="KR4h0022_WYG_924-10b"/>
而重若乃地兼崇禄門擅清華邁掲氏之五公冠張侯<lb/>
之七葉森森棟幹聞謝樹之生庭落落瓌竒見韋珠之<lb/>
照乗其於裴府君具之矣公諱希惇字䖍實河東聞喜<lb/>
人也有若顓頊遵昌源於長流有若大費啓洪基於敷<lb/>
土后子保河汾之邑非子據汧渭之封千乗由其克昌<lb/>
三牢<hi>疑</hi>所以能覇至如司空領袖吏部清通勢壓八王<lb/>
名髙百秩家風祖徳亦何代無其人哉曽祖靜慮<hi>世系表作</hi>
<hi>澄字靜慮</hi>後魏著作郎諫議大夫散騎常侍金紫光禄大夫<lb/>
<pb n="KR4h0022_WYG_924-11a"/>
汾州刺史諡曰文儀刑雅淡籍甚當時業茂烝鼎功標<lb/>
彛器祖尼後魏給事中奉車都尉通直散騎常侍贈輔<lb/>
國將軍隋州刺史道著巖廊功光朝野屬詞留於騎省<lb/>
追旌彼<hi>疑作被</hi>於外臺父之隠<hi>按世系表希淳乃之爽之子隠乃之爽之兄</hi>隋<lb/>
侍御史上儀同三司駕憲二部侍郎扶風河南二郡贊<lb/>
治皇大僕司農二少卿武安郡太守始州刺史通直散<lb/>
騎常侍益州長史㑹稽縣開國男諡曰安望重縉紳榮<lb/>
兼出内寄隆咨岳任切象河八命遵其衮裳五等列於<lb/>
<pb n="KR4h0022_WYG_924-11b"/>
蒲穀公承積慶之繁祉稟中和之正性清光初廸照金<lb/>
玉於靈臺雅量甫成鬱松筠於識宇逺慕先王之道繼<lb/>
通賢哲之徳𢎞止水以待物仰髙山以立身涯涘莫窺<lb/>
宫牆罕測談諧諷席業優學肄然則幽林之芳必薦於<lb/>
三閣井里之寶自運於十城解褐授普安郡丞轉蓬州<lb/>
别駕君山該博屈伏六安之丞仲舉峻清来従譽州之<lb/>
辟方義比徳千載一時除冀州南宫縣令兩河舊殊常<lb/>
之地中冀為絶北之野民俗昌阜政化大行肥野㢘問<lb/>
<pb n="KR4h0022_WYG_924-12a"/>
而識賢孔丘及庭而稱善徙瀛州樂夀縣瀛壖之境風<lb/>
壤所接人民知方不言自理稍遷雍州鄠縣令王畿之<lb/>
地帝京是屬子羽捨困於櫟陽無伯祈星於緱氏㢘能<lb/>
之化復如在昔拜齊州長史歴下咽喉華泉襟帶州將<lb/>
欣其四見王化合於萬里公銓藻品第股肱拜國百姓<lb/>
乂安一變鄒魯奏課連最己申考功之名奉計京師遽<lb/>
有永明之拜既留郡邸遘疾彌留上藥難逢莫觸<hi>疑作蠲</hi>
二豎之害中使罕遇不賭十全之術以永徽元年三月<lb/>
<pb n="KR4h0022_WYG_924-12b"/>
四日終於長安春秋六十三至景龍年中纉戎帝籙禮<lb/>
穆王姬以公嫡孫遷尚主之故乃下制追贈使持節商<lb/>
州諸軍事商州刺史魏后恱平叔之才晉皇貪司空之<lb/>
族寵成外館榮被宗祔惟公豪邁不羣風韻彌邵澄清<lb/>
内英華外發辨㵼言泉韜光於若納之㫖學該書圍晦<lb/>
跡於惟疑之地總六藝之隅奥括百行之樞機質負珪<lb/>
璋門維軒蓋祖孫流譽聚潁川之徳星鄉邑稱髙載平<lb/>
輿之月旦威儀棣棣聲望雅雅猶鄧林之徙植若咸池<lb/>
<pb n="KR4h0022_WYG_924-13a"/>
之疏派公之宰樂夀也既去之後吏人追思美政遂為<lb/>
立碣不其頌歌無間於刊勒榆次紀石止事於身後歴<lb/>
職著聞皆此類焉夫人京兆韋氏贈扶陽郡夫人祖恭<lb/>
故上大將軍隋州刺史建安公父仁基故綿州别駕龍<lb/>
州刺史殷伯兆其綿構楚傳開其茂緒朱紱隆可<hi>疑</hi>及<lb/>
之暉黄金著經藝之績夫人笄纚式典遵寢門之雅訓<lb/>
匜盥有行叶宜家之縟禮言容孔備國史聿脩堇荁是<lb/>
奉蘋藻無匱加以深悟空寂大闡迦維究隨順理開决<lb/>
<pb n="KR4h0022_WYG_924-13b"/>
擇分六姻景行九族式瞻有婦徳焉有母儀焉以乾封<lb/>
二年十一月二日終岐州司士官第春秋六十七粤以<lb/>
景龍二年十月二十六日合塟於咸陽之北原禮也嘉<lb/>
耦是合未窮絳縣之夀同穴終窆遽開京兆之阡勅萬<lb/>
年縣令盧齊卿監䕶塟事并給帳幕手力羽儀鼔吹仍<lb/>
送至墓所贈授制莽<hi>疑</hi>率禮加於兹日輕車介士盛儀<lb/>
方於昔年有子六人長曰思進位隋縣令贈蒲州長史<lb/>
大僕卿次曰思約位榮州威逺縣令次曰思禮位宋州<lb/>
<pb n="KR4h0022_WYG_924-14a"/>
穀熟縣令次曰思政太學生次曰醫王位太子僕少曰<lb/>
思温太學生荀氏八龍且知慙徳東莱千里不足方駕<lb/>
懐仁服義海内所推曳組簮纓朝中歸美並父従運惟<lb/>
未及卜宅風煙銷歇霜露霑濡嫡孫選鴻臚卿駙馬都<lb/>
尉上柱國魏郡開國公行極天經才為世出門題金榜<lb/>
家振玉簫雕軒繡轂結徹於平陽之第青巾紫綬交錯<lb/>
於沁水之園當年之盛如此永慕之心如彼夫計功稱<lb/>
伐里藹於舊聞勒銘刊頌義炳乎来裔豈可使恂櫟靡<lb/>
<pb n="KR4h0022_WYG_924-14b"/>
述衞鼎無聲爰訪世親俾叙鴻烈其詞云<lb/>
惟霍之鎮積玉含章彼汾之水神鼎敲光豈獨靈異亦<lb/>
誕賢良培風直上籋影髙驤家聲祖徳川流岳峙家聲<lb/>
伊何載於國史祖徳伊何冠乎人紀翕習交映芬芳不<lb/>
已公之生也克壯其猷勝衣志立弱嵗名遒華如琬琰<lb/>
絶代莫儔郁若蘭蕙亦孔之休如登之堂月將日就詞<lb/>
髙文苑理窮辨囿研味風騷掎摭科籒一日千里一年<lb/>
三秀筮仕之班應務陟歴為邑累諫列郡成績忘其忮<lb/>
<pb n="KR4h0022_WYG_924-15a"/>
求晦兹矯敵令聞令望知柔知錫<hi>疑作如金如錫</hi>蔵舟易失傳<lb/>
薪不停未聞九轉俄愴百齡功著口實徳範明經安仁<lb/>
願誄子玉思銘黑水西流黄山東出季武成寢滕公見<lb/>
日煙隧蒼茫風柏蕭瑟人世雖謝徳音可述<lb/>
　<lb/>
　<lb/>
　<lb/>
　<lb/>
<pb n="KR4h0022_WYG_924-15b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　文苑英華卷九百二十五<lb/>
</p>
<p>
</p>
  </div>
</body>
</text>
</TEI>