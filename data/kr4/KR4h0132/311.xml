<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>文章辨體彚選巻三百十一</head> <lb/>
    <p>
<pb n="KR4h0132_WYG_311-1a"/>
欽定四庫全書<lb/>
　文章辨體彚選巻三百十一<lb/>
　　　　　　　　　　　　明　賀復徵　編<lb/>
序三十一<hi>奏議類</hi>
　　諫垣存藳序<hi>宋韓琦</hi>
夫善諫者無諷也無顯也主於理勝而已矣故主於諷<lb/>
者必優柔微婉廣引譬喻冀吾説之可行而不知事不<lb/>
明辨則忽而不聴也主於顯者必暴楊激訐恐以危亡<lb/>
<pb n="KR4h0132_WYG_311-1b"/>
謂吾言之能動而不知論或過當則怒而不信也夫欲<lb/>
説而必聴言而必信茍不以理勝之為主難矣哉琦景<lb/>
祐中任三司度支判官以族貧求外補得舒州將行而<lb/>
上以諫官缺擢授古司諫而留之竊惟言責之重非面<lb/>
折廷諍之難蓋知體得宜為難夫得通明端樸高識博<lb/>
學之士則動必中理日益君聴而使愚不肖者冐而處<lb/>
之固不勝其任矣遂兩上章辭不報乃喟然自謂曰上<lb/>
之知汝任汝之意厚矣汝之所言當顧體酌宜主於理<lb/>
<pb n="KR4h0132_WYG_311-2a"/>
勝而以至誠將之兹所以報陛下知而任之之意若知<lb/>
時之不可行而徒為高論以賣直取名汝罪不容誅矣<lb/>
在職越三載凡明得失正綱紀辨忠良擊權倖時人所<lb/>
不敢言必昧死論列之上寛而可其奏者十八九卒免<lb/>
重戮進登掖垣實前自為誡之力也其所存藳欲斂而<lb/>
焚之以效古人謹宻之義然念詩書所載從諌而聖君<lb/>
之徳也衮闕而補臣之忠也前代諫諍之臣嘉言讜議<lb/>
布在方䇿使覽之者知人主從善之美致治之原若皆<lb/>
<pb n="KR4h0132_WYG_311-2b"/>
削而燔之則後世何法焉於是存而録之離為上中下<lb/>
三巻命曰諫垣存藳以藏於家竊志夫上之聰仁大度<lb/>
自三代漢唐以來虛懷納諫甚盛徳之主皆所不及復<lb/>
俾子孫傳而閲之知直道之無咎忠教之有迹云時慶<lb/>
厯二年三月十五日秦亭西齋序<lb/>
　　田表聖奏議序<hi>蘇軾</hi>
故諫議大夫贈司徒田公表聖奏議十篇嗚呼田公古<lb/>
之遺直也其盡言不諱葢自敵以下受之有不能堪者<lb/>
<pb n="KR4h0132_WYG_311-3a"/>
而况於人主乎吾是以知二宗之聖也自太平興國以<lb/>
來至於咸平可謂天下大治千載一時矣而田公之言<lb/>
常若有不測之憂近在朝夕者何哉古之君子必憂治<lb/>
世而危明主明主有絶人之資而治世無可畏之防夫<lb/>
有絶人之資必輕其臣無可畏之防必易其民此君子<lb/>
之所甚懼也方漢文時刑措不用兵革不試而賈誼之<lb/>
言曰天下有可長太息者有可流涕者有可痛哭者後<lb/>
世不以是少漢文亦不以是甚賈誼由此觀之君子之<lb/>
<pb n="KR4h0132_WYG_311-3b"/>
遇治世而事明主法當如是也誼雖不遇而其所言畧<lb/>
已施行不幸早世功烈不著於時然誼常建言使諸侯<lb/>
王子孫各以次受分地文帝未及用厯孝景至武帝而<lb/>
主父偃舉行之漢室以安今公之言十未用五六也安<lb/>
知來世不有若偃者舉而行之歟願廣其書於世必有<lb/>
與公合者此亦忠臣孝子之志也<lb/>
　　范貫之奏議集序<hi>曽鞏</hi>
尚書户部郎中直龍圖閣范公貫之之奏議凡若干篇<lb/>
<pb n="KR4h0132_WYG_311-4a"/>
其子世京集為十巻而屬余序之蓋自至和以後十餘<lb/>
年間公嘗以言事任職自天子大臣至於羣下自掖庭<lb/>
至於四方幽隱一有得失善惡闗於政理公無不極意<lb/>
反覆為上力言或矯拂情欲或切劘計慮或辨别忠佞<lb/>
而處其進退章有一再或至於十餘上事有隂爭獨陳<lb/>
或悉引諫官御史合議肆言仁宗嘗虛心采納為之變<lb/>
命令更廢舉近或立從逺或越月逾時或至於其後卒<lb/>
皆聴用蓋當是時仁宗在位歲久熟於人事之情偽與<lb/>
<pb n="KR4h0132_WYG_311-4b"/>
群臣之能否方以仁厚清靜休養元元至於是非予奪<lb/>
則一歸之公議而不自用也其所引拔以言為職者如<lb/>
公皆一時之選而公與同時之士亦皆樂得其言不曲<lb/>
從茍止故天下之情因得畢聞於上而事之害理者常<lb/>
不果行至於竒衺恣睢有為之者亦輙敗悔故當此之<lb/>
時常委事七八大臣而朝政無大缺失羣公奉法遵職<lb/>
海内乂安夫因人而不自用者天也仁宗之所以其仁<lb/>
如天至於享國四十餘年能承太平之業者繇是而已<lb/>
<pb n="KR4h0132_WYG_311-5a"/>
後世得公之遺文而論其世見其上下之際相成如此<lb/>
必將低回感慕有不可及之歎然後知其時之難得則<lb/>
公言之不沒豈獨見其志所以明先帝之盛徳於無窮<lb/>
也公為人温良慈恕其從政寛易愛人及在朝廷危言<lb/>
正色人有所不能及也凡同時與公有言責者後多至<lb/>
大官而公獨早卒公諱斯道其世次州里厯官行事有<lb/>
今資政殿學士趙公忭為公之墓銘云<lb/>
　　宗忠簡公奏疏序<hi>明方孝孺</hi>
<pb n="KR4h0132_WYG_311-5b"/>
國之廢興存亡葢天也而有人事焉由其已然之跡而<lb/>
觀之人謀之從違事機之得失皆如一定而不可易者<lb/>
人力若奚所用自其未成之始而論之成敗禍福之機<lb/>
待人而發豈皆出于天命哉故善為天下者盡人事以<lb/>
回天道不善者委天命以怠人事田單齊之壯士用一<lb/>
邑瘡殘之民復七十餘城於不數月之間諸葛孔明以<lb/>
王者之佐驅全蜀之衆欲取中原之尺寸終其身而不<lb/>
能遂非特天命也人事之難易固不同也率赤子以救<lb/>
<pb n="KR4h0132_WYG_311-6a"/>
父兄疾呼而可集説途之人使拯其隣于難雖善其辭<lb/>
令有所不從賢者能勉人以其所樂為不能强人以所<lb/>
難勉單之用齊人人皆有亡國䘮家之憤而自為戰故<lb/>
其成功也易孔明之時人知有曹氏不知漢徳久矣孔<lb/>
明徒欲以忠義激之安能必其從已乎宋敗于金而不<lb/>
復能中興人以為天命而不知人事失其機故也張浚<lb/>
趙鼎可謂天下之賢相而韓世忠岳飛劉錡之徒亦一<lb/>
時之將材高宗雖庸懦豈遽出法章下哉然而沮撓而<lb/>
<pb n="KR4h0132_WYG_311-6b"/>
不足成事者以其初不用宗忠簡公之言耳徽欽之亡<lb/>
在乎兵不足戰而忠簡公既入都城百萬之兵立具爭<lb/>
欲為之致死忠簡之賢固足以得衆而斯民戴宋之心<lb/>
亦安可誣哉當是時也正田單復齊之機而忠簡公孔<lb/>
明之流亞也使高宗能用其䇿公少延數歲未死則覆<lb/>
沒之地可汛掃而平黠帥悍將可縛而獻諸太廟豈有<lb/>
蹙國事讐之辱哉失此不聴至于竄伏東南而欲圖之<lb/>
則民心之忘宋亦已逺矣是以終不能有所成非特秦<lb/>
<pb n="KR4h0132_WYG_311-7a"/>
檜湯思退之罪也人無勇怯惟其所用乗其方鋭而用<lb/>
之中人皆可為壯夫及其氣衰志懾雖烏獲亦投劔而<lb/>
却顧公之拳拳欲高宗都汴者欲用天下之鋭氣以復<lb/>
讐雪耻而高宗信小人畏避之謀棄不復聴而公亦死<lb/>
矣此豈天命使然耶實人為之不盡也公殁今三百餘<lb/>
年而請髙宗還汴之䟽二十有四不盡載于史氏其九<lb/>
世諸孫濬録藏于家而屬予序之公忠義著於後世不<lb/>
待䟽而後見䟽之所著不待言而後明然世皆知宋之<lb/>
<pb n="KR4h0132_WYG_311-7b"/>
不復振由於秦檜之相而不知始于不用公之言余是<lb/>
以具論之使知䟽之不從實宋室之所由分也<lb/>
　　余肅敏公奏議序<hi>楊廷和</hi>
肅敏公之卒於是三十又三年矣其嗣孫南京錦衣指<lb/>
揮承恩取其奏議彚次成帙以類相從分編六巻若廵<lb/>
撫若本兵若總督各三巻并附録凡百二十八篇諸孫<lb/>
翰林編修承勛又為之正偽謬亟以請于工部尚書李<lb/>
公士修刻梓以傳尚書蓋公從子壻也公為一代名臣<lb/>
<pb n="KR4h0132_WYG_311-8a"/>
正不絶俗亷不近名其功業在朝廷惠澤在天下者夫<lb/>
人皆知之至其規畫之周詳奏請之委曲非觀之奏議<lb/>
則或者未必一一悉其本末今去公既久而奏議始行<lb/>
於世固有待于後之賢子孫也初公之卒其子錦衣指<lb/>
揮宜具公事行屬予為狀以請銘於太史公其所述不<lb/>
能十之三四時予方從事史局得摘公前後奏牘及往<lb/>
日所聞于公者書之丘文莊公見之謂是足以盡公之<lb/>
槩予意猶以為未足今取奏議讀之果然公嘗語人曰<lb/>
<pb n="KR4h0132_WYG_311-8b"/>
人臣事君當隨事盡力凡有建樹即近且小亦須為百<lb/>
年之計又曰大臣謀國遇有大利害當以身任之慎勿<lb/>
養交市恩為遠怨自全之地其城延綏時怨謗紛如公<lb/>
不恤執之不易卒以成功人至於今利之且頌公之徳<lb/>
不衰因言以求其志因奏以考其績蓋無一不相酬者<lb/>
信乎公之為一代名臣也予生也晩於公無能為役而<lb/>
公最愛予往年丁家艱歸取藏書遺鄉人之職文字者<lb/>
公以大明律諸司職掌畀予曰此可為異日之用公知<lb/>
<pb n="KR4h0132_WYG_311-9a"/>
我深矣獨愧老且無成無以為公報耳虞雍公嘗以鄉<lb/>
里前輩文獻無傳為生之責予在閣中欲修范景仁張<lb/>
徳逺二公疏議錄之以傳而未及公固二公之流也斯<lb/>
集之傳予得而序之亦可以有辭鄉人矣<lb/>
　<lb/>
　<lb/>
　<lb/>
　<lb/>
<pb n="KR4h0132_WYG_311-9b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　文章辨體彚選巻三百十一<lb/>
</p>
<p>
</p>
  </div>
</body>
</text>
</TEI>