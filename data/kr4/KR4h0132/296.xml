<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>文章辨體彚選巻二百九十六</head> <lb/>
    <p>
<pb n="KR4h0132_WYG_296-1a"/>
欽定四庫全書<lb/>
　文章辨體彚選巻二百九十六<lb/>
　　　　　　　　　　　　明　賀復徵　編<lb/>
序十六<hi>以下詩類</hi>
　　詩品序<hi>梁鍾嶸</hi>
氣之動物物之感人故搖蕩性情形諸舞咏照燭三才<lb/>
暉麗萬有靈祗待之以致饗幽微藉之以昭告動天地<lb/>
感鬼神莫近於詩昔南風之辭卿雲之頌厥義夐矣夏<lb/>
<pb n="KR4h0132_WYG_296-1b"/>
歌曰鬱陶乎予心楚謠曰名予曰正則雖詩體未全然<lb/>
是五言之濫觴也逮漢李陵始著五言之目矣古詩眇<lb/>
邈人世難詳推其文體固是炎漢之製非衰周之倡也<lb/>
自王揚枚馬之徒詞賦競爽而吟咏靡聞従李都尉迄<lb/>
班婕妤將百年間有婦人焉一人而已詩人之風頓巳<lb/>
缺喪東京二百載中惟有班固咏史質木無文降及建<lb/>
安曹公父子篤好斯文平原兄弟鬱為文棟劉楨王粲<lb/>
為其羽翼次有攀龍托鳳自致于属車者盖將百計彬<lb/>
<pb n="KR4h0132_WYG_296-2a"/>
彬之盛大備於時矣爾後陵遲衰微迄于有晉太康中<lb/>
三張二陸兩潘一左勃爾復興踵武前正風流未沬亦<lb/>
文章之中興也永嘉時貴黄老稍尚虚談于時篇什理<lb/>
過其辭淡乎寡味爰及江表微波尚傳孫綽許詢桓庾<lb/>
諸公詩皆平典似道徳論建安風力盡矣先是郭景純<lb/>
用儁上之才變創其體劉越石仗清剛之氣賛成厥美<lb/>
然彼衆我寡未能動俗逮義熈中謝益夀斐然繼作元<lb/>
嘉中有謝靈運才髙詞盛富艷難蹤固已含跨劉郭陵<lb/>
<pb n="KR4h0132_WYG_296-2b"/>
轢潘左故知陳思為建安之傑公幹仲宣為輔陸機為<lb/>
太康之英安仁景陽為輔謝客為元嘉之雄顔延年為<lb/>
輔斯皆五言之冠冕文詞之命世也夫四言文約易廣<lb/>
取效風騷便可多得每苦文繁而意少故世罕習焉五<lb/>
言居文詞之要是衆作之有滋味者也故云㑹於流俗<lb/>
豈不以指事造形窮情寫物最為詳切者邪故詩有六<lb/>
義焉一曰興二曰比三曰賦文已盡而意有餘興也因<lb/>
物喻志比也直書其事寓言寫物賦也𢎞斯三義酌而<lb/>
<pb n="KR4h0132_WYG_296-3a"/>
用之幹之以風力潤之以丹彩使味之者無極聞之者<lb/>
動心是詩之至也若専用比興則患在意深意深則詞<lb/>
躓若但用賦體則患在意浮意浮則文散嬉成流移文<lb/>
無止泊有蕪漫之累氣若乃春風春鳥秋月秋蟬夏雲<lb/>
暑雨冬月祁寒斯四候之感諸詩者也嘉㑹寄詩以親<lb/>
離羣托詩以怨至於楚臣去境漢妾辭宫或骨横朔野<lb/>
或魂逐飛蓬或負戈外戍殺氣雄邉寒客衣單孀閨淚<lb/>
盡又士有解佩出朝一去㤀返女有揚蛾入寵再盼傾<lb/>
<pb n="KR4h0132_WYG_296-3b"/>
國凡斯種種感蕩心靈非陳詩何以展其義非長歌何<lb/>
以騁其情故曰詩可以羣可以怨使窮賤易安幽居靡<lb/>
悶莫尚于詩矣故詞人作者㒺不愛好今之士俗斯風<lb/>
熾矣纔能勝衣甫就小學必甘心而馳騖焉於是庸音<lb/>
雜體各各為容至使膏腴子弟恥文不逮終朝㸃綴分<lb/>
夜呻吟獨觀謂為警䇿衆覩終淪平鈍次有輕薄之徒<lb/>
笑曹劉為古拙謂鮑昭羲皇上人謝朓今古獨步而師<lb/>
鮑昭終不及日中市朝滿學謝朓劣得黄鳥度青枝徒<lb/>
<pb n="KR4h0132_WYG_296-4a"/>
自棄於髙聴無涉於文流矣觀王公搢紳之士每博論<lb/>
之餘何嘗不以詩為口實隨其嗜慾商確不同淄澠並<lb/>
泛朱紫相奪喧議競起凖的無依近彭城劉士章俊賞<lb/>
之士疾其淆亂欲為當世詩品口陳標榜其文未遂感<lb/>
而作焉昔九品論人七畧裁士校以賔實誠多未值至<lb/>
若詩之為技較爾可知以類推之殆均博奕方今皇帝<lb/>
資生知之上才體沈鬱之幽思文麗日月賞究天人昔<lb/>
在貴逰已為稱首况八紘既掩風靡雲蒸抱玉者聨肩<lb/>
<pb n="KR4h0132_WYG_296-4b"/>
握珠者踵武以瞰漢魏而不顧吞晉宋于胸中諒非農<lb/>
歌轅議敢致流别嶸之今録庶周旋於閭里均之於談<lb/>
笑耳<lb/>
　　河岳英靈集序<hi>唐殷璠</hi>
序曰梁昭明太子撰文選後相效著述者十餘家咸自<lb/>
稱盡善髙聴之士或未全許且大同至于天寳把筆者<lb/>
近千人除勢要及賄賂者中間灼然可尚者五分無二<lb/>
豈得逢詩輒賛往往盈帙盖身後立節當無詭隨其或<lb/>
<pb n="KR4h0132_WYG_296-5a"/>
詮揀不精玉石相混致令衆口銷鑠為知音所痛夫文<lb/>
友神情體雅編紀者能審鑒諸體安詳所来方可定其<lb/>
優劣論其取捨至如曹劉詩多直致語少切對或五字<lb/>
並側或十字俱平而逸價終存然挈缾膚受之流責古<lb/>
人不辨宫商詞句質素恥相師範於是攻乎異端妄為<lb/>
穿鑿理則不足言常有餘都無比興但貴輕艷雖滿箧<lb/>
笥將何用之自蕭氏以還尤増矯飾武徳初微波尚在<lb/>
貞觀末標格漸髙景雲中頗通逺調開元十五年聲律<lb/>
<pb n="KR4h0132_WYG_296-5b"/>
風骨始備矣寔由主上惡華好朴去偽従真使海内詞<lb/>
人翕然遵古有周風雅再闡今日璠雖不佞竊嘗好事<lb/>
常願刪畧羣才賛聖朝之美爰因退迹得遂宿心粤若<lb/>
王維王昌齡儲光羲等三十五人皆河岳英靈也此集<lb/>
即以河岳英靈為稱詩一百七十首分為上下巻起甲<lb/>
寅終乙酉論次於序以品藻各冠於篇額如名不副實<lb/>
才不合道縦壓梁竇終無取焉<lb/>
　　箧中集序<hi>元結</hi>
<pb n="KR4h0132_WYG_296-6a"/>
元結作箧中集或問曰公所集之詩何以訂之對曰風<lb/>
雅不興㡬及千嵗溺於時者世無人哉嗚呼有名位不<lb/>
顯年夀不終獨無知音不見稱顯死而巳矣誰云無之<lb/>
近世作者更相沿襲拘限聲病喜尚形似且以流易為<lb/>
辭不知喪於雅正然哉彼則指詠時物㑹諧絲竹與歌<lb/>
兒舞女生汚惑之聲於私室可矣若令方直之士大雅<lb/>
君子聴而誦之則未見其可矣吳興沈子運獨挺于流<lb/>
俗之中強攘于已溺之後窮老不惑五十餘年凡所為<lb/>
<pb n="KR4h0132_WYG_296-6b"/>
文皆與時異故朋友後生稍見師效能似類者有五六<lb/>
人於戯自沈公及二三子皆以正直而無禄位皆以忠<lb/>
信而久貧賤皆以仁讓而至喪亡異於是者顯榮當世<lb/>
誰為辯士吾欲問之天下兵興於今六嵗人皆務武斯<lb/>
焉誰嗣巳長逝者遺文散失方阻絶者不見近作盡箧<lb/>
中所有總編次之命曰箧中集且欲傳之親故冀其不<lb/>
忘於今凡七人詩二十二首時乾元三年也<lb/>
　　樂府古題序<hi>元稹</hi>
<pb n="KR4h0132_WYG_296-7a"/>
詩迄於周離騷迄於楚是後詩之流為二十四名賦頌<lb/>
銘賛文誄箴詩行咏吟題怨歎章篇操引謠謳歌曲詞<lb/>
調皆詩人六義之餘而作者之㫖由操而下八名皆起<lb/>
於郊祭軍賔吉凶苦樂之際在音聲以度詞審調以節<lb/>
唱句度短長之數聲韻平上之差莫不由之準度而又<lb/>
區别其在琴瑟者為操引採民甿者為謳謠備曲度者<lb/>
總得為之歌曲詞調斯皆由樂以定詞非選詞以配樂<lb/>
也由詩而下九名皆属事而作雖題號不同而悉謂之<lb/>
<pb n="KR4h0132_WYG_296-7b"/>
為詩可也後之審樂者往往采取其詞度為歌曲盖選<lb/>
詞以配樂非由樂以定詞也而纂撰者由詩而下十七<lb/>
名盡編為樂府等題除鐃吹横吹郊祀清商等詞在樂<lb/>
志者其餘木蘭仲卿四愁七哀之輩亦未必盡播於管<lb/>
絃明矣後之文人達樂者少不復如是配别但遇興紀<lb/>
題往往兼以句讀短長為歌詩之異劉補闕云樂府肇<lb/>
於漢魏按仲尼學文王操伯牙作水仙操齊牧犢作雉<lb/>
朝飛衞女作思歸引則不於漢魏而後始亦以明矣况<lb/>
<pb n="KR4h0132_WYG_296-8a"/>
自風雅至於樂流莫非諷興當時之事以貽後世之人<lb/>
沿襲古題唱和重複於文或有短長於義咸為贅媵尚<lb/>
不如寓意古題刺美見事猶有詩人引古以諷之義焉<lb/>
曹劉沈鮑之徒時得如此亦復稀少近代惟詩人杜甫<lb/>
悲陳陶哀江頭兵車麗人等凡所歌行率皆即事名篇<lb/>
無有倚傍余少時與友人白樂天李公垂輩謂是為當<lb/>
遂不復擬賦古題昨南梁州見進士劉猛李餘各賦古<lb/>
樂府詩數十首中一二章咸有新意予因選而和之其<lb/>
<pb n="KR4h0132_WYG_296-8b"/>
有雖用古題全無古義者若出門行不言離别將進酒<lb/>
特書列女之類是也其或頗同古義全創新詞者則因<lb/>
家止述軍輸捉捕請先螻蟻之類是也劉李二子方將<lb/>
極意於斯文因為粗明古今歌詩同異之㫖焉<lb/>
　　又𤣥集序<hi>韋莊</hi>
謝𤣥暉文集盈編止誦澄江之句曹子建詩名冠古唯<lb/>
吟清夜之篇是知美稼千箱兩岐奚少繁絃九變大濩<lb/>
殊稀入華林而珠樹非多閲衆籟而紫簫唯一所以擷<lb/>
<pb n="KR4h0132_WYG_296-9a"/>
芳林下拾翠巖邉沙之汰之始辨辟寒之寳載雕載琢<lb/>
方成瑚璉之珍故知頷下採珠難求十斛管中窺豹但<lb/>
取一斑自國朝大手名人以至今之作者或百篇之内<lb/>
時紀一章或全集之中微徵數首但掇其清詞麗句録<lb/>
在西齋莫窮其巨派洪瀾任歸東海總其記得者才子<lb/>
一百五十人誦得者名詩三百首長樂暇日陋巷窮時<lb/>
聊撼膝以書紳匪攅心而就簡葢詩中鼓吹名下笙簧<lb/>
擊鳬氏之鍾霜清日觀淬雷公之劍影動星津雲間分<lb/>
<pb n="KR4h0132_WYG_296-9b"/>
合璧之光海上運摩天之翅奪造化而雷雲湧起役鬼<lb/>
神而風雨奔馳但思其食馬留肝徒云染指豈慮其烹<lb/>
魚去乙或至傷鱗自慙乎鼴腸易盈非嗜其熊蹯獨美<lb/>
然則律者既採繁者是除何知黒白之鵝強識淄澠之<lb/>
水左太沖十年三賦未必無瑕劉穆之一日百函焉能<lb/>
盡麗是知班張屈宋亦有蕪辭沈謝應劉猶多累句雖<lb/>
遺研可惜而備載斯難亦由執斧伐山止求嘉木挈缾<lb/>
赴海但汲井泉等同於風月烟花各是其樝棃橘柚昔<lb/>
<pb n="KR4h0132_WYG_296-10a"/>
姚合所撰極𤣥集一巻傳於當代已盡精微今更採其<lb/>
𤣥者勒成又𤣥集三巻記方流而目眩閲麗水而神疲<lb/>
魚兔雖存筌蹄是棄所以金盤飲露唯採沆瀣之精花<lb/>
界食珍但享醍醐之味非獨資於短見亦可貽於後昆<lb/>
採實去華俟諸来者光化三年七月二日前左補闕韋<lb/>
莊述<lb/>
　　唐百家詩選序<hi>宋王安石</hi>
安石與宋次道同為三司判官時次道出其家藏唐詩<lb/>
<pb n="KR4h0132_WYG_296-10b"/>
百餘篇委余擇其嘉者次道因名曰百家詩選廢日力<lb/>
於此良可悔也雖然欲知唐詩者觀此足矣<lb/>
　<lb/>
　<lb/>
　<lb/>
　<lb/>
　<lb/>
　文章辨體彚選巻二百九十六<lb/>
</p>
<p>
</p>
  </div>
</body>
</text>
</TEI>