<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>乖崖集附錄</head> <lb/>
    <p>
<pb n="KR4d0005_WYG_013-1a"/>
欽定四庫全書<lb/>
　乖崖集附錄<lb/>
　　　忠定公傳<hi>出東都事畧</hi>
張詠字復之濮州鄄城人也舉進士知崇陽縣又知浚<lb/>
儀縣稍遷太常博士為荆湖北路轉運使入覲除虞部<lb/>
郎中授樞密直學士同知銀臺封駁司張永德為并州<lb/>
帥有小校犯法笞之至死詔按其罪詠封還詔書且言<lb/>
陛下方委永德邊任若以一部校故摧辱主帥臣恐下<lb/>
<pb n="KR4d0005_WYG_013-1b"/>
陵上自此始太宗不從未幾果有營卒脅訴軍校者詠<lb/>
復引前事為言太宗乃改容勞之出知成都府時李順<lb/>
亂後冦掠之際民多脅從詠移文諭以朝廷恩信使各<lb/>
歸田里詠曰前日李順脅民為賊今日吾化賊為民不<lb/>
亦可乎後廣武卒劉旰謀作亂掠懐安破漢州及永康<lb/>
軍蜀州招安使上官正頓師不進詠以言激正勉其親<lb/>
行仍盛為供帳餞之酒酣舉爵謂將校曰爾曹受國厚<lb/>
恩此行當直抵冦壘平蕩醜類若曠日持久此地即爾<lb/>
<pb n="KR4d0005_WYG_013-2a"/>
死所矣正懼由是遂取勝時民間訛言有白頭翁午後<lb/>
食人男女郡縣譊譊至暮路無行人既而得倡為訛言<lb/>
者戮之于市即日帖然詠曰妖訛之興沴氣乗之妖則<lb/>
有形訛則有聲止訛之術在乎誠斷不在乎厭勝其為<lb/>
政恩威並用蜀民畏而愛之初蜀士知向學而不樂仕<lb/>
宦詠察郡人張及李畋張逵者皆有學行為鄉里所服<lb/>
遂延奬加禮敦勉就舉而三人者悉登科于是蜀之學<lb/>
者知勸文風日振詠在蜀採訪民間事悉得其實常曰<lb/>
<pb n="KR4d0005_WYG_013-2b"/>
詢君子得君子詢小人得小人各就其黨詢之則事無<lb/>
不審矣入拜為給事中為御史中丞以工部侍郎出知<lb/>
杭州遇嵗歉民私鬻鹽者輙寛之使獲安濟有與其姊<lb/>
壻訟家財者壻言婦翁疾篤子纔三嵗遺書明言異日<lb/>
貲産以什之三付子餘七與壻詠曰汝婦翁智人也以<lb/>
子㓜託汝苟以七與子則子死汝手矣命以七給其子<lb/>
餘三給壻時皆服其明決知永興軍真宗以詠在蜀治<lb/>
行優異復命知益州仍加刑部侍郎真宗遣使傳諭曰<lb/>
<pb n="KR4d0005_WYG_013-3a"/>
得卿在蜀朕無西顧憂歸朝求知潁州真宗乃命知昇州<lb/>
州率火灾詠㢘知民之不逞者為之懲以峻刑其患遂<lb/>
息轉工部尚書進禮部詠自金陵造朝以腦瘍未見詠<lb/>
恨不得面陳所懐乃抗論言近年虚國家帑藏竭生民<lb/>
膏血以奉無用之土木者皆賊臣丁謂王欽若啟上侈<lb/>
心之所為也不誅死無以謝天下章凡三上出知陳州<lb/>
初詠與青州傅霖少同學霖隱不仕詠既中第致位光<lb/>
顯散遣親密四方求霖者三十年不可得詠守陳一日<lb/>
<pb n="KR4d0005_WYG_013-3b"/>
霖来謁閽吏走白詠詠責吏曰傅先生天下賢士吾尚<lb/>
不得而友汝何人敢姓名乎霖笑曰别子一世尚爾耶<lb/>
是豈知世間有傅霖者乎詠且問昔何隱今何出霖曰<lb/>
子將去矣来報子爾詠曰詠亦自知之霖曰知復何言<lb/>
翌日而去後一月而詠卒年七十贈右僕射謚曰忠定<lb/>
詠剛方尚氣嘗有士人游宦逺郡不能制其僕詠假以<lb/>
出郊斷其首而還又有小吏忤詠械其頸吏恚曰吏罪<lb/>
不至斬詠怒其悖即斬之少學擊劍好為大言喜事竒<lb/>
<pb n="KR4d0005_WYG_013-4a"/>
節嘗謂其友人曰張詠幸生明時言典墳以自律不爾<lb/>
則為何人耶故其言曰事君者㢘不言貧勤不言苦忠<lb/>
不言己效公不言己能斯可以事君矣詠卞急不喜人<lb/>
拜有拜之則速拜不已或倨坐忿罵嘗自號乖崖公以<lb/>
為乖則違衆崖不利物云<lb/>
　　　宋故樞密直學士禮部尚書贈右僕射張公墓<lb/>
　　　　誌銘　　　　　　　　　　錢　易<lb/>
公諱詠字復之族本居鄴占籍于澶之臨黄家世遷徙<lb/>
<pb n="KR4d0005_WYG_013-4b"/>
今為濮之鄄城人也曾祖立祖母李氏祖鐸祖母馬氏<lb/>
皆潛德不耀肥遯丘園考諱景先以公為秘書丞特授<lb/>
大理評事致仕淳化四年秋卒以公貴累贈太常卿妣<lb/>
謝氏追封新昌郡太夫人咸平中合𦵏于鄄城公㓜負<lb/>
竒骨不為兒戲既長出閭里奮然就學太平興國四年<lb/>
秋詣大名舉進士今相國上谷公寇準即其友也共以<lb/>
書白尹薦張覃為解首故河朔間有㢘遜之風焉明年<lb/>
春試于便坐擢上第除廷尉評知鄂州之崇陽六年郊<lb/>
<pb n="KR4d0005_WYG_013-5a"/>
祀轉將作丞雍熙元年大禮遷佐著作三考既理民疏<lb/>
其善固留之公判而絶之民不敢留解任除太子中允<lb/>
通判麟州時夏臺未安邊鄙方聳公多以兵法從事洎<lb/>
西戎即叙亦公之有畫焉端拱元年籍田轉秘書丞二<lb/>
年春充禮部考試官畢通判相州上言具慶之下不便<lb/>
迎養乞督濮之市征詔從之㫖甘從志歡于菽水雖㩁<lb/>
木之茸斯不為愧明年詔赴闕賜五品服知浚儀縣振<lb/>
北部之風凛然可畏未幾出為荆湖北路轉運使即故<lb/>
<pb n="KR4d0005_WYG_013-5b"/>
樞密宋公文靖李公與今上谷相國之所荐也章善癉<lb/>
惡知無不為淳化四年郊禋轉大常博士其年夏詔赴<lb/>
闕賜對長春殿賜金紫翌日除虞部郎中浹旬授樞密<lb/>
直學士賜錢五十萬始判銀臺通進司兼門下封駁事<lb/>
仍搃三班院五年八月出知益州中謝日面賜金一百<lb/>
四十觔國家以大軍未集留半嵗不遣公潛使人納于<lb/>
内帑至秋有詔督行遂馳驛而往終不復言至道二年<lb/>
就轉兵部郎中丁太夫人憂隨凶訃除起復之命重方<lb/>
<pb n="KR4d0005_WYG_013-6a"/>
面之寄也今上嗣位就拜左諫議大夫學士如故歴四<lb/>
年歸闕得告拜墳域于濮上尋徴為給事中户部使七<lb/>
旬授御史中丞咸平二年春與故禮部尚書温公同知<lb/>
貢舉其年夏改工部侍郎知杭州五年冬替知永興明<lb/>
年春轉刑部侍郎復為樞密直學士再知益州景德二<lb/>
年就轉吏部明年解政還輦下復管三班院兼判登聞<lb/>
檢院時瘍發于腦難于晨櫛拜章求外任養疴遂知金<lb/>
陵後兼充江南東路安撫使值東封轉左丞既滿民留<lb/>
<pb n="KR4d0005_WYG_013-6b"/>
再任就拜工部尚書祀汾隂加禮部尚書而厥疾増劇<lb/>
乞還京自草奏書乞分司洛下詔不許出知陳州至大<lb/>
中祥符八年八月一日弃館舎于理所享年七十詔贈<lb/>
尚書左僕射前夫人唐氏先公而卒繼室太原郡夫人<lb/>
王氏即故河陽三城節度使同中書門下平章事顯之<lb/>
女也以天禧二年終于陳州之私第咸擅女徳崇婦道<lb/>
而配于公子從質衛尉丞公之弃世後二十八日以哀<lb/>
毀搆疾而殂孫曰約曰綜曰綽皆奏授將作主簿曰紳<lb/>
<pb n="KR4d0005_WYG_013-7a"/>
尚幼女一人適故翰林院學士王公禹偁之子奉禮郎<lb/>
嘉祐祥符九年十月卒外孫曰夀今任郾城簿以天禧<lb/>
四年八月二十九日權𦵏于陳州宛邱縣孝悌鄉謝村<lb/>
里禮也公累階至正奉大夫累勲至上柱國累爵至開<lb/>
國公累食邑至三千七百户食實封至四百户五福俱<lb/>
集少多竒節歴八座之重受二聖之知所恨者不至三<lb/>
事晚嬰竒疾耳公生平以剛正自立智識深逺海内之<lb/>
士無一異議不事産業聚典籍百家近萬巻博覽無倦<lb/>
<pb n="KR4d0005_WYG_013-7b"/>
副本往往手寫至于卜筮醫藥種樹之書亦躬自詳校<lb/>
自少學劍頗得妙術無敵于兩河間好奕碁精射法飲<lb/>
酒至數斗不亂惡人諂事不喜俗禮士有坦白無他腸<lb/>
者親之若昆弟有包藏叵測者疾之若仇讐公之臨民<lb/>
也吏不敢欺始若擿發而頤指之間終存仁恕之道公<lb/>
之决獄也人莫能測初若疑誤而片言之下窮盡幽隱<lb/>
之跡著文不雕餙咸摭實事集十巻自謂之乖崖公公<lb/>
之典貢舉也盡得寒士杜絶請託禮闈舊風翕然復振<lb/>
<pb n="KR4d0005_WYG_013-8a"/>
任臺丞也拜白簡彈執事之失言者人甚危之而公正<lb/>
色不顧有風憲紀綱牧餘杭也時值嵗歉人多以私鹽<lb/>
犯禁而公皆異斷之不過二十罰于是日數百輩警邏<lb/>
莫戢巡檢使己下簮笏入而啟之曰法既亂矣將何為<lb/>
禁公怡然撫之曰當夜㑹飲與爾等言之其夕自行酒<lb/>
謂之曰錢塘十萬人飢者將八九苟不以私鹽自活或<lb/>
一旦蜂聚數千輩盡其死命擾其不飢者爾等將奈何<lb/>
吾俟其秋田有成則約之以法于是皆服髙識聞之泣<lb/>
<pb n="KR4d0005_WYG_013-8b"/>
下是嵗杭人直至秋成無一夫為盜復有民家子與壻<lb/>
争其家聚曰先人遺命候分時壻當與七分子與三分<lb/>
手澤之誓固明焉公命酹之曰汝父智人也况汝父死<lb/>
之日子方三嵗故托養于壻壻已四十苟子有七分之<lb/>
約則子死于壻之手矣今當七分歸子三分歸壻壻與<lb/>
子皆號慟再拜仰如神明兩任坤維也悉冦盜之後兵<lb/>
火之餘公理殘破禦權要無毫髪敢動者時屯軍尚多<lb/>
賊熾未息城中窘廹無旬日之粮公乃封府庫牓城門<lb/>
<pb n="KR4d0005_WYG_013-9a"/>
賤鹽貴米俾博易之相次儲備悉周始安川蜀矣在建<lb/>
康也多回禄之災人不安堵公得其竊發者折脛而斬<lb/>
之火是後絶公為理之道皆此類也其服仁行義危言<lb/>
極諫諒摽之史官此不具載易咸平二年貢部生也以<lb/>
孤見收擢之髙第求言投報徒鏤肝骨今春得公弟殿<lb/>
中丞詵書一通叙公之美見託為誌且恩館之下固不<lb/>
可邈乃淚筆方礎庶存萬一銘曰<lb/>
有大丈夫磊磊落落不為股肱忽遷舟壑愛子繼亾令<lb/>
<pb n="KR4d0005_WYG_013-9b"/>
孫胡托錢塘遺愛益郡清風金陵竒政奸盗消蹤惟陳<lb/>
卧理積瘍而終霜碣號秋銀旌建夕宰木宵寒佳城晝<lb/>
閴萬古千齡此焉為適<lb/>
　　　故樞密直學士禮部尚書贈左僕射張公神道<lb/>
　　　　碑銘　　　　　　　　　　韓　琦<lb/>
故樞密直學士禮部尚書贈左僕射張公以魁竒豪傑<lb/>
之才逢時自奮智畧神出勲業赫赫震暴當世誠一代<lb/>
之偉人也某向守大名其孫堯夫主簿元城一日具書<lb/>
<pb n="KR4d0005_WYG_013-10a"/>
来告曰堯夫之曾祖昔事太宗真宗朝勞勤内外有大<lb/>
名于天下而自𦵏距今歴年久矣墓碑之刻缺然未立<lb/>
請書其實以表神道固祖烈之益光也某嘗總領史局<lb/>
觀所載公文武大節頗亦詳矣然其絶異之政與夫遺<lb/>
愛之迹較然著于人聽者猶未完悉今得與鉅賢論次<lb/>
而發揚之以昭示于後世誠所願已公諱詠字復之世<lb/>
本鄴人後徙居澶之臨黄及公𦵏其先于鄄城故為濮<lb/>
之鄄城人曾祖諱立祖諱鐸遭唐末與五代之亂皆潛<lb/>
<pb n="KR4d0005_WYG_013-10b"/>
養德業退處無悶父諱景以儒行自富鄉里稱之公登<lb/>
朝授大理評事累贈太常卿公少倜儻有大志尚氣節<lb/>
重然諾為學必本仁義不喜浮靡太平興國四年秋與<lb/>
忠愍冦公同赴大名舉議將首荐公公以同郡張覃素<lb/>
有文行即率冦公上書請以覃為冠一府欽嘆遂如公<lb/>
言士論多之明年春擢進士第授大理評事知鄂州崇<lb/>
陽縣事六年遇郊恩改將作監丞雍熙初遷著作佐郎<lb/>
嵗滿擢太子中允通判麟州事端拱籍田恩轉秘書丞<lb/>
<pb n="KR4d0005_WYG_013-11a"/>
代歸通判相州事公以親老辭得監濮州稅俄遷知開<lb/>
封府浚儀縣事賜五品服時冦公與文靖李公故樞密<lb/>
副使宋公湜連荐其才擢荆湖北路轉運使淳化初改<lb/>
就太常博士制置使稱其能詔褒美之太宗素知公可<lb/>
用召還超拜虞部郎中賜三品服未逾旬擢為樞密直<lb/>
學士知通進銀臺司兼門下封駁事勾當三班院時張<lb/>
永德為并代帥小校犯法杖之而死有詔按罪公封還<lb/>
詔書曰永德方被邊寄若責一小校遂摧辱之臣恐帥<lb/>
<pb n="KR4d0005_WYG_013-11b"/>
體輕而小人慢上矣不納既而果有營卒脅訴其大校<lb/>
者上始悟公言面加慰勞四年冬東西兩川旱民飢吏<lb/>
失救恤冦大起五年正月賊首李順陷成都府詔遣昭<lb/>
宣使王繼恩充招安使率兵討之復命公知成都府事<lb/>
五月繼恩破賊收成都上留公至秋始遣行時關中率<lb/>
民負粮以餉川師道路不絶公至府問城中所屯兵尚<lb/>
三萬人而無半月之食公訪知鹽價素髙而廩有餘積<lb/>
乃下其估聽民得以米易鹽於是民争趨之未踰月得<lb/>
<pb n="KR4d0005_WYG_013-12a"/>
米數十萬斛軍中喜而呼曰前所給米皆雜糠土不可<lb/>
食此一一精好此翁真善幹國事者公聞而喜曰吾令<lb/>
可行矣時益雖收復諸郡餘冦尚充斥繼恩恃功驕恣<lb/>
不復出兵日以娱燕為事軍不戢往往剽奪民財公于<lb/>
是悉擒招安司素用事吏至廷面數其過將盡斬之吏<lb/>
皆股栗求活公曰汝帥聚兵玩冦不肯出皆汝輩為之<lb/>
今能亟白乃帥分其兵尚可免死吏呼曰唯公所命兵<lb/>
不分願就戮公釋之繼恩即日分兵鄰州當還京師者<lb/>
<pb n="KR4d0005_WYG_013-12b"/>
悉遣之不數日减城中兵半既而諸軍請食馬芻粟公<lb/>
命以錢給之繼恩詬曰馬不食錢給錢何也公聞召繼<lb/>
恩謂曰今賊餘黨所在尚多民不敢出招安使頓兵城<lb/>
中不即討芻粟民所輸今城外皆冦也何由得之繼恩<lb/>
懼即時出城討賊公計軍食有二嵗備乃奏罷陜西運<lb/>
粮上喜曰向益州日以乏粮為請詠至方踰月已有二<lb/>
嵗備此人何事不能了朕無慮矣公以順黨始皆良民<lb/>
一旦為賊脅從復其間有痩弱偶掛盜籍者當示以恩<lb/>
<pb n="KR4d0005_WYG_013-13a"/>
信許其自新即掲牓諭之已而首者相踵公皆釋其罪<lb/>
使歸田里一日繼恩械賊數十人請公行法公詢之悉<lb/>
皆前所自首者復縱之繼恩恚而問公公曰前日李順<lb/>
脅民為賊今日僕化賊為民不亦可乎公度繼恩日横<lb/>
不能改亟以狀聞願選忠實不倚者與繼恩共事庶不<lb/>
敢獨任上乃命入内内侍省押班衛紹欽充同招安使<lb/>
自是繼恩兇勢為屈未幾二人者皆召歸就以劍門關<lb/>
總管上官正為招安使順之餘黨公撫安于内正擒討<lb/>
<pb n="KR4d0005_WYG_013-13b"/>
於外再閱月而两川平至道二年改兵部郎中繼丁父與<lb/>
母新昌郡太夫人謝氏憂皆起復三年秋西川都巡檢<lb/>
使韓景祐為所部廣武卒劉旰所逐率衆掠懐安軍破<lb/>
漢州公方與僚屬㑹大慈寺報至飲讌如故舉城憂之<lb/>
賊又掠卭蜀將趨益公適㑹客報者愈急公復不問其<lb/>
夕始召上官正謂曰賊始發不三四日破數郡勢方銳<lb/>
不可擊今人得所掠氣驕敢逼吾賊乃送死耳請出兵<lb/>
比至方井當遇賊破之必矣正既受教及行公為出送<lb/>
<pb n="KR4d0005_WYG_013-14a"/>
于郊激其盡力正至方井果遇賊一戰斬旰首餘黨盡<lb/>
平衆益服公料敵制勝人所不及真宗即位遷左諫議<lb/>
大夫咸平初召拜給事中充户部使改御史中丞承天<lb/>
節大臣主齋㑹被酒不如禮公彈奏之無所憚二年與<lb/>
温公仲舒同知貢舉俄以工部侍郎知杭州事時嵗飢<lb/>
民冐禁販鹽捕獲者數百人公悉寛其罸官屬執言不<lb/>
可公曰錢塘十萬家飢殍如此若鹽禁益嚴則聚而為<lb/>
盜患益甚矣俟秋成敢爾當痛以法繩之境内卒以無<lb/>
<pb n="KR4d0005_WYG_013-14b"/>
擾嵗將滿杭人詣闕請留有詔褒其善政五年冬改知<lb/>
永興軍府事初公之自蜀還也詔以諫議大夫牛冕代<lb/>
公公聞之曰冕無撫馭才其能綏輯乎始踰年果至神<lb/>
衛大校王均之亂逐冕據益州後雖討平之而民尚未<lb/>
寧㑹益守馬公知節徙延安上以公前治蜀長于安集<lb/>
威惠在人復以公為樞密直學士遷刑部侍郎知益州<lb/>
事蜀民聞之皆鼓舞相慶如赤子久失父母而知復来<lb/>
鞠我也公知民信己易嚴以寛凡一令之下人情無不<lb/>
<pb n="KR4d0005_WYG_013-15a"/>
慰惬蜀郡復大治轉運使黄觀以政迹聞賜詔加奬就<lb/>
改吏部侍郎命謝濤巡撫于蜀上遣濤諭公曰得卿在<lb/>
蜀朕無西顧之憂因詔公與濤議鑄景德大鐵錢于嘉<lb/>
卭州一當小鐵錢十銅錢一於今便之景德三年召還<lb/>
復掌三班院兼判登聞檢院時因瘍生于腦不能巾櫛<lb/>
求知潁州上以公名臣有人望兩守益都政無及者不<lb/>
當屈于小郡以真定府青州皆大都也聽公自擇公皆<lb/>
不就上曰昇州可乎公即拜命大中祥符元年東封恩<lb/>
<pb n="KR4d0005_WYG_013-15b"/>
轉尚書左丞時金陵多火灾居者不安公㢘知皆奸民<lb/>
所為潜捕得之乃命先折其踁斬之以狥火患遂絶中<lb/>
使祠茅山還言城中有黄雀蔽日而墜空中聞水聲上<lb/>
視占書主民勞謂輔臣曰但守臣得人此固無患今詠<lb/>
在彼又何虞也三年春秩滿昇民請留遷工部尚書再<lb/>
任俄以江東旱命兼昇宣等十州安撫使祀汾隂恩加<lb/>
禮部尚書以瘍疾甚上章求分司兩京上閔之亟令代<lb/>
還不能朝懇請便郡差知陳州事終于八年八月一日<lb/>
<pb n="KR4d0005_WYG_013-16a"/>
年七十上嘗稱公有將相器以疾未及用至是大痛惜<lb/>
之命優贈官仁宗朝追謚忠定公天賦正直濟以剛果<lb/>
始終挺然無所屈撓自力學筮仕則有澤及天下之心<lb/>
而以富貴為薄逸人傅霖髙蹈之士與公素善公嘗與<lb/>
夜㑹劇談時諸鄰多病瘧者一夕頓愈逮登第與傅詩<lb/>
有巢由莫相笑心不為輕肥之句此見公之志也嘗訪<lb/>
三峯陳先生摶一見公厚遇之顧謂弟子曰此人于名<lb/>
利淡然無情逹必為公卿不達則為帝王師其為髙人<lb/>
<pb n="KR4d0005_WYG_013-16b"/>
推重如此早學擊劍遂精其術兩河間人無敵者生平<lb/>
勇于為義遇人艱急苟情有可哀必極力以濟無所顧<lb/>
惜當官凡所設施動有逺識始時人或不能測其後卒<lb/>
有大利民感無窮至自奉養逮於服玩之具則寡薄儉<lb/>
陋雖寒士不若也公退闢静室焚香燕坐聚書萬巻往<lb/>
往手自校正旁無聲色之好臨事明決出人意外凡斷<lb/>
事以辭者人皆集錄於今傳之在餘杭有富民病將死<lb/>
子方三嵗乃命其壻主其貲而與壻遺書曰他日欲分<lb/>
<pb n="KR4d0005_WYG_013-17a"/>
財即以十之三與子而以七與壻子時長立果以財為<lb/>
訟壻持其遺書詣府請如元約公閱之以酒酹地曰汝<lb/>
之婦翁智人也時以子㓜故以此屬汝不然子死汝手<lb/>
矣乃命以其財三與壻而七與其子皆泣謝而去服公<lb/>
明斷前後治益愛利之政不可悉紀舉其大者則公嘗<lb/>
以蜀地素狭游手者衆事寧之後生齒日繁稍遇水旱<lb/>
則民必艱食時米㪷直錢三十六乃按諸邑田稅使如<lb/>
其價嵗折米六萬斛至春城中細民計口給劵俾輸無<lb/>
<pb n="KR4d0005_WYG_013-17b"/>
估糴之奏為永制逮今七十餘年雖時有灾饉米甚貴<lb/>
而益民無餒色者皆公之賜也蜀風尚侈好遨游公從<lb/>
其俗凡一嵗之内游觀之所與夫飲饌之品皆著為常<lb/>
法後人謹而從之則治違之則人情不安輒以累罷去<lb/>
嘗寫其真自號乖崖子復為贊曰乖則違衆崖不利物<lb/>
乖崖之名聊以表德及公之亾也蜀民聞之皆罷市號<lb/>
慟得公遺像置天慶觀之仙游閣建大齋㑹事之如生<lb/>
至今不懈昔召公分陜而治民愛而思之嘗聽訟于棠<lb/>
<pb n="KR4d0005_WYG_013-18a"/>
下戒勿翦伐羊公在襄陽立碑峴首民戴遺德過輒墮<lb/>
淚後歴千餘年能繼其風凜然如存者獨公一人而已<lb/>
公有清鑒善臧否人物凡所荐辟皆方㢘恬退之士嘗<lb/>
曰彼好奔競者將自得之何假吾舉益不貢士者凡二<lb/>
十年學校頽替公察郡人張及李畋張逵者皆有學行<lb/>
鄉里所服遂延奬加禮敦勉就舉後三人悉登科歴美<lb/>
官於是西川學者知勸文風日振由公之誘掖也文章<lb/>
雄健有氣骨稱其為人嘗為聲賦梁公周翰覽而歎曰<lb/>
<pb n="KR4d0005_WYG_013-18b"/>
二百年来不見此作矣有文集十巻公以某年某月某<lb/>
日𦵏于陳州之某地夫人唐氏先公而亾繼王氏故河<lb/>
陽三城節度使同中書門下平章事顯之女封太原郡<lb/>
夫人天禧三年終于陳之私第子從質衛尉寺丞公亾<lb/>
未踰月哀毀而卒一女適故翰林學士王公禹偁子奉<lb/>
禮郎嘉祐孫幾人某為某官銘曰<lb/>
太行峙朔洪河㵼天河山之間實生大賢賢不徒出惟<lb/>
聖偶焉發為事業文武之全兩治西蜀荐綏南夏易亂<lb/>
<pb n="KR4d0005_WYG_013-19a"/>
以寧即荒而化夫惟管蕭尚足王覇如公之才不宰天<lb/>
下而俾惠澤止濡一方錫民父母遺國棟梁有煒公蹟<lb/>
日星之光何假斯文始傳其芳<lb/>
　　　送公宰崇陽序　　　　　　　王禹偁<lb/>
今之縣尹古之諸侯自秦郡天下小國皆化為縣縣有<lb/>
政聽郡條而後行縣有長觀牧守而後動秩卑祿微弗<lb/>
足自庇固不暇使風俗之易移逮乎炎漢隆興始有重<lb/>
外之旨故命郎官出宰百里之邑秩四百石尊其位重<lb/>
<pb n="KR4d0005_WYG_013-19b"/>
其祿葢欲分君憂而求民瘼也由漢而下邑官益卑故<lb/>
梁竦有徒勞之言淵明起折腰之嘆儕胥伍吏區區於<lb/>
風塵間遂使抱王佐者恥而不居黷貨利者稔而自處<lb/>
苟縣政有闕率曰吾將罷兹邑而適他邑烏用革焉縣<lb/>
人有病亦曰吾将捨此民而莅它民烏用易焉觀其視<lb/>
一邑之政臨一邑之民若行客之宅邸舎也待旦而去<lb/>
固無所惜焉風行雷同寖而成俗良由國家小親民之<lb/>
任輕字人之官所致也將拯其弊非聖人孰能制乎宋<lb/>
<pb n="KR4d0005_WYG_013-20a"/>
天王嗣位之五載親選貢士分甲乙科中甲科者通理<lb/>
郡事乙科者專任縣政尊以廷評之位重以使者之車<lb/>
縣政有闕得以擅革縣人有害得以專易既革且易不<lb/>
康何待詩所謂能官人者豈獨美于文王乎清河張詠<lb/>
字復之本宅九河間少有竒節釣魚侍膳外讀書無虚<lb/>
日秉筆為文落落有三代風今春舉進士一上中選將<lb/>
我王命莅乎崇陽分君之憂使帝心休休乎求民之瘼<lb/>
使民心熙熙乎江流之南郡大惟鄂鄂人得賢亦孔之<lb/>
<pb n="KR4d0005_WYG_013-20b"/>
樂波映鸚洲烟藏鶴樓白雲芳草思古悠悠堂有鳴琴<lb/>
足以振穆若之風樽有醇醪足以養浩然之氣維江湯<lb/>
湯鑑其襟袖維山峩峩媚其户牖鱠得魴鱸果多橘柚<lb/>
吏隱于兹足保無咎且優且游勿為江山羞復之勉旃<lb/>
云爾<lb/>
　　　湖北漕司乖崖堂記<lb/>
乖崖堂為忠定張公復之作也乖則違衆崖不利物此<lb/>
復之自賛其畫像云爾像故在成都仙游閣上或摹寫<lb/>
<pb n="KR4d0005_WYG_013-21a"/>
置鄂之部刺史聽事後屋壁間廹隘囂塵與像弗稱余<lb/>
既更諸爽塏并書所以作堂意掲示来者謹按復之名<lb/>
詠鄄城人太平興國五年第進士宰崇陽有異政淳化<lb/>
初繇浚儀擢使荆湖北路閱三嵗召拜樞密直學士尋<lb/>
出守成都大中祥符八年卒於淮陽追謚忠定則皇祐<lb/>
三年詔也復之姱節景行海内傾屬其居朝廷之日少<lb/>
處方面之日多不登相位君子歸譏于時冦平仲王子<lb/>
明皆復之同年皆賢者平仲相真宗攘却契丹天下至<lb/>
<pb n="KR4d0005_WYG_013-21b"/>
今受其賜而復之顧謂澶淵一擲我不能為使復之當<lb/>
平仲之任其處此必有道矣玉清昭應宫之役子明不<lb/>
能强諫奉天書行事毎有愧色復之獨抗疏乞斬丁謂<lb/>
以謝天下子明病革真宗擬相復之則復之亡矣使復<lb/>
之無恙丁謂何敢肆其奸欺周懐政雷允恭亦安從始<lb/>
禍復之嘗譏平仲不學無術或謂復之太過而平仲獨<lb/>
心服焉末路低回還秉鈞軸訖與禍㑹視復之學術寧<lb/>
不少愧哉復之本不欲仕希夷子謂當拯民于水火不<lb/>
<pb n="KR4d0005_WYG_013-22a"/>
宜輒自肥遁復之乃仕攘袂纓冠誠非得已凡所與交<lb/>
多方外佚人視棄軒冕猶棄敝屣耳其至大至剛以直<lb/>
之氣一生未始少屈至今凜然也畫像服餙悉如隱者<lb/>
是殆將乗星戴雲揮斥八極超旡友而獨存夫孰敢嚇<lb/>
以臭腐拘係之使從乎惟兹江山皆復之舊所經行風<lb/>
期神㑹尚能為余一来舊史恨復之卞急躁競此蓋當<lb/>
時奴婢小人私謗竊議果不足信要當以宋子京趙閱<lb/>
道韓稚圭司馬君實所録為實上章攝提格則余甲子<lb/>
<pb n="KR4d0005_WYG_013-22b"/>
眉丹稜李燾仲仁父書<lb/>
　　　崇陽縣重建北峯亭記　　　　項安世<lb/>
國家開剏之初治體恢洪世論閎曠外以兵畀郡備雖<lb/>
寡而政得立内以民畀縣位雖下而教得行士大夫養<lb/>
氣知道有行己濟時之功小民愿慤從令有尊君親上<lb/>
之俗方是時九河張公以伊管之才解褐赤墀下授大<lb/>
理評事知鄂州崇陽縣見甿有負菜向村者問而撻之<lb/>
曰此惰農也土俗以蓺茶為生令皆拔去植桑曰人將<lb/>
<pb n="KR4d0005_WYG_013-23a"/>
𣙜汝此二事付之淺俗必曰行詭政撻無辜民何疑而<lb/>
公安為之民安聽之教成俗遷垂利百世豈公與民獨<lb/>
得至此識治者必知所自来矣縣之西曰美美亭縣之<lb/>
北曰北峯亭皆公游賦之地民舊以西庭祠公隆興二<lb/>
年沼其前於牣魚鱉移公置北亭上亭久復廢慶元初<lb/>
主簿王君田奉公像祠于學六年知縣事任君希夷謂<lb/>
祠于學良是然亭乃公笞惰甿處也敬隆而迹冺士事<lb/>
而民勿瞻則公之意其存者有幾乃復亭于此山上摹<lb/>
<pb n="KR4d0005_WYG_013-23b"/>
公像龕之使来告曰九河公文在方册行在記錄功在<lb/>
太史至今言淳化咸平者猶以得公為盛况吾縣在窮<lb/>
山中户不滿四千而其民乃得親受公教令今其在者<lb/>
若雲若昆朝耕白泉之陂暮祝龍岩之谷遺迹隱然與<lb/>
二亭而四可不謂榮乎幸匄我一記俾君姓名與榮其<lb/>
間安世按公以太平興國五年與寇莱公同第進士寇<lb/>
宰巴東公宰崇陽皆在今湖北路至淳化元年公復為<lb/>
荆湖轉運使時猶未分南北計其條教在民應不减治<lb/>
<pb n="KR4d0005_WYG_013-24a"/>
杭蜀時今陳師道王得臣書中所記皆止二事則知當<lb/>
時相與怪此然則士之行志豈易事哉蓋嘗聞公之學<lb/>
逺有原緒以太極為本以隂陽為端視天下禍福無足<lb/>
動其心者惟以尊主庇民崇本抑末扶正黜邪為己任<lb/>
其為治務端好惡以新民明賞罸以率下議者以公似<lb/>
諸葛孔明推此類觀之英覇明豁誠庶幾焉然吾視任<lb/>
君操行修嚴而詞見淵邃幹略堪濟而風致遐謐大率<lb/>
揆宜施化量俗立規不為改視易聽之事而民自以不<lb/>
<pb n="KR4d0005_WYG_013-24b"/>
欺此其作計非襲公明甚願慨然與公相期亭上若出<lb/>
一門是必有可思者又按陳氏書言公問菜時實坐城<lb/>
門王氏則云登喜豐亭見之今亭名小異而事與王合<lb/>
以余觀于張公當以陳說為近未知他人以為何如併<lb/>
書之以告来者嘉定三年正月十九日江陵項安世記<lb/>
　　　忠定公遺事<lb/>
公令崇陽民以茶為業公曰茶利厚官將㩁之不若早<lb/>
自異也命拔茶而植桑民以為苦其後搉茶他縣皆失<lb/>
<pb n="KR4d0005_WYG_013-25a"/>
業而崇陽之桑皆已成其為絹而北者嵗百萬匹其富<lb/>
至今始令下惟通城一鄉不變其後别自為縣民亦貧<lb/>
至今也<lb/>
公在崇陽嘗坐城門下見里人有負菜而歸者問何從<lb/>
得之曰買之市公怒曰汝居田里不自種而食何惰耶<lb/>
笞而遣之<lb/>
張忠定公守蜀聞莱公大拜曰冦凖真宰相也又曰蒼<lb/>
生無福門人李畋怪而問之曰人千言而盡者冦凖一<lb/>
<pb n="KR4d0005_WYG_013-25b"/>
言而盡然仕太早用太速不及學耳張冦布衣交也莱<lb/>
公兄事之忠定嘗面折不少恕雖貴不改也莱公在岐<lb/>
忠定在蜀還不留既别顧莱公曰曾讀霍光傳否曰未<lb/>
也更無他語莱公歸取其傳讀之至不學無術笑曰此<lb/>
張公謂我矣<lb/>
　　　　右見談叢<lb/>
昔忠定張公坐北峯亭視亭上田疇膏腴而無水利稍<lb/>
缺水澤禾多旱損公相視山川原隰髙下可決渠川通<lb/>
<pb n="KR4d0005_WYG_013-26a"/>
流灌溉遂以白泉上源為陂堰水入甽溉田數百頃後<lb/>
無復旱傷之憂公決遣多坐此亭視百姓農作勸勤責<lb/>
怠故能地無遺利焉<lb/>
　　　　右見圖經<lb/>
公嘗為崇陽宰又嘗為湖右漕有功在民知植桑織絹<lb/>
事有足紀蓋崇民自昔惟以摘山負販為業而不知蠶<lb/>
繅機織之勤公至敎其拔茶而植之以桑厥後絲帛不<lb/>
勝用而民益富饒乃號劇邑然生齒滋衆而溪山峻<lb/>
<pb n="KR4d0005_WYG_013-26b"/>
險漕運艱阻嵗常以支移苗斛為難及公領漕人為請<lb/>
于朝俾以絹代詔下遂為永制迄今稱便<lb/>
　　　　右見通城縣祠堂記令饒伯達撰<lb/>
故尚書張詠嘗謂人曰吾榜中得人最多慎重有雅望<lb/>
無如李文靖深沈有德鎮服天下無如王公面折廷諍<lb/>
素有風采無如冦公當方面寄則詠不敢辭<lb/>
　　　　右見王文正公遺事<lb/>
乖崖守蜀兵火之餘人懐反側一日合軍旅大閱始出<lb/>
<pb n="KR4d0005_WYG_013-27a"/>
衆遂嵩呼者三乖崖亦下馬東北望而三呼復攬轡行<lb/>
衆不敢譁或以此事告韓魏公公曰當是時琦亦不敢<lb/>
措置<lb/>
　　　　右見麈史<lb/>
李順王均亂蜀張公鎮成都一日見一卒抱小兒在廊<lb/>
下戲小兒忽怒批其父張公見之集衆語曰此方悖逆<lb/>
乃自成俗㓜已如此况其長成豈不為亂遂令殺之數<lb/>
日間又一卒相毆公問之其一乃上名次日遂斬自是<lb/>
<pb n="KR4d0005_WYG_013-27b"/>
一軍肅然公凡有興作先帖諸縣于民籍中係工匠者<lb/>
具帳申来分為四番役十日滿則罷去夏則卯入午歇<lb/>
一時冬抵莫放各給木札一幞以禦寒工徒皆恱有一<lb/>
瓦匠因雨乞假公判云天晴蓋瓦雨下和泥事雖至微<lb/>
公俱知悉<lb/>
　　　　右見卮史<lb/>
　<lb/>
　乖崖集附録<lb/>
</p>
<p>
</p>
  </div>
</body>
</text>
</TEI>