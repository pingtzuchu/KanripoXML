<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>至正集卷七十二</head> <lb/>
    <p>
<pb n="KR4d0508_WYG_071-1a"/>
欽定四庫全書<lb/>
　至正集卷七十二<lb/>
　　　　　　　　　　　　元　許有壬　撰<lb/>
　題䟦<lb/>
　　䟦賀宏逺墓志<lb/>
永新賀宏逺沒其鄉人馮君敬宗出草廬呉公所為誌<lb/>
誌其童時能直叔枉疾不應科擬其文不愧中者司帑<lb/>
教邑舉能有為天苟引年當樹立大有可觀此誌者之<lb/>
<pb n="KR4d0508_WYG_071-1b"/>
不能不悲也予獨愛其事親而能娯失母而能䘮無愧<lb/>
於心矣無愧於心壽不足悲也敬宗諸書以慰其子又<lb/>
出其詩跌蕩清麗讀之如見其人予所謂不足悲者又<lb/>
不能不為之悲焉<lb/>
　　䟦鄭氏蘭亭<lb/>
蘭亭序世言右軍醒後更書數千百本莫有及者一手<lb/>
且爾則知後之木石傳刻者不能不失其真也余南北<lb/>
所見無慮數十手而同者纔一二豈昭陵本世不可傳<lb/>
<pb n="KR4d0508_WYG_071-2a"/>
所摹皆醒後書耶抑後之善學者自為之耶晚得鄭氏<lb/>
所藏本為差勝然不敢作退之大言姑書以俟知者<lb/>
　　䟦髙本齋詩藳<lb/>
仁皇懲吏百司胥史聽儒生為然而儒實者不屑為為<lb/>
者率儒名也承乏所寓即扣實者果無幾天機鼔動盖<lb/>
欲一掃宿弊且戛戛若是則人材之難不間于大小也<lb/>
予㓜僑鄂見掾於省者多俊偉士人望而重之由是而<lb/>
分藩持憲者相繼而見三十年來望之者日益輕僻居<lb/>
<pb n="KR4d0508_WYG_071-2b"/>
時見朋㳺盛言本齋高君之賢扣之儒實者也而又飄<lb/>
然謝去扣而實者益無幾矣將行出詩稿求書其端觀<lb/>
其詩益知其實詩之長行之潔諸公序之悉予獨有感<lb/>
於本齋者為書所見而期之<lb/>
　　䟦周益公而下廿四人寄馬會叔四十七帖<lb/>
周益公而下廿四人四十七帖皆簡鶴山馬公侍郎者<lb/>
也侍郎與晦庵友善徳望伏一時簡所稱非溢羙也而<lb/>
廿四人者林栗京鏜在焉尺牘徃來人情有不能免焉<lb/>
<pb n="KR4d0508_WYG_071-3a"/>
者非有私於子我之私也鏜後大拜而侍郎止法從予<lb/>
因有以見宋之不綱焉陵谷變遷國不能有其圖籍而<lb/>
馬氏傳守遺墨寶襲如新至侍郎𤣥孫之子武昌郡博<lb/>
士泰之又能表襮於世可謂賢矣泰之之子孫其尚保<lb/>
之哉<lb/>
　　䟦張子湖寄馬㑹叔侍郎三帖<lb/>
唐以書取士書以法晉故多造精玅宋人不及唐者不<lb/>
獨人不専習大抵法唐欲泝洄至晉而有未至焉李建<lb/>
<pb n="KR4d0508_WYG_071-3b"/>
中後蔡蘇黄米皆名家南渡稱張子湖朱子稱其不把<lb/>
持愛放縱九原不可作無從一問不知書法果如斯而<lb/>
已乎是三帖皆與同年鶴山馬公者也吾同年劉壽翁<lb/>
不能忘情者有以哉<lb/>
　　䟦劉莘老書金剛經<lb/>
劉忠肅公出處大節王嵓叟奏劄可見其平生剛鯁豈<lb/>
徼福於不可致詰之地者其貶所書佛經豈昔人所謂<lb/>
逃禪者乎觀者勿以日誦十部一語遂疑公也若夫是<lb/>
<pb n="KR4d0508_WYG_071-4a"/>
經之玅古今贊述備矣予雖未學佛長人豈欺我哉<lb/>
　　題舊寄高元用小詩<lb/>
至大已酉予旅食京師與洛陽高君元用共爨以食天<lb/>
大寒嘗複衾而寢有兩鬢煙塵朝共爨一忩風雪夜同<lb/>
食之句君笑曰此他日話柄也俄皆用茂異調校職元<lb/>
用餞予北而後南焉予赴遼州倅遇便郵繼以為君拈<lb/>
起當時語應見相思萬里心為四句寄之後雖踆踆南<lb/>
北有便必書而迄無報章每念一日見之當詰其後其<lb/>
<pb n="KR4d0508_WYG_071-4b"/>
弟元博佐興國幕謂予忘也謄以見寄予㳺長沙其子<lb/>
萬里持以來拜倒指二十六年元用奄逝亦十八年元<lb/>
用長予一嵗相從時才二十四沒時才三十八余癡頑<lb/>
閒話視元用所得不既多乎鄙言散四方人裂弃不少<lb/>
而戱語片楮什襲如新盖敬兄執弟也敬父執孝也孝<lb/>
弟萃一門有不熾而昌者乎予方悲元用之不壽而有<lb/>
喜元用之有悌有子焉元用不死矣<lb/>
　　題劉氏族譜<lb/>
<pb n="KR4d0508_WYG_071-5a"/>
長沙劉彦恭奉家譜請言由其本求其支茫洋棼錯殆<lb/>
不可知精索締視則某先某後皦乎其各有合也士大<lb/>
夫家貴知其族及蕩於兵宰相世系之隆子孫有不知<lb/>
其自出者况齊民乎士大夫家能有其譜者百不一二<lb/>
也彦恭之先世有聞人考明徳業進士有聲早卒彦恭<lb/>
相其弟某㓜沖于成譜之蔓衍後又可知己歐陽子用<lb/>
太史公史記表鄭𤣥詩譜畧上起髙祖下止𤣥孫多而<lb/>
不亂逺而無窮彦恭其亦究此乎予嘉彦恭能子故進<lb/>
<pb n="KR4d0508_WYG_071-5b"/>
之士子講學此其先者也彦恭勉之<lb/>
　　題劉先生所藏予青山詩<lb/>
元統癸酉七月予避暑江夏青山髙武肅祠有十詩書<lb/>
以遺友人劉君光逺同年歐陽原功既為䟦予京師歸<lb/>
光逺又請予自題其後癸酉距今七年年非甚逺而予<lb/>
中間待罪政府最乆上負聖天子下不能推毫髪利澤<lb/>
於人又不能自安其身於伴食之地當其鬭横議而孤<lb/>
立也若乘小舟而渉大海若抱漏瓦而沃焦釡蹂拂百<lb/>
<pb n="KR4d0508_WYG_071-6a"/>
至氣奄奄靳屬者屢矣原功學士議事常在列盖親見<lb/>
者也當是時也思青山之逰其可得哉賴天子明聖大<lb/>
臣包荒不加以罪釋之使歸得見舊跡為幸多矣既以<lb/>
自幸又因以自勵焉詩非佳也光逺不投之江為我藏<lb/>
醜乃什襲之則凡後有所作其敢苟哉非欲持是又以<lb/>
求售也覬其頗工以歌頌太平於山間林下不徒為山<lb/>
水之役而已也昔約原功㳺衡湘原功歸而予在政府<lb/>
今予歸而原功在翰林光逺其里人見當為我申之約<lb/>
<pb n="KR4d0508_WYG_071-6b"/>
苟踐詩當百陪青山矣姑書此以俟<lb/>
　　題歐陽逕存詩<lb/>
訥庵中執法口歐陽逕存不釋謂能候人脈審貴賤吉<lb/>
㐫無爽予既識而徴之益信其術之異一日論方技及<lb/>
星命學則又所精者屬有采薪憂推原精㣲指授湯劑<lb/>
所苦尋愈談𤣥養生皆號有得雖己訝其多能而直以<lb/>
術者待之最後出所著詩文一帙丐一語表其勤文古<lb/>
而法詩清而腴始知其為儒而㳺於方技者也噫世以<lb/>
<pb n="KR4d0508_WYG_071-7a"/>
一人之毁譽一時之見聞遂以為盡其人其不合者衆<lb/>
矣逕存所著當代名筆叙之詳矣予特哀其不遇而以<lb/>
為長育人材者勸庶有合焉逕存曰吾老矣將歸賣藥<lb/>
鄉里不復出矣予曰世之如君者可勝道哉觀是或有<lb/>
激也逕存曰唯<lb/>
　　題羅善先赤壁賦<lb/>
漢嘉羅慶善先予為淮漕時掾也儒雅縁飾翹然如野<lb/>
鶴之在雞羣嘉木之在蓬藋衆人遇之不忍也除建寧<lb/>
<pb n="KR4d0508_WYG_071-7b"/>
照磨地官辟掾善先曰與我跼蹐凡穴培植一級豈若<lb/>
安吾一命盡吾所當為者哉即日歸待次維揚予嘉其<lb/>
去就之審而復自喜昔者遇之之厚之明也予南歸迓<lb/>
予召伯埭從至儀真日且浹予將泝江出東坡赤壁二<lb/>
賦四軸前賦則困學鮮于公書後則松雪趙公書請曰<lb/>
先公在江南名勝争内交此二公駢竒合羙以奉先公<lb/>
者也公沒慶昆季在㓜賦遂失㳺金陵見之王氏家上<lb/>
書先公字如新不覺泣下加其原直而得焉徼一語記<lb/>
<pb n="KR4d0508_WYG_071-8a"/>
之後子孫將不敢墜失予聞知書者我朝字畫趙松雪<lb/>
號獨步至於行書困學實轢而過之松雪於是極力頡<lb/>
頏而世之議者盖自有優劣焉二公皆一時書學宗匠<lb/>
也乃共書二賦以奉羅公其所與可見矣公名光錫字<lb/>
漢臣號玉泉子少力學負氣節至元間為尚書省都事<lb/>
轉兵部郎中與時相不合即退居西山耕牧自怡構亭<lb/>
玉泉扁曰拄笏其寓意有在也㳺江漢呉越終于江南<lb/>
予嘗悲世家子先世丘隴有不得保者况圖籍乎父沒<lb/>
<pb n="KR4d0508_WYG_071-8b"/>
而不能讀父之書手澤存焉爾况父之字在其上者乎<lb/>
手澤在焉字在焉委之他而不恤則亦忍哉禮遺書藏<lb/>
之廟孝子仁人之所甚重者也若善先者可謂孝矣孝<lb/>
而移忠吾又知善先之能顯其親矣能顯其親視字之<lb/>
在書者益彰彰矣善先其勉之<lb/>
　　題莆田黄氏族譜<lb/>
宗法廢而族姓之辨興氏族之志立無乃違其原柢而<lb/>
即其支流乎經殘禮壊其亦愈於已乎人一身其來尚<lb/>
<pb n="KR4d0508_WYG_071-9a"/>
矣少而至於多近而至於乆則不得不分分而益多以<lb/>
乆至親盡而為途人勢也使多而不紊久而不迷則圖<lb/>
譜之作可少哉唐宋士族亡其宗譜名門右族莫究世<lb/>
次宋歐陽公因采太史公史記表鄭𤣥詩譜畧依其上<lb/>
下旁行作為譜圖百世不易之法也雖其言稍過於激<lb/>
議者取其大可也而乃指擿詆訐猶法家括索真少恕<lb/>
哉武昌水陸提舉莆田黄君出其族譜自晉晉安守元<lb/>
方而下迄於今簪纓世家絶無而僅有者也世逺系紊<lb/>
<pb n="KR4d0508_WYG_071-9b"/>
固或不免視世之漫不能究其先者有間矣諸黄自叙<lb/>
其譜者元豐而後濟濟有人因其語而有以與之夫世<lb/>
之能世其世者世其徳也非爵禄之謂也富貴烜赫未<lb/>
必華其宗而謹徳力學不墜世訓者休光可百世也惟<lb/>
其發之於既盈不期而至不得已而出措諸事業而不<lb/>
悖揆之世訓而有光其庶幾乎若夫少不齒仕流為憤<lb/>
恨以譜圖為入仕急務非所望於黄氏也提舉試以語<lb/>
諸族人將有感於予言者也<lb/>
<pb n="KR4d0508_WYG_071-10a"/>
　　䟦胡安常所藏坡字<lb/>
坡公論顔魯公書謂古今之變天下之能事畢矣而天<lb/>
下後世之識者不能有異辭匪服其人服其公也坡公<lb/>
此帖盖有得於魯公者鮮于伯幾以為魯公争坐之流<lb/>
其真知者哉六一翁辨瘞鶴銘不類羲之筆法而類顔<lb/>
魯公知此則知坡公此帖有契於魯公也思陵以㝠合<lb/>
天矩觸塗造極歸之通儒而世之以優孟為孫叔敖者<lb/>
又不可同年而語矣<lb/>
<pb n="KR4d0508_WYG_071-10b"/>
　　䟦盍正甫所藏元裕之諸公手簡<lb/>
正甫提舉所藏前軰墨迹元公裕之姚公公茂王公以<lb/>
道杜公善甫凡四家皆與其先世手簡也三復之餘竊<lb/>
有感焉若元公之學王公之才杜公之逹固無間然矣<lb/>
九原可作吾其從雪齋乎<lb/>
　　題歐陽同年叙祁母傳<lb/>
古列女無傳傳列女自漢儒始厥後述者凡一言一行<lb/>
可儀表閨門者悉紀録之以備史氏之采擇其或史氏<lb/>
<pb n="KR4d0508_WYG_071-11a"/>
采擇有所不及則亦託於名能文辭以附傳後世若祁<lb/>
母劉氏之有傳是已余雖未見其傳而讀歐陽同年叙<lb/>
可悉其為人未嫁則履前言以修内行既嫁則承宗事<lb/>
以謹婦道不幸而兩失其所從則樹碑表墓以究其再<lb/>
世弗克為之志平居訓其子若婿則曰富貴不可以驕<lb/>
人唯力學為立身之本璽書復其家則曰往役義也不<lb/>
可以苟免嗚呼可謂賢矣先公為女教一書以婦徳為<lb/>
首若劉氏之言之行亦吾家書之不可少者哉故録歐<lb/>
<pb n="KR4d0508_WYG_071-11b"/>
陽序藏之而提其要若是云<lb/>
　　題許彦栗琴道書院卷<lb/>
右琴道書院記䟦賦詠凡十三家抒其深發其蔀各有<lb/>
説焉末及予拾其遺者諗之曰昔桓譚善鼔琴著書十<lb/>
六篇號新論末篇曰琴道未成但有發首一章肅宗使<lb/>
班固續成之則是知琴道者莫譚若也然光武令譚鼓<lb/>
琴好其繁聲宋𢎞青之至謂鄭聲亂雅非中正者則譚<lb/>
之於琴道如斯而已乎予方無從質疑而得彦栗焉而<lb/>
<pb n="KR4d0508_WYG_071-12a"/>
不知彦栗之於琴道也琴而道乎道而琴乎判而二乎<lb/>
合而一乎譚謂琴通神明之徳合天地之和若然則道<lb/>
蔑加也繁聲果能累之乎必有所折衷也昭氏之鼔琴<lb/>
也昭氏之不鼓琴也譚不及與之語而有望於彦栗焉<lb/>
　　題蘇伯修治獄記<lb/>
世之為爰書訊鞫者亦知有所本乎典謨尚已西京號<lb/>
隆治而廷尉府盡用法律吏賢如兒寛謂不習事不署<lb/>
曹然而決大獄也雖以張湯之愎不能不博古義者其<lb/>
<pb n="KR4d0508_WYG_071-12b"/>
亦不能違所本乎予觀伯修叅議治獄記而重有感焉<lb/>
伯修儒也為御史南臺録囚湖北寃者信罪者得為右<lb/>
司都事治夏秋冬官其重在秋其畫諾平允宜哉愚復<lb/>
入待罪掾抱案議三事一謂居停盜或寓其物若它罣<lb/>
逮捕吏乘隙攫其財不可揭以不得舉他事當聽其家<lb/>
人告一謂囚有指逮而他治不即追捕致盜逸獄滯當<lb/>
定其罪一謂辜限有定制不當用近例破成法法司可<lb/>
之以布中外乃伯修為吏部尚書時所陳者也於是益<lb/>
<pb n="KR4d0508_WYG_071-13a"/>
知伯修之賢且能丁其會則為之身有所見則言之在<lb/>
朝哀矜根諸中欽恤見於外不有所本而能之乎昔譏<lb/>
儒不習事今尤甚焉譏者非也來其譏者何也使皆如<lb/>
伯修人皆譏之乎國家患條格樷冗莫知適從有勅刪<lb/>
修伯修今叅議中書實在其列是書之成尚有望於伯<lb/>
修也愚昔叙名臣事畧以為有出事畧之外者盖以史<lb/>
期之今也又有望於條格之外者焉可與言而不可與<lb/>
之言失人伯修以為何如<lb/>
<pb n="KR4d0508_WYG_071-13b"/>
　　䟦首科貼黄<lb/>
皇朝貢舉啓于太宗定于世祖申議于成宗而決行于<lb/>
仁廟乙卯首科得五十六人而臣有壬忝其一殿䇿復<lb/>
玷前列中實駭怍賜宴玉堂知貢舉乃讀卷平章政事<lb/>
臣李盂讀卷叅知政事臣趙世延集賢學士臣趙孟頫<lb/>
皆坐禮方洽呼臣有壬前平章指叅政而語有壬曰始<lb/>
子䇿第高下未定叅政言觀此䇿必能官請寘第二甲<lb/>
吾不許寘上復掇下者至於再三又指集賢曰學士見<lb/>
<pb n="KR4d0508_WYG_071-14a"/>
吾輩辨不已乃立請曰宋東南一隅每取尚數百人國<lb/>
家疆宇如是首科正七品取多一人不多也乃從之吾<lb/>
謂此卷何人而使吾數老人争論終日拆名後當觀其<lb/>
面目吾非市恩掠羙也使子知其難耳子其勉之臣有<lb/>
壬謝而復坐然亦莫究其詳焉得請南歸監察御史臣<lb/>
宋褧行部過鄂出廷對卷讀卷官擬進貼黄凡廿九帖<lb/>
而臣有壬在焉始知以䇿切於救荒也視貨校直益重<lb/>
悚懼切惟愚縁階是十五轉遂待罪政府曾不能報其<lb/>
<pb n="KR4d0508_WYG_071-14b"/>
萬一而國家百年論議二十年已行之盛典一旦廢罷<lb/>
數竒罹蹇適丁其會尚欲膠榮靦面見天下士哉聖賢<lb/>
在上一時為覆盆之蔽者亦已就殛文運其不逺復乎<lb/>
復不復未可知而七科已得俊傑不少必有能収功桑<lb/>
榆非與臣有壬憒憒苟禄嘗試無效縮手而歸者比御<lb/>
史甲子進士也方年富力强顧不在兹乎臣有壬衰且<lb/>
病矣山林之下獨有拭目盛事詠歌太平爾<lb/>
　　臣有壬題此卷之明年朝廷更化科舉取士詔中<lb/>
<pb n="KR4d0508_WYG_071-15a"/>
　　書省集議舉行召臣有壬復叅知政事既視事問<lb/>
　　所謂集議則具案故在而其為集也如摶沙然及<lb/>
　　其集議不啻聚訟今丞相爰立其議始决臣驟由<lb/>
　　西臺都事入為翰林侍制㑹試御試臣有壬洎臣<lb/>
　　褧實皆與聞其燕而竣事焉回思始題卷時可謂<lb/>
　　幸矣山林之下詠歌太平此其時也故再叙其概<lb/>
　　於後云<lb/>
　<lb/>
<pb n="KR4d0508_WYG_071-15b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　至正集卷七十二<lb/>
</p>
<p>
</p>
  </div>
</body>
</text>
</TEI>