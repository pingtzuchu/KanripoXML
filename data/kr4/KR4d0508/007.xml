<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>至正集卷七</head> <lb/>
    <p>
<pb n="KR4d0508_WYG_007-1a"/>
欽定四庫全書<lb/>
　至正集卷七<lb/>
　　　　　　　　　　　　元　許有壬　撰<lb/>
　古詩<hi>七言二十三首</hi>
　　許國文穆公東封加食邑告身其九世孫湖北憲<lb/>
　　行人吕伯温求題<lb/>
攙搶掃盡五星聚太平舜日方禺中有龍渴睡忽驚起<lb/>
八荒雷雨天無功平生學術匪黄老但以清浄恢皇風<lb/>
<pb n="KR4d0508_WYG_007-1b"/>
三持鈞軸一夾袋四海人物歸包籠功成勇退挽不留<lb/>
洛川雲卧春冲融祥符天子當東封慶成霈澤均臣工<lb/>
進封加邑恩固渥此心已逐㝠飛鴻汾隂歸來駐六龍<lb/>
門闌炫耀霓旌紅老臣已分先犬馬擇相為君言至公<lb/>
至今綸誥有神䕶世變不與浮雲空天章鸞錦爛五色<lb/>
想見捧出蓬萊宫耳孫令器試憲屬祖徳種厚收宜豐<lb/>
青氊何物且念舊至寶肯使塵埃蒙由來世守在聿修<lb/>
願言什襲傳無窮<lb/>
<pb n="KR4d0508_WYG_007-2a"/>
　　題南谷平章畫象<lb/>
河南王孫謫仙人騎鶴來翫人間春控搏萬象筆有神<lb/>
清氷寒玉誰能塵貂蟬圭衮推世臣顧乃寛博烏紗巾<lb/>
良工寫意不寫身蕭然印出蓬山真它年霖雨周無垠<lb/>
歸來南谷秋嶙峋烟霞為友風月賔野服坐挽羲皇淳<lb/>
漢家政爾圖麒麟<lb/>
　　觀漁<lb/>
篙師百趾悍如獺數罟洿池圍四匝小魚幸免醉渾濁<lb/>
<pb n="KR4d0508_WYG_007-2b"/>
大魚勢窘鳴撥剌健者逃生時皷勇登岸噞喁鬐折摺<lb/>
老鱖空排棘刺銛巨鮎難恃腥涎滑江河出入豈不慎<lb/>
鱻槁兩途纔一霎鼎宜薑桂登腹腴方丈飽餘惟小呷<lb/>
任公夸誕已素知如棠況有春秋法區區口腹敢累人<lb/>
養小因循成好殺蒙莊誰道絶物者我見濠梁心不恝<lb/>
主人笑我何小慈乗舟更射春江鴨<lb/>
　　贈相師沈湖雨<lb/>
我聞西湖天下竒風景晴雨皆相宜有人厭晴太妍麗<lb/>
<pb n="KR4d0508_WYG_007-3a"/>
却愛風雨昏㝠時天工一夕辨歳事紛紅駭緑春離披<lb/>
先生醉卧忽驚起妙趣不許他人知竹枝蕉葉送清響<lb/>
簷花簾影摇清漪乾坤一段真水墨勝處可與浦仙期<lb/>
盡收清氣注雙目所遇無復差毫釐江湖汗漫二十年<lb/>
短篷窗下還聽之倦游舊隠頻入夢便欲踏浪尋呉兒<lb/>
西湖它日我亦往君當携雨來催詩<lb/>
　　題李國瑞雪洲<lb/>
逺游早作觀光客十年慣看燕山雪廣寒宫殿倚天開<lb/>
<pb n="KR4d0508_WYG_007-3b"/>
晃朗瑶臺連貝闕北風吹落銀河水一夜乾坤變虚白<lb/>
瀛洲俯瞰島嶼空山下皚皚成一色小臣給事曽上天<lb/>
凡骨翛然清欲徹南來苦熱願恒寒每恨無氷愆歳律<lb/>
今年人道定豐稔臘前三白將盈尺幽人髙卧鵠山下<lb/>
起看鵠山渾不識却從山頂望鸚洲大素無垠玉無隙<lb/>
此時心境忽有㑹但覺清風生兩腋忍寒不顧玉樓粟<lb/>
方喜詩從天外得雖非孟浪剡溪游習氣頗有王家癖<lb/>
從今便號雪洲人已具小船青箬笠<lb/>
<pb n="KR4d0508_WYG_007-4a"/>
　　牧菴姚先生贈相師梅淵泉詩淵澄如止水泉活<lb/>
　　有餘波梅到清香處君應風味多商徳符既為畫<lb/>
　　之且求予詩云<lb/>
牧菴老僊善游戲贈詩專詠君姓字夀巖喜畫今獨歩<lb/>
又冩姚詩入縑素姚詩商畫真二竒有聲無聲人自知<lb/>
梅君挾走半寰宇玉闗豪傑皆識之怒人及蟹世固惑<lb/>
惜君真與梅無别萬里歸來舌尚存七旬向上頭無白<lb/>
江湖眼力老更神品題也到山中人山人無意問利達<lb/>
<pb n="KR4d0508_WYG_007-4b"/>
見君但問西湖春<lb/>
　　題商徳符為梅淵泉畫清江圖<lb/>
秋江千里快一㵼目盡雲林認平野眀窻展翫為釋然<lb/>
況是當年身見者若人自非詩中仙定知胷次無此天<lb/>
可憐衆史恣塗抺兔魚未得空蹄筌我登鶴樓望江漢<lb/>
恰似夀巖圖上看有時風止水鏡平便棹酒船游汗漫<lb/>
梅君收歛江湖蹤過我翠鵠烟霞中他時若見夀巖老<lb/>
不妨添我為漁翁<lb/>
<pb n="KR4d0508_WYG_007-5a"/>
　　東澗講主代額森宣慰為沙門㕘香山晉老有所<lb/>
　　得游廣陵歸歌以餞之<lb/>
聖元世臣東平王勲庸滿世笏滿床有孫稚節見翹楚<lb/>
椿萱愛之期夀康人言西佛操厥柄身名幾欲見緇黄<lb/>
邦楨誰忍坐朽腐才實天不淪荒唐迺聽其徒代祝髮<lb/>
却為衆生變其法盍令救世行慈悲究竟世尊心不恝<lb/>
愛烏自是余情真其徒況復真可人歸舟天地有明月<lb/>
行脚江淮無好春題詩為向香山道山門苔滑今誰掃<lb/>
<pb n="KR4d0508_WYG_007-5b"/>
人間難事龜脫筒等閒莫效俞清老<lb/>
　　題玉闗雪中竹石老木圖<lb/>
郊原觸目荒寒天中有清致誰能傳此君特立節素著<lb/>
枯槎亦復囘春妍僵龍攖雲欲飛去翠鸞曳風寒自舞<lb/>
蒼頑虎踞不記年一霄變化誰玉汝笑談萬象歸神竒<lb/>
天工能畫自不知是中有隠隠佳句却彼玉闗先得之<lb/>
俗師用色勢益窘林下風姿豈脂粉玉闗佳處色是空<lb/>
為君重作丹青引<lb/>
<pb n="KR4d0508_WYG_007-6a"/>
　　題李元敬照磨眀妃圖<lb/>
臂香骨沁守宫虐金鎖重門怨銀鑰深宫有眼不識春<lb/>
晝長時聽雲間樂平生所見惟監宫今朝豈期見畫工<lb/>
君王知畫未知妾薄命已分如秋蓬黄沙漫漫天無窮<lb/>
驚飈吹老紅芙蓉穹廬眀日又何處此生遂負南歸鴻<lb/>
和親納侮號上策建議詒謀婁敬責妾身雖苦免主憂<lb/>
猶勝專寵亡人國闗山寥落夢亦迷嫁雞正爾隨雞飛<lb/>
人間生女莫望貴只可近作田家妻琵琶聲斷霜天月<lb/>
<pb n="KR4d0508_WYG_007-6b"/>
青塜至今青不歇後來却有蔡文姬千古胡笳辱哀拍<lb/>
　　題咬雲莊侍御為龎允中畫山水障<lb/>
山人夙有愛山癖拄笏憑闌竟朝夕市朝一日不見山<lb/>
便取畫圖張素壁吾鄉好山冠河朔萬丈嶄嶄倚空碧<lb/>
維時秋清宿雨收百里浮嵐手堪挹昔年皷勇踏其麓<lb/>
已悔東南多履迹隆慮深處有仙境塵事無端苦相厄<lb/>
南征馬上幾迴首夢寐於今悵如失題封倐爾到江湖<lb/>
撲人猶覺烟霏濕恍疑着我洹水上西望太行才咫尺<lb/>
<pb n="KR4d0508_WYG_007-7a"/>
題詩便當歸來萹請君光掃松間石<lb/>
　　雪蓬歌贈廖楚村山長<lb/>
人間塵土何地無道人自愛居江湖江湖佳處冩不盡<lb/>
且復想像陳其踈有舟如葉君勿笑氣象乃欲吞堪輿<lb/>
四時風景皆可樂歳晚獨與天游俱青山昨夜忽遁去<lb/>
萬象一色涵冰壺眼界疑墮清虚府心境直造鴻荒初<lb/>
道人箕踞受竒供但訝光恠生籧篨霜筠露籜政不俗<lb/>
更欲縁飾為瓊琚湘江清碧俯見厎嶽麓倒影寒縈紆<lb/>
<pb n="KR4d0508_WYG_007-7b"/>
興來不省有物我短簑獨立歌吳歈可憐翠被秦復陶<lb/>
但賈憂患來攻敺莫言雪盡蓬遂廢敲雨承月仍相娛<lb/>
　　寄題新建鄭同甫書帶軒<lb/>
康成山中草如□世因强名為書帶雲仍取扁豈徒然<lb/>
學業欲與康成配帶為書用亦所宜書不用帶腹貯之<lb/>
但教長養莫除去風月無邊當自知<lb/>
　　用原功韻餞陳衆仲提舉<lb/>
七閩山水天下竒唐舉進士繇詹始清淑蜿蟺發有時<lb/>
<pb n="KR4d0508_WYG_007-8a"/>
紹興而還不勝紀我朝混一幾百州聲教漸被無荒陬<lb/>
陳家有人尤秀出弱冠衆已推名流淵珠千仭出一綆<lb/>
從此光華孰能褧六年樂育席為穿眼厎諸公自臺省<lb/>
五兩風順歸舟遲滿舟載文皆璧圭希聲直掃靡靡盡<lb/>
正色上矗蒼蒼齊兹行小試穿楊手未許垂楊生左肘<lb/>
欲論心事奈别何江海一觴期白首<lb/>
　　題雲莊青山白雲圖<lb/>
白雲舒卷初無心青山之青古復今雲兮於山何損益<lb/>
<pb n="KR4d0508_WYG_007-8b"/>
自是幽澹攻相尋昔年下土旱肆虐有力足可為商霖<lb/>
長風多事不相假悠悠歸來林壑深猶能粉澤作景物<lb/>
怡悅方外供清吟雲山之人素知雲清氷寒玉眀胷襟<lb/>
偶從拄笏得爽氣肯與衆吏争浮沉村墟野屋暮杳杳<lb/>
風霜老樹秋森森小溪幾轉訝無路懸瀑半天如有音<lb/>
雲舒雲卷目盡處一㸃隠隠浮遙岑九衢塵土沒馬首<lb/>
安得此地投吾簪便當携手共歸去披雲醉踏長松隂<lb/>
　　牧牛圖<lb/>
<pb n="KR4d0508_WYG_007-9a"/>
峥嶸春烟四十角已任秋成在人目曉耕課足得少休<lb/>
付與東風一川緑飲齕犇眠各遂天餘力猶能事攻觸<lb/>
牧兒心迹兩相忘鞭策不施伊自服撝叱如羊攀角上<lb/>
負渉嬉嬉似遵陸服勤縱使骨羸錐乳蚳嗣勞仍有犢<lb/>
犢兮更為慎芻牧公家租稅何時足問喘燮和吾豈知<lb/>
詩成聊備耕田曲<lb/>
　　張騫乗槎圖<lb/>
世言天河與海通浮槎歳來秋適中有人好竒贏糧從<lb/>
<pb n="KR4d0508_WYG_007-9b"/>
源幾萬里吾其窮城郭何地倐此逢雲煙宫室相㝠濛<lb/>
見美而識雲鬢鬆西有癡絶牽牛翁問之蜀嚴能識儂<lb/>
又言張騫昔使戎乗此直泝崑崙東得石歸可夸兒童<lb/>
曼倩侮世如瞽聾君平更躡虚無蹤茂陵方急開邊功<lb/>
抵巇宜得博望封昔躬所無後乃樷豈非致此由鑿空稗官之<lb/>
靡棟漫充千年孰抑荒唐風流傳幾時到畫工鉦可喻日聲<lb/>
非容酒多且㫖殽且豐萬事不用研初終安得畢卓吾將同<lb/>
　　送劉安禮御史歸棘津<lb/>
<pb n="KR4d0508_WYG_007-10a"/>
昔年旅食京華春劻勷塵務窮朝曛相逢一語不暇盡<lb/>
況得杯酒攄慇懃南來與君實同寅同方逾月仍袂分<lb/>
人生離合劇萍水世情好惡從蕕薰羨君讀書早樹立<lb/>
峨峨法冠聳惠文風霜肅物未終考已辦事業流清芬<lb/>
神羊天遣觸邪佞有羝突出甘敗羣皭然公議炳星日<lb/>
肯使玉石真俱焚俗方任耳眩名實牛鬭驚蟻雷疑蚊<lb/>
行藏有道且有命飄然我自樂我貧親闈咫天躬滫瀡<lb/>
綵衣獨速人微醺世間真樂此無比身外富貴徒紛紛<lb/>
<pb n="KR4d0508_WYG_007-10b"/>
但恨多病疎麴生一尊何由傾倒君扁舟眀日應回首<lb/>
日暮江東多碧雲<lb/>
　　池州驛有王君陽所畫老木滕玉霄跋語二君皆<lb/>
　　故人為作數語<lb/>
何年髯王來此驛怒磔蒼髯挽椽筆想當奮筆一掃時<lb/>
亂擁槎牙出東壁千霜百霆摧不盡坐使根柯成鐵石<lb/>
誰謂毫端一寸鋒辦此人間萬牛力玉霄狂老亦可人<lb/>
蛟蚪繚亂雲烟濕芳醪萬斛醉不死愈覺吐辭清可挹<lb/>
<pb n="KR4d0508_WYG_007-11a"/>
當時京國俱從游滿幅持來渾不惜天涯一見眼為眀<lb/>
相逢況復曽相識我今妄受車服維所至規規專一室<lb/>
跫然不待足音來二妙真堪慰岑寂<lb/>
　　行建徳縣民有訴作橋罹害者作徒杠行<lb/>
霜餘溪湍息奔鬬農隙維時梁可構往來恐有病渉人<lb/>
官著恒規誰敢後邑胥承帖來鄉里鄉民見胥如見鬼<lb/>
督材斬木到坵壟致期視成敺婦子人未安行力已疲<lb/>
冬無㫖蓄雞先死田家雞盡真可哀邑宰旦夕行橋來<lb/>
<pb n="KR4d0508_WYG_007-11b"/>
吁嗟此役本為利誰知為害翻百倍老癃傴僂訴且泣<lb/>
莫遣吏監民自力治貪問瘼乃吾事去甚痛懲尤所急<lb/>
老癃又言官試聽今日所知百無一我聞此語憤填膺<lb/>
不可勝誅空太息安得落落寰區間盡是龔黄二千石<lb/>
　　臨江見大船宏麗異甚賦賈客樂<lb/>
皷聲震蕩馮夷宫帆腹吞飽江天風長年望雲生長嘯<lb/>
穏駕萬斛凌虚空主人揚州賣鹽叟重樓丹青照窗牖<lb/>
斗帳香凝畫閤深紅日滿江猶病酒錢塘女兒静且姝<lb/>
<pb n="KR4d0508_WYG_007-12a"/>
臂金盈尺衣六銖憑闌飯飽觀戯魚清波照影紅芙蕖<lb/>
江城到處時弭楫徧買甘鮮窮所悅千里携家任去留<lb/>
一生為客無離别敦農抑商昩逺計遂使素封輕得意<lb/>
握籌狡儈俯承命危坐咄嗟收厚利田廬彫弊君知否<lb/>
終歳勤勞莫餬口夏稅未了秋稅來三十六策惟有走<lb/>
　　安航齋<lb/>
清江老人心休休宴息作屋才如舟人間論險莫逾水<lb/>
刳剡有藉安浮游等閒覆溺政不少有家幸免斯何求<lb/>
<pb n="KR4d0508_WYG_007-12b"/>
乃知平地足波浪大厦汎汎猶輕漚争如容膝一齋小<lb/>
泰宇凝寂天光收百年居險能脫險人海一葉隨沉浮<lb/>
弦歌宛在水中沚竹樹不減滄江秋舟居無水陸無屋<lb/>
一笑千載同悠悠若孫肯構恢萬斛欲事康濟攻藏脩<lb/>
健帆風順更勉力直須擊楫窮瀛洲<lb/>
　　太乙宫瑞荷為真人吕公賦<lb/>
天地有水即有荷生意無盡根株多風人澤隰詠未既<lb/>
一旦秀出濓溪波中通外直寓至道比徳君子無偏頗<lb/>
<pb n="KR4d0508_WYG_007-13a"/>
非常之産亦時有駢花合實誰𢋫歌豈如仙壇出竒供<lb/>
盆池一勺融天和初疑扣盤合蒼玉又似夾袋裁青羅<lb/>
呈祥應陋朱華穠定巢只許𤣥夫過清風時來香襲人<lb/>
不用船藕痊沉疴天涯太華幾時到漫說十丈髙嵯峨<lb/>
當年太一乗此舟煙波蕩漾游無何此宫固宜有此瑞<lb/>
老仙異世真同科便從太一共乗去奔霆瞬息窮天河<lb/>
　<lb/>
　<lb/>
<pb n="KR4d0508_WYG_007-13b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　至正集卷七<lb/>
</p>
<p>
</p>
  </div>
</body>
</text>
</TEI>