<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>太倉稊米集巻四十七</head>
    <p>
<pb n="KR4d0217_WYG_047-1a"/>
欽定四庫全書<lb/>
　太倉稊米集巻四十七　　宋　周紫芝　撰<lb/>
　　䇿一首<lb/>
　　　擬廷試䇿一道<lb/>
　　　問朕德菲陋紹承大統遭家多難求濟未獲是<lb/>
　　　　以博延豪俊咸造在廷冀聞治道之要子大<lb/>
　　　　夫盡精極慮樂為朕言之蓋聞在昔聖人之<lb/>
　　　　治天下正心誠意躬行乎上者固自有道而<lb/>
<pb n="KR4d0217_WYG_047-1b"/>
　　　　措諸事業之間則或寛或猛或質或文變通<lb/>
　　　　隨時不膠於迹著在方册昭昭乎其可覩也<lb/>
　　　　朕甚慕之越自即位九年於兹思欲雪父兄<lb/>
　　　　之恥而復祖宗之烈夙夜祇懼罔敢荒寜然<lb/>
　　　　而施為繆戾治效闕然深惟其故不憚改作<lb/>
　　　　間者乃下銓量之令以擇吏而真才猶未顯<lb/>
　　　　也嚴科斂之禁以䘏民而實惠猶未孚也謹<lb/>
　　　　㨂練之法以治兵而冗食猶未革也夫吏道<lb/>
<pb n="KR4d0217_WYG_047-2a"/>
　　　　未肅民物未甦兵勢未强此治之所以未效<lb/>
　　　　也將何以輯事功弭禍亂哉而建議之臣并<lb/>
　　　　欲考課以覈殿最省官以抑奉糈力役不足<lb/>
　　　　以供餽餉也為之屯戍營田以寛之賦入不<lb/>
　　　　足以供調度也為之平凖均輸以佐之爵賞<lb/>
　　　　未立也為之定武功之等紀律未明也為之<lb/>
　　　　參府衛之制凡是數者合於古便於今乎其<lb/>
　　　　或以為不然耶雖然此治之迹也上之欲三<lb/>
<pb n="KR4d0217_WYG_047-2b"/>
　　　　辰明四時序災沴不作而動植遂性下之欲<lb/>
　　　　風化行習俗厚奸宄不作而中外協心兹可<lb/>
　　　　以占天人之助矣夫何敵而不克何難而不<lb/>
　　　　濟興復大業其庶幾乎子大夫以謂何修何<lb/>
　　　　營而可以臻此其茂明之務適於用朕將有<lb/>
　　　　稽焉<lb/>
臣對臣聞人臣以直諫為忠人主以聽言為明此堯舜<lb/>
三代不易之道也臣獨以謂不然夫直言以立忠臣之<lb/>
<pb n="KR4d0217_WYG_047-3a"/>
節固人臣之願也然言不貴直而貴在可用言而不可<lb/>
用則言雖直適足以殺其軀而巳矣果何補於治哉善<lb/>
聽以納天下之言固人主之職也然言不貴聽而貴在<lb/>
必行所聽不能行則聽雖勤適足以眩惑其耳目而巳<lb/>
矣亦何補於治哉堯舜三代之時臣不自以為忠而有<lb/>
言則期於必用君不自以為明而聽言則期於必行是<lb/>
以君明臣良都俞賡歌於堂陛之間辭若緩而所以告<lb/>
戒之意甚切事若微而所以虞禍之意甚深諫行於帷<lb/>
<pb n="KR4d0217_WYG_047-3b"/>
幄之間而利及於四海之外天下之人皆由之而不知<lb/>
也今陛下策士於廷躬勞聖問以求天下之直言不知<lb/>
陛下求天下之言將擇其可用者而行之乎抑姑以示<lb/>
兼聽博詢以為天下之觀美而巳耶臣愚一介書生僻<lb/>
在田野郡太守部刺史不以臣不肖使得充賦隨計在<lb/>
廷顧臣之愚陋豈足以仰承大對然臣竊披聖問至其<lb/>
茂明之務適於用然後知陛下之意不徒求其言之有<lb/>
可採蓋將推而行之也臣固願効匹夫負薪之言少禆<lb/>
<pb n="KR4d0217_WYG_047-4a"/>
前旒黈纊之聽唯陛下擇焉臣伏讀聖策曰朕德菲薄<lb/>
紹承大統遭家多難求濟未獲是以博延豪俊咸造在<lb/>
廷冀聞治道之要子大夫其盡精極慮樂為朕言之臣<lb/>
於此有以見陛下之好言非特求之蓋將用之也恭惟<lb/>
聖朝臨軒䇿士訪以當世之務所以圖大計而定國是<lb/>
逹下情而求民隠也然而國初以來沿襲舊製猶且試<lb/>
以聲病之文兼以子史之論謂之三題當時固有豪傑<lb/>
之士懐經濟之策而不得少伸其喙自熙寜庚戌以來<lb/>
<pb n="KR4d0217_WYG_047-4b"/>
始變以䇿而直言敢諫之士相繼傑出可謂善矣然而<lb/>
議者猶以三年䇿士以求至言特有司奉行故事而巳<lb/>
未聞取其言而用之以布告中外使曉然知之曰朝廷<lb/>
之行某事用某臣之言也是下有敢言之士而上有用<lb/>
賢之實矣今陛下紹承大統遭家多難求濟未獲而博<lb/>
延豪俊冀聞治道之要且使盡精極慮樂為陛下言之<lb/>
則陛下之求言豈止奉行故事而巳臣聞天下多事則<lb/>
匹夫之言重於太山無事則公卿之言輕於鴻毛今天<lb/>
<pb n="KR4d0217_WYG_047-5a"/>
下可謂多事矣此匹夫之言得以自達之秋也臣竊見<lb/>
周之成王承文武治安之後遭國家多難之時商民未<lb/>
靖管蔡流言天下殆哉岌岌乎其危矣成王以幼沖之<lb/>
資嗣無疆之服而勤勤求言常若不及故訪落嗣王謀<lb/>
於廟之詩也小毖嗣王求助之詩也其詩曰閔予小子<lb/>
遭家不造癏癏在疚又曰未堪家多難予又集于蓼也<lb/>
閔予者哀痛懇惻以求之之辭也曰予小子者謙抑自<lb/>
損以冀聞其言之辭也曰在疚曰集于蓼者告以病而<lb/>
<pb n="KR4d0217_WYG_047-5b"/>
且苦之辭也蓋人主之求言懇切則言愈遜言愈遜則<lb/>
下之告上也情益至焉此禍難所以可平而太平所以<lb/>
可致也今陛下以遭家多難求濟未獲博延豪俊冀聞<lb/>
治道之要則可謂如成王之用心矣臣恐陛下求言未<lb/>
必如成王之切聽言未必如成王之誠而用言未必如<lb/>
成王之速也使陛下果能竭成王求言之心體成王聽<lb/>
言之道博問以増其所未聞廣聽以求其所不逮雖太<lb/>
平之治可圖何止是陛下求濟未獲之心而已矣臣伏<lb/>
<pb n="KR4d0217_WYG_047-6a"/>
讀聖策曰在昔聖人之治天下正心誠意躬行乎上者<lb/>
固自有道而措之事業之間則或寛或猛或質或文變<lb/>
通隨時不膠於迹故其成效著在方册昭昭乎其可觀<lb/>
也朕甚慕之此陛下志誠願治欲逺追唐虞三代以跨<lb/>
越漢唐之陋者也臣聞聖王之治有本有末及其成功<lb/>
也要在隨時而巳堯以是道而傳之舜舜以是道而傳<lb/>
之禹禹以是道而傳之湯湯以是道而傳之文武周公<lb/>
此治之本也夏尚忠商尚質周尚文三代之忠質文相<lb/>
<pb n="KR4d0217_WYG_047-6b"/>
救如循環此治之末也聖人端本於上埀拱無為而天<lb/>
下治至於應時之務則或寛或猛或質或文亦視其時<lb/>
之如何爾臣嘗誦堯舜二典以考二帝之治矣堯之治<lb/>
其載於書者甚簡至舜則申命九官以緝熙庶政流竄<lb/>
四凶以威服强梗廵狩諸侯以觀省風俗其為治甚詳<lb/>
焉非特二帝之治如此自唐虞而觀三代則唐虞建官<lb/>
不過於百夏商則倍之豈堯治簡而舜治詳唐虞官少<lb/>
而夏商官倍固相違異如此哉亦時焉爾陛下道德廣<lb/>
<pb n="KR4d0217_WYG_047-7a"/>
大智慮淵深其於治道之要固巳得之於心術之間矣<lb/>
宜其變通隨時不膠於迹而一時之治猶若未能與堯<lb/>
舜三代分路而揚鑣此陛下所以諄諄而慕之也昔人<lb/>
有言臨淵羨魚不如退而結網臨政願治不如退而更<lb/>
化陛下與其逺慕於前聖曷若近法諸心術凡吾心術<lb/>
之所得者亦前聖之所行也在陛下加以至誠不茍之<lb/>
心濟以力行不倦之志去其憸薄邪佞之人抑其歆羨<lb/>
不急之好度凡可以汩心術而害治道者屏而去之然<lb/>
<pb n="KR4d0217_WYG_047-7b"/>
後推吾所得於前聖之書者而力行之則是能傳堯舜<lb/>
禹湯文武周公之道於寥寥千載之後也顧不韙哉臣<lb/>
伏讀聖策曰越自即位九年於兹思欲雪父兄之恥而<lb/>
復祖宗之烈夙夜祇懼罔敢荒寜然而施為繆戾治效<lb/>
闕然深維其故不憚改作此又陛下内懐謙沖退託之<lb/>
意外嚴恐懼修省之行思欲廣大孝於天下嗣厯服於<lb/>
無疆者也竊惟陛下躬行堯舜孝悌之德蹈文武憂勤<lb/>
之勞日夜念治而又不憚改作宜其治道益隆海内益<lb/>
<pb n="KR4d0217_WYG_047-8a"/>
安可以柔逺而能邇可以治人而事天可以偃武而修<lb/>
文可以制禮而作樂方且自謂治效闕然深求其故而<lb/>
又不憚改作臣謂陛下既有求治之意則又當深明乎<lb/>
求治之術也陛下即位九年於兹左右輔弼之人進而<lb/>
用者不知其幾也法度號令之施變而更者又不知其<lb/>
幾也陛下豈樂為是紛紛者哉蓋將以求治安之效焉<lb/>
爾而治且如此則盍亦反其本矣堯之九官皆終其身<lb/>
而官不徙成湯之相得一伊尹而商治舉矣成王之相<lb/>
<pb n="KR4d0217_WYG_047-8b"/>
得一周公而周治舉矣陛下之用相逺不過三年近不<lb/>
踰再歳方進而用旋復罷遣故前相之所用後相之所<lb/>
去前相之所行後相之所易人才之賢否在所不問也<lb/>
政事之是非在所不問也而一切變易之則陛下之用<lb/>
人可謂不專矣吏部銓選之法百官由此以進退政治<lb/>
之廢興在此也今有補授官曺至於累歳而為有力者<lb/>
奪而去之赦令寛䘏之書與天下更始四方之所取信<lb/>
在此也今有天子詔㫖猶掛壁牆而催科之吏巳徧墟<lb/>
<pb n="KR4d0217_WYG_047-9a"/>
落則陛下之號令可謂不一矣陛下專心圖治不憚改<lb/>
作不䘏群議如盤庚之遷都周公之征三監可也若止<lb/>
於如是而望治古之盛是猶却行而求前也不亦逺乎<lb/>
臣願陛下專輔相之任謹號令之出使用而必可信令<lb/>
而必可從然後慎守而力行之俟以歳月自然功成又<lb/>
何必以不憚改作為勤哉臣又伏讀聖策見陛下以下<lb/>
銓量之令而真才未顯嚴科斂之禁而實惠未孚謹揀<lb/>
練之法而冗食未革為憂臣然後知陛下之果有意於<lb/>
<pb n="KR4d0217_WYG_047-9b"/>
圖治功也人主之相士如九方臯之相馬九方之相馬<lb/>
驪而謂之以黄牝也而謂之牡彼其所得者在於精神<lb/>
心術之表而不在乎驪黄牝牡之間故寓目而顧則冀<lb/>
北之群為之一空漢髙一見韓信未有尺寸之功而付<lb/>
大將之任果立大功金日磾牽馬過殿下武帝呼而上<lb/>
與之言倚以腹心為漢忠臣乃知人主之知人在於心<lb/>
術之間殆不可以言喻而事舉陛下下銓量之令而求<lb/>
真才是猶按伯樂之圖而求良馬且天下之大人才之<lb/>
<pb n="KR4d0217_WYG_047-10a"/>
衆不可勝察乆矣陛下何不論一相而用之使之旁招<lb/>
俊乂列於庶位則陛下之人才有不可勝用者矣何憂<lb/>
真才之不出歟昔齊威公出遊見父老命之食曰請遺<lb/>
天下食遺之衣曰請遺天下衣曰吾府庫有限安得而<lb/>
給曰春不奪時農即有食夏不奪蠶農則有衣今陛下<lb/>
嚴科斂之禁將以孚實惠於民而益貧此無他陛下有<lb/>
憂民之心而州縣無行法之吏也臣在田野與父老語<lb/>
咸謂陛下詔令温厚每下寛大之事未嘗無䘏民之意<lb/>
<pb n="KR4d0217_WYG_047-10b"/>
奈何州縣之吏恬不介意如急文移以斂既捐之租抑<lb/>
隣里以償逋逃之賦民之輸粟一斛必取其倍謂之羨<lb/>
餘州縣差夫朝廷明禁而官吏公行謂之和雇若此之<lb/>
類未易毛舉監司不問朝廷不知甚負陛下䘏民之意<lb/>
也臣以謂嚴科斂之禁未足以惠民不若察州縣之吏<lb/>
誅其暴虐使不奪其時是開天下衣食之源也何憂實<lb/>
惠之不孚歟先王立司馬之官設六軍之衆因井以制<lb/>
軍賦而稅以足食賦以足兵大抵地方一里為井井十<lb/>
<pb n="KR4d0217_WYG_047-11a"/>
為通通十為成成十為終終十為同同方百里同十為<lb/>
封封十為畿畿方千里而六軍之制備矣當是之時民<lb/>
隠於農食足於賦兵有定員賦有定數又安有冗食之<lb/>
弊哉而又連帥比年以簡車卒正三年以簡徒群牧五<lb/>
載以大簡車徒此兵所以皆精而食所以無冗也今天<lb/>
下之兵付以一二大將尺籍伍符漫不復省蓋未聞上<lb/>
功首虜差六級而下之吏削其爵者也遂使大將滋冗<lb/>
兵以市恩朝廷按空籍以給食臣願陛下稍加繩約歳<lb/>
<pb n="KR4d0217_WYG_047-11b"/>
遣大臣簡閲車徒彷彿先王之制而為之誅賞則又何<lb/>
憂冗食之弊歟臣又伏讀聖策以建議之臣欲考課以<lb/>
覈殿最省官以抑俸糈屯戍營田以寛力役平準均輸<lb/>
以給調度以至定武功之等以立賞罰參府衛之制以<lb/>
明紀律求合於古而便於今者顧臣之愚何足以知之<lb/>
臣聞唐虞之際聖明在上内有百揆四岳外有州牧侯<lb/>
伯九官並任濟濟相先而衆賢和於朝固無倖位之臣<lb/>
矣而九載之間猶不忘於黜陟成周之盛凡吾有官君<lb/>
<pb n="KR4d0217_WYG_047-12a"/>
子非學古入官之人則鄉舉賓興之士内之六卿分職<lb/>
率屬以倡九牧外則六服群辟罔不承德亦無倖位之<lb/>
臣矣而三年之間猶不廢於誅賞則考課之法非不善<lb/>
也京房以謂帝王以功舉賢則萬化成以毁譽取人故<lb/>
功業廢而欲創考功課吏法然其法煩碎令上下相司<lb/>
而卒不可用彼殊不知三代以直道而行則毁譽出於<lb/>
公後世專任私情則毁譽出於口此考課之法所以無<lb/>
益於實用也陛下果欲行之必得持公心申直道清介<lb/>
<pb n="KR4d0217_WYG_047-12b"/>
無私之人為陛下精覈其人則可矣不然則法制雖宻<lb/>
是未免於京房之弊也設官所以治民官得其人則民<lb/>
受其利官非其人固巳不可至於兵盜之餘下不勝困<lb/>
宜拊以清浄養以膏粱簡事以息其力薄斂以豐其財<lb/>
而乃官吏増多胥徒浸盛大抵不過吏部銓曺欲泄冗<lb/>
流而不知官多所以病民也漢光武以英敏之資躬百<lb/>
戰之勞而得天下即位之初未遑他事但聞首減内外<lb/>
四百餘縣而巳意者其為斯民息黥補劓莫此為急乎<lb/>
<pb n="KR4d0217_WYG_047-13a"/>
由是觀之陛下欲省官以息民正今日之急務臣竊以<lb/>
謂欲省猥多之員必先革冗官之弊欲革冗官之弊必<lb/>
先清入仕之流流清則官可省員可減矣不然則驟而<lb/>
去之官必失所怨必上聞非人之情也屯戍營田之法<lb/>
昔人固嘗用之矣能使斂不増於民而軍資以給得不<lb/>
謂之良法乎臣愚聞制而用之謂之法推而行之存乎<lb/>
人法雖良而推行者未得其人不見其利也昔趙充國<lb/>
與漢宣帝議屯田反覆二千言初上奏則曰臣所將吏<lb/>
<pb n="KR4d0217_WYG_047-13b"/>
士月費粮穀十九萬九千六百三十斛難乆不解繇役<lb/>
不息誠非素定廟堂之策宣帝不從既而又上奏曰屯<lb/>
田内有亡費之利外有守禦之備敵見萬人留屯為必<lb/>
擒之計其歸德宜不乆此不戰自破之策也宣帝乃用<lb/>
充國計卒成破羌之功夫以全盛之漢而備一方之冦<lb/>
其長慮却顧猶且如此况我國家連年用兵兵食一歳<lb/>
不知其幾而獨仰於常賦之出非計之得也曩者朝廷<lb/>
講明屯田利病申飭有司耕墾廢田法非不善令非不<lb/>
<pb n="KR4d0217_WYG_047-14a"/>
嚴而奉行者未必盡得其人一切茍簡務應文書而巳<lb/>
陛下誠欲得營戍屯田之法必得其人如充國者然後<lb/>
可也昔者公儀子之相魯也之其家見織帛怒而出其<lb/>
妻食於舍而茹葵愠而拔其葵曰吾巳食禄而又欲奪<lb/>
園夫工女利乎董仲舒以謂天子大夫者下民之所視<lb/>
效又豈可以居賢人之位而為庶人之行哉武帝用桑<lb/>
宏羊以取民利仲舒之言蓋激而有云平準均輸之法<lb/>
與坐市㕓者争什一之利不得巳而用之雖足以紓一<lb/>
<pb n="KR4d0217_WYG_047-14b"/>
時之急而未免後世之訾也今天下之大四海之廣貢<lb/>
賦之入山澤之饒陸海縣郡不知其幾顧何求而不得<lb/>
臣願陛下歳下漢文之詔使勸課農桑出入阡陌者咸<lb/>
得其人則益敦本而國用自足何必區區取漢唐之弊<lb/>
法而行之乎凡臣所陳四策在陛下擇其可行者斷而<lb/>
行之爾至於武功之等府衛之制則臣嘗聞之矣初秦<lb/>
爵一級曰公必至二十曰徹侯髙祖既定天下分為十<lb/>
有七級班固皆謂制級以賞功勞此漢之定制也武帝<lb/>
<pb n="KR4d0217_WYG_047-15a"/>
元朔六年始詔置武功賞以寵戰士其詔曰今大軍將<lb/>
仍復克獲受爵賞而無所流貤其議為令而有司請豐<lb/>
武功賞夫征伐者將帥之功爵賞者人主之柄今也與<lb/>
以爵而使流貤則是無功者可以買爵而天子之柄下<lb/>
移於將帥矣臣不知其可也武帝寵用衛青失於太過<lb/>
而恩澤繆濫以至於此陛下定武功之等必先明將士<lb/>
之功然後予以爵焉則足以厭天下之心矣漢武之法<lb/>
不足為陛下用也府衛之制起於西魏後周成於隋而<lb/>
<pb n="KR4d0217_WYG_047-15b"/>
備於唐唐之制六衛曰翊曰驍騎曰武曰屯曰禦曰候<lb/>
皆有左右是為十二衛凡天下一道置府六百三十四<lb/>
皆有名號闗内三百六十有一皆以𨽻諸衛將帥有事<lb/>
則出征事已則復歸於京師是以兵重於内而輕於外<lb/>
權歸於天子而不在於諸侯陛下果欲參府衛之法必<lb/>
先收諸將之權宿兵於内然後其制可得而㕘矣臣伏<lb/>
讀聖策曰雖然此治之迹也上之欲三光明四時序災<lb/>
沴不作而動植遂性下之欲風化行習俗厚奸宄不作<lb/>
<pb n="KR4d0217_WYG_047-16a"/>
而内外協心兹可以占天人之助矣夫何敵不克何難<lb/>
不濟興復大業其庶幾乎臣聞天道至逺其視聽則甚<lb/>
近人心至衆其好惡則甚同聖人知天道之甚近也故<lb/>
欽承之而不敢忽面稽之而不敢背兢兢然業業然朝<lb/>
夕儆懼惟恐貽譴於天而不可解也天知聖人畏之者<lb/>
如此則其愛人君之心亦如是其至也是以三光明四<lb/>
時序災沴不作而動植遂性焉聖人知人心之甚同也<lb/>
則必因民之性而不敢違順民之心而不敢逆一言一<lb/>
<pb n="KR4d0217_WYG_047-16b"/>
動一念一慮惟恐不合乎民之情而致其所惡也人知<lb/>
聖人順之者如此則其戴而仰之亦如是其至也是以<lb/>
風化行習俗厚奸宄不作而内外協心焉恭惟陛下以<lb/>
不世出之資而膺千載難逢之運上謹天戒下畏民言<lb/>
臣猶為陛下進之孔子曰唯天為大唯堯則之詩曰上<lb/>
天之載無聲無臭儀刑文王萬邦作孚陛下克謹天戒<lb/>
恐懼而不巳則又將上同乎唐堯周文與天同德而無<lb/>
間焉臣之惓惓猶以此而望陛下也董仲舒曰堯舜之<lb/>
<pb n="KR4d0217_WYG_047-17a"/>
民比屋可封詩曰既醉以酒既飽以德人有士君子之<lb/>
行焉陛下祇畏民言戒慎而不巳則又將躋民於堯舜<lb/>
成周之域臣之惓惓猶以此而望陛下也陛下神潜智<lb/>
獨優入聖域則其所聞所知固巳邁五帝而跨三王儻<lb/>
能尊所聞而行所知則堯舜周文之盛似不難到事在<lb/>
强勉而巳矣然則何敵不克何難不濟何足為陛下道<lb/>
哉臣愚山林藪澤之士固不足以講明當世之務獨其<lb/>
所聞於古者如此意可以少攄涓塵之慮上禆日月之<lb/>
<pb n="KR4d0217_WYG_047-17b"/>
明困於無階不得上達今幸與韋布得望穆穆之清光<lb/>
於宸廷之下願效一鳴以伸昔志陛下始詔臣使盡精<lb/>
極慮以陳治道之要中策臣以當世之務且終以天人<lb/>
和同之事臣固以條陳其萬一矣然是三者在陛下皆<lb/>
優為之而臣所願於陛下者益聖學以廣帝王之業而<lb/>
略近效以收聖神之功也陛下越自即位九年於兹思<lb/>
欲雪父兄之恥復祖宗之業似若亟於圖治上勤聖慮<lb/>
者臣請以唐事明之天寳十五載安禄山陷長安肅宗<lb/>
<pb n="KR4d0217_WYG_047-18a"/>
即位於靈武是年九月癸夘復京師壬子復都其於尅<lb/>
復之效可謂神速矣然而肅宗賴將帥之忠賢收成功<lb/>
於指顧而父子夫婦之間内無可稱君臣上下之際外<lb/>
無可述固不足多美孔子曰如有王者必世而後仁易<lb/>
曰聖人乆於其道而天下化成臣願陛下體孔子必世<lb/>
之言遵羲易化成之道俟以歳月持以誠心將見陛下<lb/>
埀拱無為以底巍巍之治矣臣所謂畧近效以收聖神<lb/>
之功者此也如此則何治之弗舉何患之弗除凡陛下<lb/>
<pb n="KR4d0217_WYG_047-18b"/>
博詢於多士者皆不足以勤聖心之慮矣臣願陛下體<lb/>
天地包容之量恢聖人臨照之明恕臣之愚察臣之意<lb/>
毋謂臣言迂濶而不適於用實萬世無疆之休唯陛下<lb/>
察焉幸甚臣謹對<lb/>
　<lb/>
　<lb/>
　<lb/>
　太倉稊米集巻四十七<lb/>
</p>
<p>
</p>
  </div>
</body>
</text>
</TEI>