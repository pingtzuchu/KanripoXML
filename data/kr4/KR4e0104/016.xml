<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>古穰集巻十六</head> <lb/>
    <p>
<pb n="KR4e0104_WYG_016-1a"/>
欽定四庫全書<lb/>
　古穰集巻十六<lb/>
　　　　　　　　　　　　　明　李賢　撰<lb/>
　　墓表<lb/>
　　　通議大夫大理寺卿王公墓表<lb/>
吾鄉之士顯逹者甚衆求其志節介然而㓗白自守始<lb/>
終不渝者大理寺卿王公其人也嗚呼公今逝矣年止<lb/>
四十有七可勝痛哉公諱宇字仲宏别號厚齋河南祥<lb/>
<pb n="KR4e0104_WYG_016-1b"/>
符人曾大父敦本隠居不仕大父友徳父希哲俱以公<lb/>
貴贈通議大夫大理寺卿母丁氏封淑人公自㓜穎秀<lb/>
異於羣兒父母獨鍾愛之童丱時從師受業日記萬言<lb/>
廵撫侍郎于謙一見之曰此逺大噐也即遣為邑庠生<lb/>
正統戊午遂發解鄉闈明年登進士第擢南京戸部主<lb/>
事剗革宿弊亷能之聲大振都憲周銓時總京儲蔑視<lb/>
屬吏見公獨敬愛之三載以績最進階承德郎公益砥<lb/>
勵名節在郎署中特立獨行不顧流俗時郎佐秩滿例<lb/>
<pb n="KR4e0104_WYG_016-2a"/>
轉正郎吏部以公才能顯著薦陞江西撫州知府是郡<lb/>
地儉民夥素號難治公至以簡御煩闔郡翕然稱頌里<lb/>
有隠士吳與弼以道自髙足迹不至城府公欲往造其<lb/>
廬與弼聞之即先詣府謁拜接談竟日乃嘆曰眞明府<lb/>
也公益勞心民事凡漁利害民之弊悉罷之吏有奸黠<lb/>
者盗府金自若公亷得其狀置于法衆皆畏服以為神<lb/>
明撫民多商給繻之錢歲計累萬前守皆自取以為當<lb/>
然公曰可以勿取而取之是傷廉也悉以屬官郡治傍<lb/>
<pb n="KR4e0104_WYG_016-2b"/>
有穴地前守引水畜魚以自給公以土實之為倉儲粟<lb/>
數萬石以濟饑民郡人題其壁有闗節一毫無地入公<lb/>
亷两字有天知之句逺邇傳誦宜黄多山虎為患公為<lb/>
文告神而驅之虎皆遁去金谿有聚衆暴掠者公曰此<lb/>
吾良民迫於饑餒故耳即開倉濟之衆皆感泣曰真吾<lb/>
父也即時散去藩臬書公績曰剸繁治劇才識有餘清<lb/>
白操持纎毫無玷都憲廵撫者上公治行於朝特賜誥<lb/>
命以旌異之進階中憲大夫天順改元皇上復位首念<lb/>
<pb n="KR4e0104_WYG_016-3a"/>
方岳重臣為郡邑表率屬廷臣㑹薦公在首選遂陞山<lb/>
東右布政使時廷議山東累歲不登民皆流移必屬能<lb/>
者撫安之上以璽書托公凡賑濟之䇿不遺餘力民賴<lb/>
全活者數十萬人明年上念宣府北邊重地宜得憲臣<lb/>
廵撫遂召公為都察院右副都御史以往公至訓練士<lb/>
卒堅完城堡凡蒭粟屯田邊備戎務一切便冝處之剗<lb/>
弊刈奸士卒感恩而權貴則不悦矣賴上知公為人譛<lb/>
毁不行未幾兼廵撫大同時石亨與其姪彪皆驟遷髙<lb/>
<pb n="KR4e0104_WYG_016-3b"/>
爵恃寵自肆而大同乃舊鎮之地索取尤横衆莫敢攖<lb/>
公獨上章劾之以為大蠧大奸莫甚於此乞置于法以<lb/>
消未形之患詞氣剴切聞者嘆服已而亨彪果以奸敗<lb/>
朝廷益嘉公忠直庚辰丁内艱還家一年上起復公至<lb/>
京將有南臺之命忽念大理卿缺員持天下之平者無<lb/>
踰於公遂以命之累章懇乞終制弗獲在任惟以洗寃<lb/>
澤物為心清研獄狀務得其情不知案牘之勞形也癸<lb/>
未春進階通議大夫公質幹竒偉心性剛介慎亷隅重<lb/>
<pb n="KR4e0104_WYG_016-4a"/>
名節操履端方確乎不可㧞事親盡孝處兄弟篤於友<lb/>
愛自奉甚薄雖居顯貴服食不異寒士視貨財如汙穢<lb/>
見不亷者若將凂已避而逺之卒之日囊篋罄然無以<lb/>
為斂上聞訃惻然傷悼曰可惜佳士遣官諭祭其家復<lb/>
令有司營塟事公平生耽嗜六籍博極羣書為文章根<lb/>
理趣詩古淡舂容有餘味所存厚齋藁藏于家公生於<lb/>
永樂丁酉五月四日卒于天順癸未七月十六日配段<lb/>
氏子男三長曰樟次早卒次尚幼女一早卒卜以是年<lb/>
<pb n="KR4e0104_WYG_016-4b"/>
某月某日歸塟於先塋之西嗚呼公之志氣如鳯凰翔<lb/>
于千仭之上而㓗白之操方宋之趙清獻公亦可以無<lb/>
愧矣<lb/>
　　　亞中大夫陜西布政司右叅政李公墓表<lb/>
公姓李氏諱源字士澂别號志雲唐宗室燉煌之後五<lb/>
季時避亂徙家浙之寧海逺祖穆宋迪功郎五世祖洧<lb/>
孫宋甲戌進士學者稱霽峰先生元黄文獻公歐陽文<lb/>
公皆出其門霽峰生栗栗生炳炳生塾洪武初以通經<lb/>
<pb n="KR4e0104_WYG_016-5a"/>
分教華亭陞鄜州同知公之祖也卒塟華亭子孫遂為<lb/>
松江人塾生志剛永樂中禮部尚書兼左春坊大學士<lb/>
公之父也母孫氏生公自㓜穎敏為父母鍾愛稍長即<lb/>
能文永樂中領鄉薦登甲辰進士時宗伯公以陳漢王<lb/>
叛繫獄聞而喜之作書以戒公晨夕展誦必泣下嗚咽<lb/>
是年秋仁廟嗣位釋宗伯公為通政尋出知興化府以<lb/>
優餘年公得侍行奉親之暇不廢問學宗伯公卒于官<lb/>
喪塟盡禮宣徳庚戌服闋至京擢吏部驗封主事尋署<lb/>
<pb n="KR4e0104_WYG_016-5b"/>
員外郎滿考為眞正統甲子用薦陞浙江布政司左叅<lb/>
議人或不滿望者公曰藩佐非輕在吾足矣是歲浙東<lb/>
旱公曰此非安寢時也即出廵視災雨隨降民皆擁道<lb/>
懽呼自是方伯憲長莫不加敬而廵撫大臣凡清軍提<lb/>
學勘治審獄諸務悉以屬之公理斷各得其宜戊辰冬<lb/>
閩賊大起處婺諸郡乘勢亦亂衆議推公往守金華公<lb/>
慨然當之至則奬勵兵民欲重賞以鼓其勇為同事者<lb/>
所沮幾至敗事公又言朝廷錢榖所仰給者在此數郡<lb/>
<pb n="KR4e0104_WYG_016-6a"/>
今日之事誠不可緩使此賊如宋方臘也即日進軍克<lb/>
銅皷巖據要地賊既失勢使人來覘公獲之斬以徇賊<lb/>
始懼以退諸郡賴之以安時朝廷命將出師總戎監軍<lb/>
知公之能以諸郡兵民數萬屬公綂之公率其家人子弟<lb/>
悉出行陣曰吾門累世簮紱叨竊國恩多矣圖報㳙埃<lb/>
在此一舉凡十有七戰馘賊甚衆招輯流民數萬總戎<lb/>
上其功適公述職之際有譛於都憲者乃中以事罷還<lb/>
天順改元皇上復位始白公寃復其官改陜西至即廵<lb/>
<pb n="KR4e0104_WYG_016-6b"/>
邊撫民仍理軍政時歲歉民饑邊餉缺供守臣上疏舉<lb/>
公董其事上可之進公右叅政公益盡心區畫期副委<lb/>
任廵歴郡邑至秦州遇暴雨成疾而卒天順癸未四月<lb/>
二十七日也距生洪武辛巳正月十四日享年六十有<lb/>
三公為人和易謙恭篤於友道且好施予或遇婚喪不<lb/>
能舉者輒分財以賙給之不與物競方被譛家居惟課<lb/>
子孫讀書足迹不至城市賓友至輒具酒殽笑談終日<lb/>
無憾意及在任得疾嘆曰吾非不樂山林者第以荷上<lb/>
<pb n="KR4e0104_WYG_016-7a"/>
擢用邊事方殷豈可遽言吾私竟至不起所著志雲集<lb/>
若干巻藏于家配盛氏封孺人側室尤氏劉氏子男五<lb/>
人長曰桓南京前軍都督府經歴次曰楷國子生次曰<lb/>
概次曰果次曰柰女四人長適監察御史張璠次適汀<lb/>
州知府陸澂之子斆次適陜西副使姜濬之子泰次在<lb/>
室孫男六人女四人楷等卜以某年某月某日歸塟某<lb/>
山之原乃以狀來泣請表其墓嗚呼公予僚友也感傷<lb/>
故舊情不忍辭乃抆淚而書之使後世有考焉<lb/>
<pb n="KR4e0104_WYG_016-7b"/>
　　　中憲大夫太僕寺少卿金公墓表<lb/>
公諱弼字輔伯姓金氏世為江西新淦鉅族曾祖仲卿<lb/>
祖守正臨江儒學訓導學者稱雪崖先生俱贈資善大<lb/>
夫太子少保禮部尚書兼武英殿大學士伯父㓜孜永<lb/>
樂中文淵閣大學士歴洪熈宣德又以已所歴官推恩<lb/>
三世卒贈榮禄大夫少保諡文靖父㓜孝贈中憲大夫<lb/>
太僕寺少卿母劉氏贈恭人公自㓜警敏不凡先生長<lb/>
者咸異之年十六喪父知自力學與兄故兵科給事中<lb/>
<pb n="KR4e0104_WYG_016-8a"/>
昭伯並擅時名以禮經魁鄉薦登宣德癸丑進士第正<lb/>
統改元擢中書舍人秩滿以績最陞太僕寺丞天順改<lb/>
元進少卿累階中憲大夫初公為中書舍人尚寶少卿<lb/>
袁中徹獨傲公公具言其過遂置于理竟坐罷去兵部<lb/>
建議擇太學生善書者書武臣誥已得請矣復有以歲<lb/>
月乆近論之者公上疏以為若是則不善書者亦得濫<lb/>
預詔是其言為太僕丞時北敵為患公建言選將練兵<lb/>
數事多采行之為少卿慨然以馬政脩舉為已任屢奉<lb/>
<pb n="KR4e0104_WYG_016-8b"/>
命督理虧耗者自衞使郡守而下悉聽决無不畏法感<lb/>
德有順聖川者水草甘肥永樂中嘗牧馬蕃息天順初<lb/>
屬公往視定築二城用養天閑之馬増二驛於中道以<lb/>
便往來凡百利害悉條陳以聞詔嘉納之公毎歲往理<lb/>
馬政不憚勞勤壬午冬忽得寒疾猶強視事癸未春疾<lb/>
甚還京遂不起實三月十五日也距生永樂癸未閏十<lb/>
一月七日享年六十有一公孝友之行出於天性痛父<lb/>
早世毎遇時祭哀戚不已嘗迎母於京邸就養務得懽<lb/>
<pb n="KR4e0104_WYG_016-9a"/>
心拓地築室以居宗族弟姪作詩規戒子孫無不備至<lb/>
在京師買棺助人不能塟者凡十數恤貧濟難恒恐不<lb/>
及可謂君子人矣配孔氏累封恭人側室尚氏張氏楊<lb/>
氏子男四人長𢎞經次𢎞倫早卒次𢎞紀郡庠生次竒<lb/>
尚㓜女四人長適廖方鼎次適訓導尹嗣禎次適刁石<lb/>
次適蕭漢從孫榮將扶柩以歸卜塟于鄉某山之原以<lb/>
祭酒劉益先生所為行狀乞予表予與公為同年友故<lb/>
不忍辭而次其事使劖諸墓上之石焉<lb/>
<pb n="KR4e0104_WYG_016-9b"/>
　　　遵化衛指揮僉事贈昭勇將軍馬公墓表<lb/>
公諱索珠其先居朔方元有天下都燕入居薊州遂為<lb/>
遵化人曽祖瑪穆特仕元為中書左丞祖逹實宻為逹嚕噶<lb/>
齊從祖托和齊為開府儀同三司太尉録軍國重事父<lb/>
阿勒坦為明威將軍公性資英敏體貌魁竒自㓜從事<lb/>
詩書尤閑於兵法仕元為樞宻院斷事暨我太祖髙皇<lb/>
帝定天下慨然歸附以武畧見用為兵士之長屬籍振<lb/>
武衛洪武五年調興武才能日著時上夜夢一人長身<lb/>
<pb n="KR4e0104_WYG_016-10a"/>
廣眉器宇宏偉侍衛左右周旋甚悉問其姓名對曰鎖<lb/>
住馬明日即命羽林百戸潘雄宣訪於衆乃得公曰鎖<lb/>
住馬者公之號也視其狀貌脱如夢中所見上喜而異<lb/>
之特陞鳳陽中衛指揮僉事因號應夣將軍時十八年<lb/>
正月二十七日也未幾從師北征大寧遼東至金山復<lb/>
從征龍安一渡河一迷河追擊納克楚及平大寧和中<lb/>
俾守大寧前衛復征捕魚兒海子哈勒哈累立戰功賚<lb/>
與甚厚特賜誥命二十二年顧遵化為喜峰口要路逼<lb/>
<pb n="KR4e0104_WYG_016-10b"/>
近邊境以公熟知地勢遂調遵化衛復賜誥命公乃練<lb/>
士卒脩武備於龍山之南構屋數椽戎務之暇與親兵<lb/>
耆舊㑹聚為樂延章縫之士討論古今成敗得失人才<lb/>
賢否不以富貴驕人四方文人才士莫不聞風而至公<lb/>
益虛心下問故其識見大過於人及太宗文皇帝興靖<lb/>
難之師公首從之奮力皷勇以自效遂死於敵上深憫<lb/>
之録其孫榮為指揮同知公生元至正辛卯七月二十<lb/>
三日沒洪武己卯七月十四日得年四十有九配馮氏<lb/>
<pb n="KR4e0104_WYG_016-11a"/>
贈淑人合塟龍山之南子男一日祥與公同沒於陣孫<lb/>
男一即榮也既受䕃敘正統己巳以才能進都指揮僉<lb/>
事充右叅將協鎮薊州永平山海等處乃以公死國迄<lb/>
今六十一年而墓未有表大懼功行莫白於世以鄉人<lb/>
崔富嘗守吾鄧託請文於石辭弗獲為述其槩而系之<lb/>
辭曰有赫前人勝國名臣歴世罕倫公也華胄匪襲其<lb/>
舊挺然獨秀初以才雄精神上通擢任兵戎屢督戰騎<lb/>
轉守邊地益思盡瘁皇起于藩公屬櫜鞬卒喪其元有<lb/>
<pb n="KR4e0104_WYG_016-11b"/>
孫洵武克繩其祖作鎮東土龍山之陽刻此銘章百世<lb/>
之光<lb/>
　　　奉政大夫浙江按察司僉事彭君墓表<lb/>
君子坐累既白而卒于以見天理之有在也向使未白<lb/>
而卒君子之心固無愧怍怨尤于其間而世之為善者<lb/>
怠矣安福彭君君子人也不幸坐累逮至京師所枉既<lb/>
白寢疾十日而卒天理於是乎不泯君諱貫字進唯一<lb/>
齋其别號也家居智溪其先出番陽曰忠泰仕宋為吉<lb/>
<pb n="KR4e0104_WYG_016-12a"/>
州判官因家於安福曾孫曰亷訪使仕益亷訪子曰轉<lb/>
運使國祥轉運十世孫曰復安以同族曰伯樞者無後<lb/>
以其子同升繼之即君之父也以君貴贈刑部雲南司<lb/>
主事母郭氏贈安人君自㓜秀爽不羣父兄咸異之稍<lb/>
長篤志進學遂領鄉薦登正統丙辰進士明年冬擢刑<lb/>
部雲南司主事是司獄繁多滯君涖任旬日剖决無留<lb/>
難毎於燈下詳讞其室人曰勞心如是彼罪人者安知<lb/>
之君曰吾盡吾心耳有盗伐山陵樹君驗其去陵逺遂<lb/>
<pb n="KR4e0104_WYG_016-12b"/>
薄其罪有中官獲盗送鞫欲掠殺之君曰吾豈可殺人<lb/>
以媚人哉卒處以常典有夫婦犯法當俱死君憐其一<lb/>
子在抱出其婦凡斷獄平恕多類此尚書魏源深重之<lb/>
源去囚反獄金濓為尚書以為典獄者私弊所致委君<lb/>
整飭乃得贓狀者奏謫戍邊自是防範始嚴歲癸亥用<lb/>
濓薦陞浙江按察司僉事督理屯田君見餘田多荒由<lb/>
子粒之輸與正同乃奏請遞減餘丁民人之輸田遂不<lb/>
荒孔氏在衢者家廟如闕里元賜田以供祭國初由偽<lb/>
<pb n="KR4e0104_WYG_016-13a"/>
姓罪累田盡入官君奏請復給嘉湖水災朝廷遣官覆<lb/>
實君遍履視之計虧常賦數十萬君曰為民獲罪尚何<lb/>
恤邪獨具實以聞遂免徴尋丁外艱服除復任景泰庚<lb/>
午受勑命推恩及親時處州盗起御史李俊督兵挫其<lb/>
勢有嫉之者反誣奏之事下守臣都御史軒輗以君公<lb/>
直檄往亷之卒釋其誣復屬理軍政凡詭籍妄附者悉<lb/>
正之洎詔恤刑復委君案閲可矜疑者皆得不死所至<lb/>
興學校正風俗除奸弊民皆悦服按察使陳璇禮君獨<lb/>
<pb n="KR4e0104_WYG_016-13b"/>
異由是同官多忌之或譖於都御史洪英乃求君與璇<lb/>
之瑕考奏左遷君不與辯力以疾辭還家浙人數百上<lb/>
疏乞留不獲璇既得辯英坐是被劾而去君居家怡然<lb/>
自得時徜徉山水間世事一不挂口天順己卯用子華<lb/>
貴復受誥命進奉政大夫脩正庻尹及卒于京師凡卿<lb/>
大夫士莫不悼惜咸往哭弔君平居孝友事父母處昆<lb/>
季咸得其懽天資剛明而噐度髙邁臨事立决確然當<lb/>
理是非成敗常預料之後皆不爽尤善别人物髙下暇<lb/>
<pb n="KR4e0104_WYG_016-14a"/>
則書史不釋手為文以辭達為主從學者甚衆卒年五<lb/>
十有三天順庚辰十二月十一日也配伍氏有淑德累<lb/>
封冝人子男四人長曰禔克家不仕次彦充禮部儀制<lb/>
司主事次華翰林院編脩俱以進士發身次禮邑庠生<lb/>
女二長適劉某次適劉某俱名族也禔與華扶柩將歸<lb/>
塟于故里乃以君從子學士時之狀乞予為表刻石墓<lb/>
上予不獲辭乃述其槩而系之以辭且以為世之力善<lb/>
者勸辭曰安城之彭世逺而芳簮組相繼後先爭光有<lb/>
<pb n="KR4e0104_WYG_016-14b"/>
卓嗣人明時奮翮偉績賢勞世豈多得樂天知命曽不<lb/>
尤人横逆之至我心無嗔數之乘除乃豐厥後益振家<lb/>
聲自天之祐眷此善行匪溢其詞刻諸堅石終古不移<lb/>
　　　中議大夫黄州知府致仕滕君墓表<lb/>
記曰親有善而弗知不明也知而弗傳不仁也况為人<lb/>
子者其孝在於顯親揚名者哉都察院左僉都御史滕<lb/>
昭痛親之俱逝手述其行乞予表其墓予哀其用情而<lb/>
不忍辭按狀滕君諱霄字九臯其先開封鈞州宻縣人<lb/>
<pb n="KR4e0104_WYG_016-15a"/>
元季避兵徙南陽之汝州曾祖公甫祖貴父興俱潛徳<lb/>
弗耀君自㓜天資穎秀為州庠子弟員永樂初貢入太<lb/>
學久之擢禮部司務陞祠祭員外郎有精勤之譽歲丙<lb/>
申用薦陞湖廣黄州知府抵任以寛厚為政民有爭訟<lb/>
者諭之禮義興學鋤奸政聲翕然黄岡之民訴有虎害<lb/>
君為文告神虎即逺去宣德中行部至麻城有訴勾軍<lb/>
戎士為人殺死不白者君宿城隍廟亷之見一刺䑕走<lb/>
入寢處盤旋而去即使人追之至一池塘潛伏不見掘<lb/>
<pb n="KR4e0104_WYG_016-15b"/>
之得屍即戎士也因獲所謀殺者遂正其罪逺邇驚異<lb/>
郡之獄囚一訊而决未嘗久繫人多德之九載秩滿黄<lb/>
民不忍釋去上章懇留詔令復任君益勞心撫字惟恐<lb/>
一民不得其所在黄凡十有八年而亷㓗之操如一日<lb/>
甲寅歲乃引年致政而歸閉門甘守淡薄如未仕時正<lb/>
統改元三月三日以疾終于正寢距生呉元年二月三<lb/>
日享年七十太恭人程氏克盡婦道隨行仕途佐以勤<lb/>
儉君卒後家無儋石之儲太恭人孀居獨持門戸凡百<lb/>
<pb n="KR4e0104_WYG_016-16a"/>
所需皆出勤儉之力有售書者過門輙脱簮珥易之以<lb/>
授昭曰讀此可繼父志也昭甫成童遣為郡庠生遂領<lb/>
鄉薦授監察御史乃迎太恭人就養京師毎戒昭曰爾<lb/>
父居官始終亷㓗爾任憲臣尤當淑慎况吾平生不喜<lb/>
華靡勿以我故而較豐約昭奉命惟謹天順己卯以昭<lb/>
貴乃獲勑封禄養方殷忽遘一疾惟顧謂昭曰汝能輸<lb/>
忠報國不墜家聲吾瞑目矣言訖而逝癸未十一月二<lb/>
十三日也距生洪武丁卯九月十七日享年七十有七<lb/>
<pb n="KR4e0104_WYG_016-16b"/>
滕君先配李氏早卒贈恭人太恭人其次室也子男二<lb/>
人長曰振次即昭孫女二人長適貢士郭昇次㓜在室<lb/>
孫男五人昭扶柩南歸卜以明年某月某日合塟杏園<lb/>
之南岡嗚呼滕君夫婦善行豈不足以為邦人出仕者<lb/>
之所取法哉是為表<lb/>
　　　朝議大夫國子祭酒劉公墓表<lb/>
髙官大爵有才能者皆可為之而祭酒則不可為盖必<lb/>
學行老成足以為人取法者斯稱其任焉天順己卯祭<lb/>
<pb n="KR4e0104_WYG_016-17a"/>
酒缺員朝士大夫中抜而用之非不近且便而必求於<lb/>
數千里之遠外若劉公豈非學行老成者之難得乎予<lb/>
方哭公之亡而公子溥請表其墓同年之好不可孤也<lb/>
按司業張業狀公諱益字崇益别號覺菴先世安成人<lb/>
後徙吉水曽祖某號章江祖某號村老俱隠德弗耀父<lb/>
宗平號拙菴四川大寧儒學教諭為學士解縉所知薦<lb/>
脩永樂大典書成陞翰林檢討母解氏即縉之從女弟<lb/>
生子三人公其仲也自㓜穎悟好學弱冠㳺邑庠從前<lb/>
<pb n="KR4e0104_WYG_016-17b"/>
司業曽暹受易經知州柯暹來掌縣事見公勤力不怠<lb/>
獨加奬曰此必異日名士也宣徳壬子遂中鄉試第四<lb/>
人登癸丑進士第正統改元授兵科給事中戊午弟觀<lb/>
復中鄉試第一人登己未進士第兄弟同朝士林榮之<lb/>
尋以山西久旱命公往祀河瀆西海之神祀罷大雨人<lb/>
以為至誠所感六年以績最賜勑命推恩及親乙丑持<lb/>
節冊封周王有所贈遺悉卻之不受既還聞母喪塟祭<lb/>
一遵古禮服闋改刑科給事中己巳秋敵逼京師人心<lb/>
<pb n="KR4e0104_WYG_016-18a"/>
危懼公疏陳禦敵䇿朝廷嘉之即命公往募山東諸道<lb/>
民丁習武藝以備調遣人皆倚以為安是歲冬以公勞<lb/>
績陞湖廣布政司左叅議時興師征苖山川險阻所慮<lb/>
者督運軍餉同官難其行公曰地方失寧咎可逃乎乃<lb/>
毅然當之襄事而還時御史出廵歸者必劾方面之不<lb/>
職於公不惟無疵可擿且疏其為政寛猛適中得民心<lb/>
上特賜誥命以旌其能仍推恩及親天順己卯用大臣<lb/>
薦召為國子祭酒公以師為司業弟子為祭酒不可欲<lb/>
<pb n="KR4e0104_WYG_016-18b"/>
固讓之至則暹已致仕矣公既蒞事乃申勑學規作興<lb/>
士類諸生翕然從之天順癸未十二月十有六日以疾<lb/>
卒距生洪武壬午三月二十九日享年六十有二配徐<lb/>
氏封恭人子男三曰澡早沒曰溥曰濬女一適周仁達<lb/>
孫男二曰機曰楩公偉貌脩髯容止典雅望之可知為<lb/>
儒者師然篤於孝友性度寛和横逆之來未嘗與較有<lb/>
加誣者亦不復辯待其自明人以是多之作文理為主<lb/>
辭意條暢尤好吟詠音律清淡亦工翰墨字畫遒美求<lb/>
<pb n="KR4e0104_WYG_016-19a"/>
者接踵於門所著覺菴集若干巻藏于家卒之日上嗟<lb/>
悼遣官諭祭公卿大夫咸弔哭之嗚呼公之儒行足見<lb/>
重於世有如此者予故次第其事而授溥使歸刻諸墓<lb/>
石以示後人<lb/>
　　　復齋焦先生墓表<lb/>
翰林庻吉士焦芳持其祖之行實謁予告曰吾祖儒行<lb/>
可述非得重世之文第恐不白于世敢以鄉後學請于<lb/>
下執事者予憐其志而為之表云先生諱顯字宗仁復<lb/>
<pb n="KR4e0104_WYG_016-19b"/>
齋其别號也世家南陽之泌陽曾祖某仕元為萬戸抗<lb/>
志不合即棄官歸隠而終祖良輔父成俱樂志不仕母<lb/>
董氏有淑德先生自㓜不凡穎敏端重為父母鍾愛出<lb/>
入擕之口授古訓輙成誦稍長遣入邑庠為弟子員勵<lb/>
志讀書師友莫不許可時泌乆乏科目咸屬先生適以<lb/>
内艱居家服制將闋有司強起之不從永樂甲午遂登<lb/>
鄉科明年春闈中乙榜有勸辭之者先生曰命也當順<lb/>
受之擢易州儒學訓導恒以不任為懼雖東脩之禮不<lb/>
<pb n="KR4e0104_WYG_016-20a"/>
茍納邑之材士賴其啓迪率多成人永樂甲辰秩滿以<lb/>
績最選擢韓王府教授輔導宗藩其任益重先生亦竭<lb/>
心力不少怠久之曰人生貴適意耳吾何戀於此遂上<lb/>
疏乞骸骨時宣德丁未先生年纔四十有五人或以為<lb/>
太早先生曰早圖晩節古人所尚竟得請以歸營别墅<lb/>
於泌城之西去家數弓許為屋若干楹繚以周垣䕃以<lb/>
佳木園池蔬菓觸目成趨日與鄉之故舊幅巾藜杖徜<lb/>
徉容與於其間且曰向為儻來之物所絆今始復吾此<lb/>
<pb n="KR4e0104_WYG_016-20b"/>
樂耳為人簡易寛厚初無町畦處父兄宗族鄉黨間無<lb/>
不得其懽心見孫芳聰秀俾入邑庠曰是能繼吾家聲<lb/>
者已而果領天順己卯鄉薦時先生年七十有九喜曰<lb/>
老夫含笑入黄泉矣至八十有一乃卒天順辛巳三月<lb/>
六日也配武氏繼呉氏俱先逝子男五人長宣次温次<lb/>
朗次舉次鑑孫男十一人曾孫男二人是月二十日與<lb/>
武氏合塟于泌城西南先塋之傍系以辭曰泌之儒先<lb/>
不多見也有美復齋焦之彦也粹行清文心罔衒也啟<lb/>
<pb n="KR4e0104_WYG_016-21a"/>
迪輔導力不倦也晚節遄歸適所願也别墅徜徉名鞅<lb/>
之弗戀也考祥視履闔邑之獨擅也昌厥後人不掩其<lb/>
善也我勒斯銘永為鄉人勸也<lb/>
　　　長樂林表<lb/>
吾族上世逺不可考其在宋有兄弟四十八人自後子<lb/>
孫屢遭兵革不能自存於是棄家走四方各避害以全<lb/>
性命而已國朝洪武初惟先祖少保府君來守祖塋嗚<lb/>
呼以四十八人之後無慮千百指豈料守祖塋者僅存<lb/>
<pb n="KR4e0104_WYG_016-21b"/>
一人吾族之衰未有甚於此時者也已而先祖乃生三<lb/>
子于今孫枝又漸盛焉賢竊官于朝推恩三代曾祖祖<lb/>
父俱光禄大夫柱國少保吏部尚書兼華盖殿大學士<lb/>
妣皆一品夫人盖盛極而衰衰極而盛一理勢之自然<lb/>
耳雖然盛極而衰之家不再盛者多矣吾族既衰而復<lb/>
盛得非前人積德之厚歟譬之水焉淵之深者流必逺<lb/>
或暫阻焉終不害其逺也譬之木焉根之固者發必茂<lb/>
或暫困焉終不害其茂也吾祖之墓去鄧六十里號曰<lb/>
<pb n="KR4e0104_WYG_016-22a"/>
長樂林者自宋以來然也吾髪未燥時毎隨父兄往拜<lb/>
掃焉但見叢木脩竹屯雲蔽日中有數墳纍纍相向吾<lb/>
於斯時茫然不知本源之義也洎為諸生讀書講道心<lb/>
始開明歲時拜掃之際方思先世盛衰如此亦不慮及<lb/>
表而著之也未幾出仕于朝三十餘年思欲表之亦莫<lb/>
之就而且於勢有未便者今也始克為之盖其志之堅<lb/>
情之切思之久成之急有不可得已者第恨為之已晚<lb/>
難免不孝之罪或曰昔歐陽公為龍岡阡表盖卜塟其<lb/>
<pb n="KR4e0104_WYG_016-22b"/>
親已六十年矣且曰非敢緩也盖有待也今子塟其祖<lb/>
亦三十餘年而始為之抑豈非有待之云乎是大不然<lb/>
吾於初時何恃而待但其為表乃在恩典極隆之後亦<lb/>
若有待焉者盖事之適契豈敢上擬先正哉嗚呼後世<lb/>
子孫誦此刻文可不惕然懼其衰至而思有以繼其盛<lb/>
乎欲繼其盛豈有他哉惟脩德行義而不虧焉可也噫<lb/>
可不慎歟<lb/>
　古穰集巻十六<lb/>
</p>
<p>
</p>
  </div>
</body>
</text>
</TEI>