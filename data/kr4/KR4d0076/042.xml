<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>東坡全集巻四十二</head>
    <p>
<pb n="KR4d0076_WYG_042-1a"/>
欽定四庫全書<lb/>
　東坡全集巻四十二　　　　宋　蘓軾　撰<lb/>
　　論一十首<lb/>
　　　宋襄公論<lb/>
魯僖公二十二年冬十有一月已巳朔宋公及楚人戰<lb/>
于泓宋師敗績春秋書戰未有若此之嚴而盡也曰宋<lb/>
公天子之上公宋先代之後於周為客天子有事膰焉<lb/>
有喪拜焉非列國諸侯之所敢敵也而曰及楚人戰于<lb/>
<pb n="KR4d0076_WYG_042-1b"/>
泓楚夷狄之國人㣲者之稱以天子之上公而當夷狄<lb/>
之㣲者至於敗績宋公之罪蓋可見矣而榖梁之傳以<lb/>
為文王之師不過是學者疑焉故不可以不辨宋襄公<lb/>
非獨行仁義而不終者也以不仁之資盜仁者之名爾<lb/>
齊宣有牽牛而過堂下者曰牛何之曰將以釁鐘王曰<lb/>
舍之吾不忍其觳觫若無罪而就死地夫舍一牛於德<lb/>
未有所損益者而孟子與之以王所謂以不忍人之心<lb/>
行不忍人之政三代之所共也而宋襄公執鄫子用於<lb/>
<pb n="KR4d0076_WYG_042-2a"/>
次睢之社君子殺一牛猶不忍而宋公戕一國君若犬豕<lb/>
然而忍為之天下孰有不忍者耶泓之役身敗國衂乃<lb/>
欲以不重傷不禽二毛欺諸侯人能紾其兄之臂以取<lb/>
食而能忍飢於壺餐者天下知其不情也襄公能忍於<lb/>
鄫子而不忍於重傷二毛此豈可謂其情也哉桓文之<lb/>
師存亡繼絶猶不齒於仲尼之門况用人於夷鬼以求<lb/>
霸而謂王者之師可乎使鄫子有罪而討之雖聲於諸<lb/>
侯而戮於社天下不以為過若以喜怒興師則秦穆公<lb/>
<pb n="KR4d0076_WYG_042-2b"/>
獲晉侯且猶釋之而况敢用諸淫昏之鬼乎以愚觀之<lb/>
宋襄公王莽之流襄公以諸侯為可以名得王莽以天<lb/>
下為可以文取也其得喪小大不同其不能欺天下則<lb/>
同也其不鼔不成列不能損襄公之虐其抱孺子而泣不<lb/>
能蓋王莽之篡使莽無成則宋襄公襄公得志亦一莽也<lb/>
古人有言圖王不成其弊猶足以霸襄公行王者之事<lb/>
猶足以當桓公之師一戰之餘救死扶傷不暇此獨妄<lb/>
庸耳齊桓晉文得管仲子犯而興襄公有一子魚不能<lb/>
<pb n="KR4d0076_WYG_042-3a"/>
用豈可同日而語哉自古失道之君如是者多矣死而<lb/>
論定未有如襄公之欺於後世者也<lb/>
　　　秦始皇帝論<lb/>
昔者生民之初不知所以養生之具擊搏挽裂與禽獸<lb/>
爭一旦之命惴惴焉朝不謀夕憂死之不給是故巧詐<lb/>
不生而民無知然聖人惡其無别而憂其無以生也是<lb/>
以作為器用耒耜弓矢舟車網罟之類莫不備至使民<lb/>
樂生便利役御萬物而適其情而民始有以極其口腹<lb/>
<pb n="KR4d0076_WYG_042-3b"/>
耳目之欲器利用便而巧詐生求得欲從而心志廣聖<lb/>
人又憂其桀猾變詐而難治也是故制禮以反其初禮<lb/>
者所以反本復始也聖人非不知箕踞而坐不揖而食<lb/>
便於人情而適於四體之安也將必使之習為迂闊難<lb/>
行之節寛衣博帶佩玉履舄所以回翔容與而不可以<lb/>
馳驟上自朝廷而下至於民其所以視聽其耳目者莫<lb/>
不近於迂闊其衣以黼黻文章其食以籩豆簠簋其耕<lb/>
以井田其進取選舉以學校其治民以諸侯嫁娶死喪<lb/>
<pb n="KR4d0076_WYG_042-4a"/>
莫不有法嚴之以鬼神而重之以四時所以使民自尊<lb/>
而不輕為姦故曰禮之近於人情者非其至也周公孔<lb/>
子所以區區於升降揖讓之間丁寧反覆而不敢失墜<lb/>
者世俗之所謂迂闊而不知夫聖人之權固在於此也<lb/>
自五帝三代相承而不敢破至秦有天下始皇帝以詐<lb/>
力而并諸侯自以為智術之有餘而禹湯文武之不知<lb/>
出此也於是廢諸侯破井田凡所以治天下者一切出<lb/>
於便利而不恥於無禮决壞聖人之藩墻而以利器明<lb/>
<pb n="KR4d0076_WYG_042-4b"/>
示天下故自秦以來天下惟知所以求生避死之具以<lb/>
禮者為無用贅疣之物何者其意以為生之無事乎禮<lb/>
也苟生之無事乎禮則凡可以得生者無所不為矣嗚<lb/>
呼此秦之禍所以至今而未息歟昔者始有書契以科<lb/>
斗為文而其後始有規矩摹畫之迹蓋今所謂大小篆<lb/>
者至秦而更以𨽻其後日以變革貴於速成而從其易<lb/>
又創為紙以易簡䇿是以天下簿書符檄繁多委壓而<lb/>
吏不能究姦人有以措其手足如使今世而尚用古之<lb/>
<pb n="KR4d0076_WYG_042-5a"/>
篆書簡䇿則雖欲繁多其勢無由由此觀之則凡所以<lb/>
便利天下者是開詐偽之端也嗟夫秦既不可及矣苟<lb/>
後之君子欲治天下而惟便之求則是引民而日趨於<lb/>
詐也悲夫<lb/>
　　　漢髙帝論<lb/>
有進説於君者因其君之資而為之説則用力寡矣人<lb/>
唯好善而求名是故仁義可以誘而進不義可以刼而<lb/>
退若漢髙帝起於草莽之中徒手奮呼而得天下彼知<lb/>
<pb n="KR4d0076_WYG_042-5b"/>
天下之利害與兵之勝負而已安知所謂仁義者哉觀<lb/>
其天資固亦有合於仁義者而不喜仁義之説此如小<lb/>
人終日為不義而至以不義説之則亦怫然而怒故當<lb/>
時之善説者未嘗敢言仁義與三代禮樂之敎亦惟曰<lb/>
如此而為利如此而為害如此而可如此而不可然後<lb/>
髙帝擇其利與可者而從之蓋亦未嘗遲疑天下既平<lb/>
以愛故欲易太子大臣叔孫通周昌之徒力爭之不能<lb/>
得用留侯計僅得之蓋讀其書至此未嘗不太息以為<lb/>
<pb n="KR4d0076_WYG_042-6a"/>
髙帝最易曉者苟有以當其心彼無所不從盍亦告之<lb/>
以吕后太子從帝起於布衣以至於定天下天下望以<lb/>
為君雖不肖而大臣心欲之如百歲後誰肻北面事戚<lb/>
姬子乎所謂愛之者祗以禍之嗟夫無有以奚齊卓子<lb/>
之所以死為髙帝言者歟叔孫通之徒不足以知天下<lb/>
之大計獨有廢嫡立庶之説而欲持此以却之此固髙<lb/>
帝之所輕為也人固有所不平使如意為天子恵帝為<lb/>
臣絳灌之徒圜視而起如意安得而有之孰與其全安<lb/>
<pb n="KR4d0076_WYG_042-6b"/>
而不失為王之利也如意之為王而不免於死則亦髙<lb/>
帝之過矣不少抑逺之以泄吕后不平之氣而又厚封<lb/>
焉其為計不已踈乎或曰吕后强悍髙帝恐其為變故<lb/>
欲立趙王此又不然自髙帝之時而言之計吕后之年<lb/>
當死於恵帝之手吕后雖悍亦不忍奪之其子以與姪<lb/>
恵帝既死而吕后始有邪謀此出於無聊耳而髙帝安<lb/>
得逆知之且夫事君者不能使其心知其所以然而樂<lb/>
從吾説而欲以勢奪之亦已危矣如留侯之計髙帝顧<lb/>
<pb n="KR4d0076_WYG_042-7a"/>
戚姬悲歌而不忍特以其勢不得不從是以猶欲區區<lb/>
為趙王計使周昌相之此其心猶未悟以為一强項之<lb/>
周昌足以抗吕氏而捍趙王不知周昌激其怒而速之<lb/>
死耳古之善原人情而深識天下之勢者無如髙帝然<lb/>
至此而惑亦無有以告之者悲夫<lb/>
　　　魏武帝論<lb/>
世之所謂知者知天下之利害而審乎計之得失如斯<lb/>
而已矣此其為知猶有所窮唯見天下之利而為之唯<lb/>
<pb n="KR4d0076_WYG_042-7b"/>
其害而不為則是有時而窮焉亦不能盡天下之利古<lb/>
之所謂大智者知天下利害得失之計而權之以人是<lb/>
故有所犯天下之至危而卒以成大功者此以其人權<lb/>
之輕敵者敗重敵者無成功何者天下未嘗有百全之<lb/>
利也舉事而待其百全則必有所格是故知吾之所以<lb/>
勝人而人不知其所以勝我者天下莫能敵之昔者晉<lb/>
荀息知虢公必不能用宫之竒齊鮑叔知魯君必不能<lb/>
用施伯薛公知黥布必不出於上䇿此三者皆危道也<lb/>
<pb n="KR4d0076_WYG_042-8a"/>
而直犯之彼不知用其所長又不知出吾之所忌是故<lb/>
可以冒害而就利自三代之亡天下以詐力相并其道<lb/>
術政敎無以相過而能者得之當漢氏之衰豪傑並起<lb/>
而圖天下二袁董吕爭為强暴而孫權劉備又已區區<lb/>
於一隅其用兵制勝固不足以敵曹氏然天下終於分<lb/>
裂訖魏之世而不能一蓋嘗試論之魏武長於料事而<lb/>
不長於料人是故有所重發而喪其功有所輕為而至<lb/>
於敗劉備有蓋世之才而無應卒之機方其新破劉璋<lb/>
<pb n="KR4d0076_WYG_042-8b"/>
蜀人未附一日而四五驚斬之不能禁釋此時不取而<lb/>
其後遂至於不敢加兵者終其身孫權勇而有謀此不<lb/>
可以聲勢恐喝取也魏武不用中原之長而與之爭於<lb/>
舟楫之間一日一夜行三百里以爭利犯此二敗以攻<lb/>
孫權是以喪師於赤壁以成呉之强且夫劉備可以急<lb/>
取而不可以緩圖方其危疑之間巻甲而趨之雖兵法<lb/>
之所忌可以得志孫權者可以計取而不可以勢破也<lb/>
而欲以荆州新附之卒乘勝而取之彼非不知其難特<lb/>
<pb n="KR4d0076_WYG_042-9a"/>
欲僥倖於權之不敢抗也此用之於新造之蜀乃可以<lb/>
逞故夫魏武重發於劉備而喪其功輕為於孫權而至<lb/>
於敗此不亦長於料事而不長於料人之過歟嗟夫事<lb/>
之利害計之得失天下之能者舉知之而不能權之以<lb/>
人則亦紛紛焉或勝或負爭為雄强而未見其能一也<lb/>
　　　伊尹論<lb/>
辦天下之大事者有天下之大節者也立天下之大節<lb/>
者狹天下者也夫以天下之大而不足以動其心則天<lb/>
<pb n="KR4d0076_WYG_042-9b"/>
下之大節有不足立而大事有不足辦者矣今夫匹夫<lb/>
匹婦皆知潔亷忠信之為美也使其果潔亷而忠信則<lb/>
其知慮未始不如王公大人之能也惟其所爭者止於<lb/>
簞食豆羮而簞食豆羮足以動其心則宜其智慮之不<lb/>
出乎此也簞食豆羮非其道不取則一鄉之人莫敢以<lb/>
不正犯之矣一鄉之人莫敢以不正犯之而不能辦一<lb/>
鄉之事者未之有也推此而上其不取者愈大則其所<lb/>
辦者愈逺矣讓天下與讓簞食豆羮無以異也治天下<lb/>
<pb n="KR4d0076_WYG_042-10a"/>
與治一鄉亦無以異也然而不能者有所蔽也天下之<lb/>
富是簞食豆羮之積也天下之大是一鄉之推也非千<lb/>
金之子不能運千金之資販夫販婦得一金而不知其<lb/>
所措非智不若所居之卑也孟子曰伊尹耕於有莘之<lb/>
野非其道也非其義也雖禄之天下弗受也夫天下不<lb/>
能動其心是故其才全以其全才而制天下是故臨大<lb/>
事而不亂古之君子必有髙世之行非苟求為異而已<lb/>
卿相之位千金之富有所不屑將以自廣其心使窮逹<lb/>
<pb n="KR4d0076_WYG_042-10b"/>
利害不能為之芥蔕以全其才而欲有所為耳後之君<lb/>
子蓋亦嘗有其志矣得失亂其中而榮辱奪其外是以<lb/>
役役至於老死而不暇亦足悲矣孔子叙書至於舜禹<lb/>
臯陶相讓之際蓋未嘗不太息也夫以朝廷之尊而行<lb/>
匹夫之讓孔子安取哉取其不汲汲於富貴有以大服<lb/>
天下之心焉耳夫太甲之廢天下未嘗有是而伊尹始<lb/>
行之天下不以為驚以臣放君天下不以為僣既放而<lb/>
復立太甲不以為専何則其素所不屑者足以取信於<lb/>
<pb n="KR4d0076_WYG_042-11a"/>
天下也彼其視天下眇然不足以動其心而豈忍以廢<lb/>
放其君求利也哉後之君子蹈常而習故惴惴焉懼不<lb/>
免於天下一為希闊之行則天下羣起而誚之不知求<lb/>
其素而以為古今之變時有所不可者矣亦已過矣夫<lb/>
　　　周公論<lb/>
論周公者多異説何也周公居禮之變而處聖人之不<lb/>
幸宜乎説者之異也凡周公之所為亦不得已而已矣<lb/>
若得已而不已則周公安得而為之成王㓜不能為政<lb/>
<pb n="KR4d0076_WYG_042-11b"/>
周公執其權以王命賞罰天下是周公不得已者如此<lb/>
而已今儒者曰周公踐天子之位稱王而朝諸侯則是<lb/>
豈不可以已耶書曰周公位冢宰正百工羣叔流言又<lb/>
曰召公為保周公為師相成王為左右召公不説又曰<lb/>
周公曰王若曰則是周公未嘗踐天子之位而稱王也<lb/>
周公稱王則成王宜何稱將亦稱王也將不稱耶不稱<lb/>
則是廢也稱王則是二王也而周公何以安之孔子曰<lb/>
必也正名乎儒者之患患在於名實之不正故亦有以<lb/>
<pb n="KR4d0076_WYG_042-12a"/>
文王為稱王者是以聖人為後世之僣君急於為王者<lb/>
耶天下雖亂有王者在而已自王雖聖人不能以服天<lb/>
下昔髙帝擊滅項籍統一四海諸侯大臣相率而帝之<lb/>
然且辭以不德惟陳勝呉廣乃囂囂乎急於自王而謂<lb/>
文王亦為之耶武王伐商師渡孟津會於牧野其所以<lb/>
稱先君之命命於諸侯者蓋猶曰文考而已至於武成<lb/>
既以柴望告天百工奔走受命于周而後其稱曰我文<lb/>
考文王克成厥勲由此觀之則是武王不敢一日妄尊<lb/>
<pb n="KR4d0076_WYG_042-12b"/>
其先君而况於文王之自王乎詩曰虞芮質厥成文王<lb/>
蹶厥生是亦追稱而已矣史記曰嫗乎采芑歸乎田成<lb/>
子夫田常之時安知其為成子而稱之故凡以文王周<lb/>
公為稱王者皆過也是資後世之篡君而為之藉也陳<lb/>
賈問於孟子曰周公使管叔監商管叔以商叛知而使<lb/>
之是不仁不知是不知孟子曰周公弟也管叔兄也周<lb/>
公之過不亦宜乎從孟子之説則是周公未免於有過<lb/>
也夫管蔡之叛非逆也是其智不足以深知周公而已<lb/>
<pb n="KR4d0076_WYG_042-13a"/>
矣周公之誅非疾之也其勢不得不誅也故管蔡非所<lb/>
謂大惡也兄弟之親而非有大惡則其道不得不封管<lb/>
蔡之封在武王之世也武王之世未知有周公成王之<lb/>
事苟無周公成王之事則管蔡何從而叛周公何從而<lb/>
誅之故曰周公居禮之變而處聖人之不幸也<lb/>
　　　管仲論<lb/>
嘗讀周官司馬法得軍旅什伍之數其後讀管夷吾書<lb/>
又得管子所以變周之制蓋王者之兵出於不得已而<lb/>
<pb n="KR4d0076_WYG_042-13b"/>
非以求勝敵也故其為法要以不可敗而已至於桓文<lb/>
非决勝無以定霸故其法在必勝繁而曲者所以為不<lb/>
可敗也簡而直者所以為必勝也周之制萬二千五百<lb/>
人而為軍萬之有二千二千之有五百其數竒而不齊<lb/>
唯其竒而不齊是以知其所以為繁且曲也今夫天度<lb/>
三百六十均之十二辰辰得三十者此其正也五日四<lb/>
分之一者此其竒也使天度而無竒則千載之日雖婦<lb/>
人孺子皆可以坐而計唯其竒而不齊是故巧厯有所<lb/>
<pb n="KR4d0076_WYG_042-14a"/>
不能盡也聖人知其然故為之章㑹統元以盡其數以<lb/>
極其變司馬法曰五人為伍五伍為兩萬二千五百人<lb/>
而為隊二百五十十取三焉而為竒其餘七以為正四<lb/>
竒四正而八陣生焉夫以萬二千五百人而均之八陣<lb/>
之中宜其有竒而不齊者是以多為之曲折以盡其數<lb/>
以極其變鈎聯蟠踞各有條理故三代之興治其兵農<lb/>
軍賦皆數十百年而後得志於天下自周之亡秦漢陣<lb/>
法不復三代其後諸葛孔明獨識其遺制以為可用以<lb/>
<pb n="KR4d0076_WYG_042-14b"/>
取天下然相持數歲魏人不敢决戰而孔明亦卒無尺<lb/>
寸之功豈八陣者先王所以為不可敗而非以逐利爭<lb/>
勝者邪若夫管仲之制其兵可謂截然而易曉矣三分<lb/>
其國以為三軍五家為軌軌有長十軌為里里有司四<lb/>
里為連連有長十連為鄉鄉有鄉良人五鄉一帥萬人<lb/>
而為一軍公將其一髙子國子將其二三軍三萬人如<lb/>
貫繩如畫碁局踈暢洞逹雖有智者無所施其巧故其<lb/>
法令簡一而民有餘力以致其死昔者嘗讀左氏春秋<lb/>
<pb n="KR4d0076_WYG_042-15a"/>
以為丘明最好兵法蓋三代之制至於列國猶有存者<lb/>
以區區之鄭而魚麗鵞鸛之陣見於其書及至管仲相<lb/>
桓公南伐楚北伐孤竹九合諸侯威震天下而其軍壘<lb/>
陣法不少槩見者何哉蓋管仲欲以歲月服天下故變<lb/>
古司馬法而為是簡略速勝之兵是以莫得而見其法<lb/>
也其後呉晉争長於黄池王孫雄敎夫差以三萬人壓<lb/>
晉壘而陣百人為行百行為陣陣皆徹行無有隠蔽援<lb/>
桴而鼓之勇怯盡應三軍皆譁晉師大駭卒以得志由<lb/>
<pb n="KR4d0076_WYG_042-15b"/>
此觀之不簡而直不可以决勝深惟後世不逹繁簡之<lb/>
宜以取敗亡而三代什伍之數與管子所以治齊之兵<lb/>
者雖不可盡用而其近於繁而曲者以之固守近於簡<lb/>
而直者以之决戰則庶乎其不可敗而有所必勝矣<lb/>
　　　士燮論<lb/>
料敵勢强弱而知師之勝負此將帥之能也不求一時<lb/>
之功愛君以德而全其宗嗣此社稷之臣也鄢陵之役<lb/>
楚晨壓晉師而陳諸將請從之范文子獨不欲戰晉卒<lb/>
<pb n="KR4d0076_WYG_042-16a"/>
敗楚楚子傷目子反殞命范文子疑若懦而無謀者矣<lb/>
然不及一年三郤誅厲公弑胥童死欒書中行偃幾不<lb/>
免於禍晉國大亂鄢陵之功實使之然也有非常之人<lb/>
然後有非常之功非常之功聖人所甚懼也夜光之珠明月<lb/>
之璧無因而至前匹夫猶或按劒而况非常之功乎故聖人<lb/>
必自反曰此天之所以厚於我乎抑天之禍余也故雖<lb/>
有大功而不忘戒懼中常之人鋭於立事忽於天戒日<lb/>
尋干戈而殘民以逞天欲全之則必折其萌芽挫其鋒<lb/>
<pb n="KR4d0076_WYG_042-16b"/>
芒使知其所悔天欲亡之則必先之以美利誘之以得志使<lb/>
之有功以驕士玩於寇讎而侮其民人至於亡國殺身而不<lb/>
悟者天絶之也嗚呼小民之家一朝而獲千金非有大<lb/>
福必有大咎何則彼之所獲者終日勤勞不過數金耳<lb/>
所得者㣲故所用狹無故而得千金豈不驕其志而喪<lb/>
其所守哉由是言之一天下者得之艱難則失之不易<lb/>
得之既易則失之亦然漢髙皇帝之得天下親冒矢石<lb/>
與秦楚争轉戰五年未嘗得志既定天下復有平城之<lb/>
<pb n="KR4d0076_WYG_042-17a"/>
圍故終其身不事逺略民亦不勞繼之文景不言兵唐<lb/>
太宗舉晉陽之師破竇建德擄王世充所過者下易於<lb/>
破竹然天下始定外攘四夷伐髙昌破突厥終其身師<lb/>
旅不解幾至於亂者以其親見取天下之易也故兵之<lb/>
勝負足以為國之强弱而國之强弱足以為治亂之兆<lb/>
蓋有勝而亡有敗而興者矣㑹稽之棲而勾踐以霸黄<lb/>
池之㑹而夫差以亡有以使之也夫虢公敗戎於桑田晉<lb/>
卜偃知其必亡曰是天奪之鑒而益其疾也晉果滅虢<lb/>
<pb n="KR4d0076_WYG_042-17b"/>
此范文子所以不得不諫諫而不納而又有功敢逃其<lb/>
死哉使其不死則厲公逞志必先圖於范氏趙盾之事<lb/>
可見矣趙盾雖免於死而不免於惡名則范文子之智<lb/>
過於趙宣子也逺矣<lb/>
　　　孫武論上<lb/>
古之言兵者無出於孫子矣利害之相權竒正之相生<lb/>
戰守攻圍之法蓋以百數雖欲加之而不知所以加之<lb/>
矣然其所短者智有餘而未知其所以用智此豈非其<lb/>
<pb n="KR4d0076_WYG_042-18a"/>
所大闕歟夫兵無常形而逆為之形勝無常處而多為<lb/>
之地是以其説屢變而不同縱横委曲期於避害而就<lb/>
利雜然舉之而聽用者之自擇也是故不難於用而難<lb/>
於擇擇之為難者何也鋭於西而忘於東見其利而不<lb/>
見其所窮得其一説而不知其又有一説也此豈非用<lb/>
智之難歟夫智本非所以敎人以智而敎人者是君子<lb/>
之急於有功也變詐汩其外而無守於其中則是五尺<lb/>
童子皆欲為之使人勇而不自知貪而不顧以陷於難<lb/>
<pb n="KR4d0076_WYG_042-18b"/>
則有之矣深山大澤有天地之寶無意於寶者得之操<lb/>
舟於河舟之逆順與水之曲折忘於水者見之是故惟<lb/>
天下之至亷為能貪惟天下之至静為能勇惟天下之<lb/>
至信為能詐何者不役於利也夫不役於利則其見之<lb/>
也明見之也明則其發之也果古之善用兵者見其害<lb/>
而後見其利見其敗而後見其成其心閒而無事是以<lb/>
若此明也不然兵未交而先志於得則將臨事而惑雖<lb/>
有大利尚安得而見之若夫聖人則不然居天下於貪<lb/>
<pb n="KR4d0076_WYG_042-19a"/>
而自居於亷則天下之貪者皆可得而用居天下於勇<lb/>
而自居於静故天下之勇者皆可得而役居天下於詐<lb/>
而自居於信故天下之詐者皆可得而使天下之人欲<lb/>
有功於此而即以此自居則功不可得而成是故君子<lb/>
居晦以御明則明者畢見居隂以御陽則陽者畢赴夫<lb/>
然後孫子之智可得而用也易曰介于石不終日貞吉<lb/>
君子方其未發也介然如石之堅若將終身焉者及其<lb/>
發也不終日而作故曰不役於利則其見之也明見之<lb/>
<pb n="KR4d0076_WYG_042-19b"/>
也明則其發之也果今夫世俗之論則不然曰兵者詭<lb/>
道也非貪無以取非勇無以得非詐無以成亷静而信<lb/>
者無用於兵者也嗟夫世俗之説行則天下紛紛乎如<lb/>
鳥獸相搏嬰兒之相擊强者傷弱者廢而天下之亂何<lb/>
從而已乎<lb/>
　　　孫武論下<lb/>
夫武戰國之將也知為呉慮而已矣是故以將用之則<lb/>
可以君用之則不可今其書十三篇小至部曲營壘芻<lb/>
<pb n="KR4d0076_WYG_042-20a"/>
糧器械之間而大不過於攻城拔國用間之際蓋亦盡<lb/>
於此矣天子之兵天下之勢武未及也其書曰將能而<lb/>
君不御者勝為君而言者有此而已竊以為天子之兵<lb/>
莫大於御將天下之勢莫大於使天下樂戰而不好戰<lb/>
夫天下之患不在於寇賊亦不在於敵國患在於將帥<lb/>
之不力而以寇賊敵國之勢内邀其君是故將帥多而<lb/>
敵國愈强兵加而寇賊愈堅敵國愈强而寇賊愈堅則<lb/>
將帥之權愈重將帥之權愈重則爵賞不得不加夫如<lb/>
<pb n="KR4d0076_WYG_042-20b"/>
此則是盜賊為君之患而將帥利之敵國為君之讐而<lb/>
將帥幸之舉百倍之勢而立毫芒之功以藉其口而邀<lb/>
利於其上如此而天下不亡者特有所待耳昔唐之亂<lb/>
始於明皇自肅宗復兩京而不能乘勝并力盡取河北<lb/>
之盜德宗收洺博㡬定魏地而不能斬田恱於孤窮之<lb/>
中至於憲宗天下略平矣而其餘孽之存者終不能盡<lb/>
去夫唐之所以屢興而終莫之振者何也將帥之臣養<lb/>
寇以自封也故曰天子之兵莫大於御將御將之術開<lb/>
<pb n="KR4d0076_WYG_042-21a"/>
之以其所利而授之以其所忌如良醫之用藥烏喙蝮<lb/>
蝎皆得自効於前而不敢肆其毒何者授之以其所畏<lb/>
也憲宗將討劉闢以為非髙崇文則莫可用而劉澭者<lb/>
崇文之所忌也故告之曰闢之不克將澭實汝代是以<lb/>
崇文决戰不旋踵擒劉闢此天子御將之法也夫使天<lb/>
下樂戰而不好戰者何也天下不樂戰則不可與從事<lb/>
於危好戰則不可與從事於安昔秦人之法使吏士自<lb/>
為戰戰勝而利歸於民所得於敵者即以有之使民之<lb/>
<pb n="KR4d0076_WYG_042-21b"/>
所以養生送死者非殺敵無由取也故其民以好戰并<lb/>
天下而亦以亡夫始皇雖已墮名城殺豪傑銷鋒鏑而<lb/>
民之好戰之心囂然其未已也是故不可與休息而至<lb/>
於亡若夫王者之兵要在於使之知愛其上而讐其敵<lb/>
使之知其上之所以驅之於戰者凡皆以為我也是以<lb/>
樂其戰而甘其死至於其戰也務勝敵而不務得財其<lb/>
賞也發公室而行之於廟使其利不在於殺人是故其<lb/>
民不志於好戰夫然後可以作之於安居之中而休之<lb/>
<pb n="KR4d0076_WYG_042-22a"/>
於爭奪之際可與安可與危而不可與亂此天下之勢也<lb/>
　　　子思論<lb/>
昔者夫子之文章非有意於為文是以未嘗立論也所<lb/>
可得而言者唯其歸於至當斯以為聖人而已矣夫子<lb/>
之道可由而不可知可言而不可議此其不爭為區區<lb/>
之論以開是非之端是以獨得不廢以與天下後世為<lb/>
仁義禮樂之主夫子既没諸子之欲為書以傳於後世<lb/>
者其意皆存乎為文汲汲乎惟恐其汩没而莫吾知也<lb/>
<pb n="KR4d0076_WYG_042-22b"/>
是故皆喜立論論立而爭起自孟子之後至於荀卿揚<lb/>
雄皆務為相攻之説其餘不足數者紛紜於天下嗟夫<lb/>
夫子之道不幸而有老耼莊周楊朱墨翟田駢慎到申<lb/>
不害韓非之徒各持其私説以攻乎其外天下方將惑<lb/>
之而未知其所適從奈何其弟子門人又内自相攻而<lb/>
不决千載之後學者愈衆而夫子之道益晦而不明者<lb/>
由此之故歟昔三子之爭起於孟子孟子曰人之性善<lb/>
是以荀子曰人之性惡而揚子又曰人之性善惡混孟<lb/>
<pb n="KR4d0076_WYG_042-23a"/>
子既已據其善是故荀子不得不出於惡人之性有善<lb/>
惡而已二子既以據之是以揚子亦不得不出於善惡<lb/>
混也為論不求其精而務以為異於人則紛紛之説未<lb/>
可以知其所止且夫夫子未嘗言性也蓋亦嘗言之矣<lb/>
而未有必然之論也孟子之所謂性善者皆出於其師<lb/>
子思之書子思之書皆聖人之微言篤論孟子得之而<lb/>
不善用之能言其道而不知其所以為言之名舉天下<lb/>
之大而必之以性善之論昭昭乎自以為的於天下使<lb/>
<pb n="KR4d0076_WYG_042-23b"/>
天下之過者莫不欲援弓而射之故夫二子之為異論<lb/>
者皆孟子之過也若夫子思之論則不然曰夫婦之愚<lb/>
可以與知焉及其至也雖聖人亦有所不知焉夫婦之<lb/>
不肖可以能行焉及其至也雖聖人亦有所不能焉聖<lb/>
人之道造端乎夫婦之所能行而極乎聖人之所不能<lb/>
知造端乎夫婦之所能行是以天下無不可學而極乎<lb/>
聖人之所不能知是以學者不知其所窮夫如是則惻<lb/>
隠足以為仁而仁不止於惻隠羞惡足以為義而義不<lb/>
<pb n="KR4d0076_WYG_042-24a"/>
止於羞惡此不亦孟子之所以為性善之論歟子思論<lb/>
聖人之道出於天下之所能行而孟子論天下之人皆<lb/>
可以行聖人之道此無以異者而子思取必於聖人之<lb/>
道孟子取必於天下之人故夫後世之異議皆出於孟<lb/>
子而子思之論天下同是而莫或非焉然後知子思之<lb/>
善為論也<lb/>
　<lb/>
　<lb/>
<pb n="KR4d0076_WYG_042-24b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　東坡全集巻四十二<lb/>
</p>
<p>
</p>
  </div>
</body>
</text>
</TEI>