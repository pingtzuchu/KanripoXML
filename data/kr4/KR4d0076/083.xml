<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>東坡全集巻八十三</head>
    <p>
<pb n="KR4d0076_WYG_083-1a"/>
欽定四庫全書<lb/>
　東坡全集巻八十三　　　　宋　蘓軾　撰<lb/>
　　尺牘一百十一首<lb/>
　　　與大覺禪師璉公二首<hi>杭州</hi>
奉别二十五年幾一世矣㑹見無時此懐可知到此日<lb/>
欲奉書因循至今辱書具審起居安穩南方耆舊彫落<lb/>
惟明有老師杭有辯才道俗所共依仰葢一時盛事<lb/>
比來時得從辯才遊老病昏塞頗有所警發恨不得<lb/>
<pb n="KR4d0076_WYG_083-1b"/>
一見老師更與鑚磨也嵗暮山中寒苦千萬為衆自<lb/>
重<lb/>
　　　又<lb/>
要作宸奎閣碑謹以撰成衰朽廢學不知堪上石否見<lb/>
參寥説禪師出京日英廟賜手詔其畧云任性住持者<lb/>
不知果有否如有竊請録示全文欲添入此一節竊望<lb/>
仔細録到即便添入仍大字寫一本付侍者齎歸上石<lb/>
也惟速為妙碑上别作一碑首如唐以前制度刻字額<lb/>
<pb n="KR4d0076_WYG_083-2a"/>
十五字仍刻二龍夾之碑身上更不冩題自古制如此<lb/>
最後方寫年月撰人銜位姓名更不用著立石人及在<lb/>
任人名銜此乃近世俗氣極不典也下為龜趺承之請<lb/>
令知事僧依此<lb/>
　　　與大别才老三首<lb/>
專人來辱書伏承法體清勝甚慰想望山門虛寂長夏<lb/>
安隠燕坐湛然得無所得無緣面話惟萬萬自重<lb/>
　　　又<lb/>
<pb n="KR4d0076_WYG_083-2b"/>
昨日辱訪冗迫未遑詣謝領手教具審法履勝常為慰<lb/>
語録䝉借開發䝉鄙為惠甚厚<lb/>
　　　又<lb/>
衰疾無狀衆所鄙逺禪師超然絶俗乃肯惠顧此意之<lb/>
厚如何可忘還山以來道體何如相見杳未有期日深<lb/>
馳仰寒凝為衆自重<lb/>
　　　與承天明老五首<lb/>
近辱臨訪紛冗不遂欵接愧企無量比日道體何如法<lb/>
<pb n="KR4d0076_WYG_083-3a"/>
湧赴闕道俗一意皆欲公嗣此道塲緣契已定想便屈臨<lb/>
副此誠仰餘非面莫究<lb/>
　　　又<lb/>
人還辱書䝉峻拒不識道眼有何採擇深所未諭也衆<lb/>
意堅甚計雖百却不已幸早戒途比日起居何如即見<lb/>
不復覼縷<lb/>
　　　又<lb/>
衆詣漕臺敦請已許為行下相次新太守過此當力求<lb/>
<pb n="KR4d0076_WYG_083-3b"/>
之想亦必勸行吾師豈能盡違之耶至時不免來此不<lb/>
如今日赴衰病之請却非世情也<lb/>
　　　又<lb/>
法涌始者甚不欲赴法雲而張都尉之請既堅遂不能<lb/>
違亦云契緣在彼非力辭可免法涌既不得免則吾師<lb/>
今者亦必無緣辭避幸便副衆心毋煩再三也欽企欽<lb/>
企<lb/>
　　　又<lb/>
<pb n="KR4d0076_WYG_083-4a"/>
適辱書知不違衆願即當西渡喜慰之至比日法履康<lb/>
勝某雖被㫖去郡猶能少留及見升堂聞第一義也<lb/>
　　　與佛印禪師三首<lb/>
治行草草不復上問忽奉手筆曠若發䝉且審比日戒<lb/>
體輕安又承退席雲卧尤仰髙風也未緣展晤引跂尤<lb/>
劇<lb/>
　　　又<lb/>
久不奉書忽辱惠教具審徂暑戒體輕安承有金山之<lb/>
<pb n="KR4d0076_WYG_083-4b"/>
召應便領徒東來叢林法席得公臨之與長蘆對峙名壓<lb/>
淮右豈不盛哉渴聞至論當復咨叩惟早趣装途中善<lb/>
愛<lb/>
　　　又<lb/>
塵勞衮衮忽得來書讀之如蓬蒿藜藋之逕而聞謦欬<lb/>
之音可勝慰恱且審即日法履輕安又重以慰也某䝉<lb/>
恩擢寘詞林進陪經幄是為儒者之極榮實出禪師之<lb/>
善禱也餘熱千萬自重<lb/>
<pb n="KR4d0076_WYG_083-5a"/>
　　　與孫正孺二首<lb/>
數日前因來人奉書必達比日伏想履兹餘熱起居佳<lb/>
勝某已八上章乞郡旦夕必有指麾且輟忙為公作得<lb/>
送行詩跋尾以先祖諱故不欲作冠篇也未由㑹合千<lb/>
萬保愛<lb/>
　　　又<lb/>
某頑健稍勝昔日老兄眠食不衰否濶逺無他囑惟倍<lb/>
萬保嗇而已勿将作汎汎常語過耳也千萬千萬入石<lb/>
<pb n="KR4d0076_WYG_083-5b"/>
時莫用邊花欄界之類古碑惟石上有書字耳少着花<lb/>
草欄界便俗狀也不罪不罪偶與子由飲半盞酒便大<lb/>
醉不成字<lb/>
　　　與王元直<lb/>
别久思詠春深不審起居佳否眷愛各康勝某與二十<lb/>
七娘甚安小添寄叔並無恙新珠必甚長成諸親各安<lb/>
旅宦寡悰思歸末由豈勝恨恨某為權倖所疾久矣然<lb/>
捃摭無獲徒勞掀攪取笑四方耳不煩逺憂未緣㑹聚<lb/>
<pb n="KR4d0076_WYG_083-6a"/>
惟冀以時珍衛<lb/>
　　　答王聖美<lb/>
昨日庭中望見喜慰久渴辱教伏承尊體佳勝無緣造<lb/>
門尚冀邂逅復少須臾人還布謝草草<lb/>
　　　答青州張秘校<lb/>
承攜長箋下訪不克迎奉為愧經宿伏惟尊履佳勝示<lb/>
諭乃宰物者之事非不肖所能致也幸賜亮<lb/>
　　　與王慶源之子<lb/>
<pb n="KR4d0076_WYG_083-6b"/>
某自去嵗聞宣義叔丈傾逝尋逓中奉慰疏必已聞達<lb/>
爾後紛冗少暇繼以行役不定久闕書問愧悚不已叔<lb/>
丈平昔以文行著稱鄉閭於塲屋晩乃少遂終不振顯<lb/>
惟望昆仲力學砥礪以顯揚不墜為心乃未戚區區之<lb/>
望也因信惠一二字<lb/>
　　　與王正夫朝奉三首<lb/>
逓中辱書人至復枉手示併増感慰即日起居如宜襄<lb/>
事薄遽哀苦至矣無由助執紼臨紙惋歎尚冀寛中毋<lb/>
<pb n="KR4d0076_WYG_083-7a"/>
毁以就逺業<lb/>
　　　又<lb/>
大年哀詞恨拙訥不盡盛徳聊塞孝心萬一何日西行<lb/>
傾想之極曹子方因㑹致區區<lb/>
　　　又<lb/>
惠示誌文伏讀感歎拙詞何足刻石媿媿子方見過聞<lb/>
動止為慰餘非面莫究<lb/>
　　　答楊禮先三首<lb/>
<pb n="KR4d0076_WYG_083-7b"/>
新嵗日欲徃見紛紛未由辱簡承尊體已安復感慰兼<lb/>
集厚貺狨皮石硯蠟燭物意兩重不敢違命但有媿灼<lb/>
　　　又<lb/>
話别草草惘然不已信宿起居佳勝明日果成行否拙<lb/>
詩聊發一笑<lb/>
　　　又<lb/>
久濶違聚喜慰不可言但苦都下紛紛不盡欵意别來<lb/>
思仰増劇亟辱手教承已到郡起居康福眷愛各無恙<lb/>
<pb n="KR4d0076_WYG_083-8a"/>
寄示石刻暴揚鄙拙極為悚怍衰病懐歸又復嵗暮牢<lb/>
落可知切想坐潁之餘日與知舊徃還此樂可羨也<lb/>
　　　與潮守王朝請滌二首<lb/>
承寄示士民所投牒及韓公廟圖此古之賢守留意於<lb/>
教化者所為非簿書俗吏之所及也顧不肖何足以記<lb/>
此公意既爾衆復過聴亦不敢固辭但迫行冗甚未暇<lb/>
成之願稍寛假逓中附徃也子野誠有過人公能禮之<lb/>
甚善向䝉寵惠髙文欽味不已但老懶廢學無以塞盛<lb/>
<pb n="KR4d0076_WYG_083-8b"/>
意悚怍而已<lb/>
　　　又<lb/>
承諭欲撰韓公廟碑萬里逺意不敢復以淺陋為詞謹<lb/>
以撰成付來价其一已先遁矣巻中者乃某手書碑様<lb/>
止令書史録去請依碑様止摹刻手書碑首既有大書<lb/>
十字碑中不用再冩題目及碑中既有太守姓名碑後<lb/>
更不用冩諸官銜位此古碑制度不須狥流俗之意也<lb/>
但一切依此様仍不用周回及碑首花草攔界之類只<lb/>
<pb n="KR4d0076_WYG_083-9a"/>
於浄石上模字不着一物為佳也若公已替即告封此<lb/>
簡與呉道人勾當也<lb/>
　　　與呉子野<lb/>
文公廟碑近已寄去潮州自文公未到則已有文行之<lb/>
士如趙徳者葢風俗之美久矣先伯父與陳文惠公相<lb/>
知公在政府未甞一日忘潮也云潮人雖小民亦知禮<lb/>
義信如子野言也碑中已具論矣然謂瓦屋始於文公<lb/>
者則恐不然甞見文惠公與伯父書云嶺外瓦屋始于<lb/>
<pb n="KR4d0076_WYG_083-9b"/>
宋廣平自爾延及支郡而潮尤盛魚鱗鳥翼信如張燕<lb/>
公之言也以文惠書考之則文公前已有瓦屋矣傳莫<lb/>
若實故碑中不欲書此也察之<lb/>
　　　荅龜山長老四首<lb/>
忽辱書感慰無量此日法履佳否名為實賔學者之意<lb/>
師何用此重煩示諭過當未緣展晤千萬為衆自重<lb/>
　　　又<lb/>
張君予都尉聞是舊檀越為奏海照之號今託林承議<lb/>
<pb n="KR4d0076_WYG_083-10a"/>
附納勑牒請作一書致君予貴知到也本欲為書海照<lb/>
堂大字作牌納去屢冩皆不佳不可用非久待告文安<lb/>
國為作篆字也<lb/>
　　　又<lb/>
奉别忽半年思仰無窮比日履兹餘寒法體何如側聞<lb/>
居山漸久道俗嚮服新命既下想慰衆意未瞻奉間千<lb/>
萬以時自重<lb/>
　　　又<lb/>
<pb n="KR4d0076_WYG_083-10b"/>
前者過謁雖不欵留然開慰巳多矣辱書審聞别後法<lb/>
履清勝山門久隳經始為勞然龍象所在淮山巳自改<lb/>
觀矣未期㑹集幸為衆自愛<lb/>
　　　與佛印禪師二首<lb/>
阻濶忽復嵗暮忽枉教翰具審法履佳勝久不至京只<lb/>
衰疾倦於遊從無有㑹晤之日惟冀良食自愛煩置白<lb/>
掛甚愧厚意賜茶五角聊以将意餘冀倍萬保練<lb/>
　　　又<lb/>
<pb n="KR4d0076_WYG_083-11a"/>
人至承誨示知俶装取道㑹見不逺豈勝欣慰向冷跋<lb/>
涉自愛<lb/>
　　　答王定國二首<hi>潁州</hi>
辱書感慰謗焰已熄端居委命甚善然所云百念灰滅<lb/>
萬事懶作則亦過矣丈夫功名在晚節者甚多定國豈<lb/>
愧古人哉某未甞求事但事來即不以大小為之在杭<lb/>
所施亦何足道但無愧怍而已過䝉示諭慙汗若使定<lb/>
國居此所為當更驚人亦豈特止此而已本州職官董<lb/>
<pb n="KR4d0076_WYG_083-11b"/>
華宻人能具道政事歎服不已但恨公命未通爾静以<lb/>
待之勿令中途齟齬自然獲濟如國手棊不須大段用<lb/>
意終局便須贏也<lb/>
　　　又<lb/>
張公卧病不勝憂懸急要文集不敢不附去在任二年<lb/>
到京數月無頃刻暇時公屬我文集當有所刪潤雖不<lb/>
肖豈敢知此然公知我之深舉世無比安敢復有形迹<lb/>
實願傾副公萬一故不敢草草編録到潁方有少暇正<lb/>
<pb n="KR4d0076_WYG_083-12a"/>
欲編次而遽索之且乞定國一言檢閱仍以相付幸也<lb/>
　　　與趙徳麟二首<lb/>
數日不接思渴之至衝冒風雪起居何如端居者知愧<lb/>
矣佛陁波利之虐一至此耶乃知退之排斥不為無理<lb/>
也呵呵酒二壺迎勞惟加鞭<lb/>
　　　又<lb/>
昨日幸接笑語今日知舉掛聞之後時不及徃慰悚息<lb/>
悚息三日臂痛今日幸減録舊詩一篇奉呈聞公亦欲<lb/>
<pb n="KR4d0076_WYG_083-12b"/>
借示詩藁幸付去人上清宫成而有徳音意謂守臣當<lb/>
有賀表如何如何謀之於公幸略垂示<lb/>
　　　與辯才禪師<lb/>
别來思仰日深比日道體何如某幸於閙中抽頭得此<lb/>
閒郡雖未能超然逺引亦退老之漸也思企呉越諸道<lb/>
友及江山之勝不去心或更送老請㑹稽一次老師必<lb/>
能為此一郡道俗少留山中勿便歸安養不肖更得少<lb/>
接清游何幸如之惟千萬保愛<lb/>
<pb n="KR4d0076_WYG_083-13a"/>
　　　答參寥二首<lb/>
兩得手書具審法體佳勝辯才遂化去雖來去本無而<lb/>
情鍾我輩不免悽愴也今有奠文一首并銀二兩託為<lb/>
致茶果一奠之潁師得書且喜進道紙尾待得閒冩去<lb/>
餘惟萬萬自重<lb/>
　　　又<lb/>
某在潁一味適其自得也承惠家園新茗珍感之至紫<lb/>
衣脚色已付錢今冬必得已託王晉卿取附逓至智果<lb/>
<pb n="KR4d0076_WYG_083-13b"/>
也四公子亭他輩非吝但近日人言尤可畏薄惡之甚<lb/>
故未可也必深悉此潁上人道業必進託為傳語聰公<lb/>
病懶不冩書不訝不訝邁已赴河間來書續附去次少<lb/>
游近致一塲閙皆羣小忌其超拔也今且無事閒知之<lb/>
　　　與汪道濟二首<lb/>
專使至辱書感服存記且審比來起居佳勝甚慰馳仰<lb/>
未卜㑹見惟祈保練<lb/>
　　　又<lb/>
<pb n="KR4d0076_WYG_083-14a"/>
某見報移汶上而勅未下老病不堪寄任方欲力辭未<lb/>
知得免否令子日夕相見甚安知之<lb/>
　　　與范純父侍郎二首<lb/>
到潁半年始此上問懶慢之罪踧踖無地中間辱書及<lb/>
承拜命貳卿亦深慶慰然公議望公在禁林想即有此<lb/>
拜也春暖起居何如某移廣陵甚幸舍弟欲某一到都<lb/>
下乞見而行路既稍近而老病務省事且自潁入淮矣<lb/>
不克一别臨書惘惘<lb/>
<pb n="KR4d0076_WYG_083-14b"/>
　　　又<lb/>
某衰病日侵而使客旁午髙麗復至公私勞弊殆不能<lb/>
堪但以連嵗灾傷不敢别乞小郡然來年闕食之憂未<lb/>
知攸濟日俟罪譴而已李唐夫一宅甚安沉酣江山旬<lb/>
日忘歸非久赴任也<lb/>
　　　與明父權府提刑<lb/>
到官半嵗依庇徳宇獲遂解去感服深矣臨行寵餞再<lb/>
三益愧眷厚别後切想起居佳勝某已達泗上迎送人<lb/>
<pb n="KR4d0076_WYG_083-15a"/>
等謹遣還府今日留一飰晩遂發去逾逺左右回望悵<lb/>
然尚冀保練以須顯拜<lb/>
　　　與孔毅父二首<lb/>
到揚吏事清暇而人事十倍於杭甚非老拙所堪也熟<lb/>
觀所厯數路民皆積欠為大患仁聖撫養八年而民未<lb/>
蘇者正坐此事耳方欲出力理會誰肯少助我者乎此<lb/>
間去公咫尺耳而過往妄造言語者或云公欲括田而<lb/>
招兵近問得皆虛想出於欲邀功賞而不願公來者乎<lb/>
<pb n="KR4d0076_WYG_083-15b"/>
事之濟否皆天也君子盡心而已無由面見臨紙惘惘<lb/>
　　　又<lb/>
到此得所賜書即於逓中上謝豈不達耶續䝉示諭王<lb/>
景尋文集某猶及從其人游當依所教然近日士大夫<lb/>
以某不作銘誌故變文為集引耳已屢辭之今恐未可<lb/>
遽作也不罪不罪前日得舍弟書報志公婢偶傷火湯<lb/>
初甚驚惋連得書巳全安無痕矣恐要知在京數日見<lb/>
其慧利長進無病後母撫之如己出也除夜紛紛奉啟<lb/>
<pb n="KR4d0076_WYG_083-16a"/>
不謹<lb/>
　　　與范純夫四首<lb/>
别後不一奉書懶慢之罪未有以解然别時亦先自陳<lb/>
矣比日履兹初冬起居佳勝切聞屢進拜喜抃無量與<lb/>
子功同侍邇英此最縉紳之所榮慕又聞有㫖許講罷<lb/>
奏事想日有補正也未緣㑹合千萬自重<lb/>
　　　又<lb/>
奉書不數愧仰可知辱手教且審起居佳勝為慰某凡<lb/>
<pb n="KR4d0076_WYG_083-16b"/>
百粗遣聞天官之除老病有加那復堪此即當力辭乞<lb/>
閒郡爾側聆大用以快羣望未間千萬以時自重不宣<lb/>
　　　又<lb/>
忠文公碑固所願託附但平生本不為此中間數公葢<lb/>
不得已不欲卒負初心自出都後更不作不冩已辭數<lb/>
家矣如大觀其一也今不可復冩千萬亮察魯直日㑹<lb/>
且致區區兩辱書皆未答直懶爾别無說然魯直不容<lb/>
我誰復能容我者<lb/>
<pb n="KR4d0076_WYG_083-17a"/>
　　　又<lb/>
前日見報知新拜即欲奉書為賀又恐草草念行役間<lb/>
迫猝未能便如禮故不免發數字想不深訝不寐之喜<lb/>
豈獨以樂正好善之故耶更不必盡談公議所屬想公<lb/>
有以處之矣私意但望公不力辭若又力辭乃似辭難<lb/>
矣餘亦見子由書中乍熱起居何如乍逺千萬為道自<lb/>
愛<lb/>
　　　答趙徳麟二首<lb/>
<pb n="KR4d0076_WYG_083-17b"/>
人來辱書伏審履兹畏暑起居佳勝為慰見念之深正<lb/>
如懐仰之意不肖獨賴晁無咎在此方憂其去若果得<lb/>
徳麟為代真天假老拙也既未欲來此寄居常令為於<lb/>
髙郵尋安下處續當馳報也未間萬萬自重<lb/>
　　　又<lb/>
别後思仰不可言竊計起居佳勝得舍弟書奉太夫人<lb/>
久服藥近已康復伏惟懽慶到郡兩月公私勞冗有稽<lb/>
上問想未深責㑹合未期惟冀侍奉外千萬保重<lb/>
<pb n="KR4d0076_WYG_083-18a"/>
　　　與人三首<lb/>
欽服下風為日久矣遲暮相從傾葢如故非氣類自然<lb/>
抑宿昔緣契也人來辱手教得聞起居勝常堂上康福<lb/>
感慰深矣某凡百如故又得無咎切磨知幸<lb/>
　　　又<lb/>
久别思詠日深衰疾多故人事弛廢過䝉手書存録益<lb/>
用愧負比日起居佳勝如聞已有召命想即超用以慰<lb/>
公論未間萬萬為國自重<lb/>
<pb n="KR4d0076_WYG_083-18b"/>
　　　又<lb/>
出守幸獲相聚每得見翛然忘歸為益多矣别來起居<lb/>
何如到揚人事紛紛坐想清游可復得哉乍熱千萬保<lb/>
重<lb/>
　　　與范子功四首<lb/>
見舍弟說知得雍信幼孫夭逝聞之怛然便欲往見從<lb/>
者已𣪚去竊想慈念之深不能無動然竟亦何益惟千<lb/>
萬以理照遣旦夕面究<lb/>
<pb n="KR4d0076_WYG_083-19a"/>
　　　又<lb/>
辱教承晚來起居佳勝團茶及匣子香藥夾等已領珍<lb/>
感珍感栗子之求不太亷乎便不得更送一箇笓籬耶<lb/>
呵呵<lb/>
　　　又<lb/>
宿來起居佳勝巳馳簡邀伯揚來日會啟聖公能枉轡<lb/>
甚幸子由明日奠酹後便徃啟聖公可到彼早食也某<lb/>
畧到押賜處便徃<lb/>
<pb n="KR4d0076_WYG_083-19b"/>
　　　又<lb/>
廣嚴之會謹如教計必請陳四也分惠佳茒感感獨飲<lb/>
一杯遂醉書不成字<lb/>
　　　答李方叔六首<lb/>
别後音問缺然忽承惠教愧仰何勝秋暑未過起居何<lb/>
如未由會面萬萬順時珍重<lb/>
　　　又<lb/>
專人辱啟事長書及手簡累幅意貺甚厚非所敢當又<lb/>
<pb n="KR4d0076_WYG_083-20a"/>
䝉教以不逮非君子直亮期人之逺何以及此然衰病<lb/>
之餘豈任此責愧悚之極比日起居佳勝惠示狨皮等<lb/>
物皆所不敢當禮曹之傳葢妄也信<graphic n="KR2350" url="https://raw.githubusercontent.com/kanripo/KR-Gaiji/master/images/KR2350.png" mimeType="image/png"/>元不發却付來<lb/>
人葢近日親知所寄示一切辭之非獨於左右也千萬<lb/>
恕察知非久入京見訪幸甚未間千萬珍重不宣<lb/>
　　　又<lb/>
前日所貺髙文極為竒麗但過相粉飾深非所望殆是<lb/>
益其疾耳無由徃謝悚汗不已<lb/>
<pb n="KR4d0076_WYG_083-20b"/>
　　　又<lb/>
近日雖獲屢見迫於多故不盡區區别來辱書且喜體<lb/>
中佳勝某方杜門請郡章四上未允方更請耳會見未<lb/>
可期千萬順時自愛至禱<lb/>
　　　又<lb/>
前日辱訪客衆不及欵話兩三日又無緣接奉思企不<lb/>
可言手教為貺慙感無量苦寒諸况何如常日不獨以<lb/>
禁令不得瞻奉又以差館伴紛紛殊不暇也衰病疲曳<lb/>
<pb n="KR4d0076_WYG_083-21a"/>
欲脫而不可得可勝歎耶人還不一<lb/>
　　　又<lb/>
連日殿門祇候不果致問辱簡承起居佳勝來日行香<lb/>
罷又須一弔康公晚乃歸方叔能枉訪夜話為别甚幸<lb/>
餘留面話<lb/>
　　　荅潘彦明<lb/>
辱書感慰無量比日起居何如别來不覺九年衰病有<lb/>
加歸休何日徃來紛紛徒有愧歎知東坡甚葺治故人<lb/>
<pb n="KR4d0076_WYG_083-21b"/>
仍復徃還其間否㑹合無期臨紙悵惘<lb/>
　　　與鞠持正二首<lb/>
兩日薄有秋氣伏想起居佳勝蜀人蒲永昇臨孫知㣲<lb/>
水圖四面頗為雄爽杜子美所謂白波吹素壁者願掛<lb/>
公齋中真可以一洗殘暑也近晚上謁次<lb/>
　　　又<lb/>
知腹疾㣲作想即平愈文登雖稍逺百事可樂島中出<lb/>
一藥名白石芝者香味初若嚼茶久之甚美聞甚益人<lb/>
<pb n="KR4d0076_WYG_083-22a"/>
不可不白公知也白石芝狀如石耳而有香味惟此為<lb/>
辨秘之秘之<lb/>
　　　答趙徳麟三首<hi>還朝</hi>
累辱手教感慰無量比日起居佳勝大禮日近隨分冗<lb/>
迫未得即見賢者深増悵惘也乍寒萬萬以時自重<lb/>
　　　又<lb/>
紛紛尚未暇徃見思企之極隂寒起居佳勝否甘釀佳<lb/>
貺輒踐前言作賦可轉呈安定否無事見臨幸甚<lb/>
<pb n="KR4d0076_WYG_083-22b"/>
　　　又<lb/>
辱教承台候佳勝拙疾猶未退尚潮熱惡寒也來日必<lb/>
赴盛會未得後日猶恐當謁告也辱意甚寵適㑹如此<lb/>
非所願幸千萬加恕子由固當馳赴也穆公且喜漸安<lb/>
卧病書此不謹<lb/>
　　　與人三首<lb/>
吏役徃還得見風采為幸已多重承存録延顧極厚感<lb/>
佩無量自别來一向冗迫不即裁謝慙負可知令子齋<lb/>
<pb n="KR4d0076_WYG_083-23a"/>
郎至領手教且審起居佳勝乍此暌隔翹想日深尚冀<lb/>
珍調少慰鄙願<lb/>
　　　又<lb/>
辱示長箋詞㫖過重適少冗迫來使不敢久稽未及占<lb/>
詞為答想知照未甚訝也惶恐惶恐叠䝉惠長松以扶<lb/>
老病感佩不可言天覺臨别時亦許寄來因到彼可為<lb/>
督之藥名品方狀精詳之極非故人留意之深何以及<lb/>
此未有以答厚意但積悲感都下委示及餘面究<lb/>
<pb n="KR4d0076_WYG_083-23b"/>
　　　又<lb/>
叠辱臨訪欲少欵奉多事因循繼以卧病負愧深矣知<lb/>
明日啟行無緣面别尚冀保練<lb/>
　　　與王賢良<lb/>
近辱臨訪連日紛冗不及欵奉竊惟起居佳勝寵示新<lb/>
作感服至意<lb/>
　　　答楊濟甫<lb/>
久以私撓不作書累䝉惠問且審起居佳勝為慰衰年<lb/>
<pb n="KR4d0076_WYG_083-24a"/>
責咎移殃家室此月一日以疾不起痛悼之深非老人<lb/>
所堪奈何奈何又以受命出帥定武累辭不獲須至勉<lb/>
強北行家事寥落懐抱可知因見青神王十六秀才亦<lb/>
為道此會合何時臨書凄斷惟千萬順時自愛<lb/>
　　　與子安兄四首<lb/>
十九郎兄弟逺至特䝉手誨恭審比來尊體佳勝甚慰<lb/>
繫望骨肉久别乍聚問訊親舊但有感歎知兄杜門守<lb/>
道為鄉里推愛弟久客倦遊情懐常不佳日望歸掃墳<lb/>
<pb n="KR4d0076_WYG_083-24b"/>
墓陪侍左右耳方暑敢冀以時自重<lb/>
　　　又<lb/>
徃䝉示先伯父事迹但有感涕專在卑懐重承誨諭惶<lb/>
悚之至正冗迫中不敢久留來使未暇冩諸親知書乞<lb/>
為致意非久徧發也<lb/>
　　　又<lb/>
墓表又於行狀外尋訪得好事皆參驗的實石上除字<lb/>
外幸不用花草及欄界之類才著欄界便不古花草尤<lb/>
<pb n="KR4d0076_WYG_083-25a"/>
俗狀也唐以前碑文皆無告照管模刻仔細為佳不罪<lb/>
不罪<lb/>
　　　又<lb/>
毎聞鄉人言四九五九兩姪為學勤謹事舉業尤有功<lb/>
審如此吾兄不亡矣惟深念負荷之重益自修飭乃是<lb/>
顔閔之孝賢於毁頓逺矣此間五郎六郎乍失母毁痛<lb/>
難堪亦以此戒之矣吾兄清貧遭此固不易處某亦為<lb/>
一年兩喪困於醫藥殯斂未有以相助且只令楊濟甫<lb/>
<pb n="KR4d0076_WYG_083-25b"/>
送二千為一奠餘俟少暇也<lb/>
　　　與聖用弟三首<lb/>
聖用小二秀才弟别後冗迫不即奉書想未訝也比日<lb/>
體中佳安今日榜出且喜小十捷解喜慰之極此郎君<lb/>
為學勤至文詞成就來春必殊等也前賀無疑向聞弟<lb/>
當復入來想必成行也小十甚安健日夕相見不用憂<lb/>
未相㑹間千萬保愛子由為朝陵去未及奉書<lb/>
　　　又<lb/>
<pb n="KR4d0076_WYG_083-26a"/>
十郎司理不及别作書初官但事事遵禀小二叔教誨<lb/>
官事勿茍簡公勤静恕勿急求舉主曹事辦集上官必<lb/>
不汝遺劉漕行父叔與之契舊因見但道此意俟到定<lb/>
州欵曲作書也餘惟侍奉外多愛夜中目昏不成字勿<lb/>
訝勿訝<lb/>
　　　又<lb/>
方叔兄未及拜書且為致意子安三哥近有書未及再<lb/>
上狀因見亦為致懇<lb/>
<pb n="KR4d0076_WYG_083-26b"/>
　　　與子由<hi>赴定州</hi>
某為迫行事冗不及作孫子發書乞為致意近者奏辟<lb/>
吏部胥子初妄執言本官係合入逺人礙辟舉條及反<lb/>
覆詰之廼始伏云若今年九月二十七日本官成資後<lb/>
别無遺闕即不該入逺可以奉辟某尋有公文申部乞<lb/>
㑹問本州即見得成資已前有無遺闕凡争數日乃肯<lb/>
據狀㑹同請與孫子發言略說與本州官員言早與果<lb/>
决分明回一成資無遺闕文字來免為猾胥妄生枝節<lb/>
<pb n="KR4d0076_WYG_083-27a"/>
或更孫宣徳與一願就及本州官員及所填替非有服<lb/>
親一狀尤佳京師大扺官不事事而吏横也<lb/>
　　　與參寥<lb/>
吳子野至出潁沙彌行草書瀟然有塵外意决知不日<lb/>
脫頴而出不可復没矣可喜可喜近逓中附吕丞相所<lb/>
奏妙總師號牒去必已披受訖即日起居何如某來日<lb/>
出城赴定州南北當又暌隔然請㑹稽之意終未已也當更<lb/>
俟年嵗間耳未會間千萬善愛<lb/>
<pb n="KR4d0076_WYG_083-27b"/>
　　　荅范純父<lb/>
所示連日入問聖候極是極是見說執政逐日入問宗<lb/>
室亦逐日問候也已將簡報錢尹令府中差人徧報諸<lb/>
公矣<lb/>
　　　與孫子發二首<lb/>
專人來辱書承近日尊體佳勝䝉許就辟慰浣深矣奏<lb/>
撿附呈已發訖某行期不過九月半間會見不逺更祈<lb/>
順時自重<lb/>
<pb n="KR4d0076_WYG_083-28a"/>
　　　又<lb/>
貴眷各計安勝公宇已令粗葺什物粗陋然亦粗足更<lb/>
有幹示喻塗中幸不滯留早到慰勤遲幸也<lb/>
　　　與錢濟明二首<lb/>
别後至今遂不上問想察其家私憂患也逺辱專使手<lb/>
書且審侍奉起居康勝感慰兼極老妻奄忽今巳半年<lb/>
衰病豈復以此自纒但晚景牢落亦人情之不免重煩<lb/>
慰諭銘佩至意然公亦自有愛女之戚初不知奉疏後<lb/>
<pb n="KR4d0076_WYG_083-28b"/>
時慙負不已出守中山謂有緩帶之樂而邊政頽壊不<lb/>
堪開眼頗費鋤治近日逃軍衰止盜賊皆出疆矣幕客<lb/>
得李端叔極有助聞兩浙連熟呻吟瘡痍遂一洗耳何<lb/>
時會合臨書惘惘<lb/>
　　　又<lb/>
寄惠洞庭珍苞塞上所不識分餉將吏並戴嘉貺也無<lb/>
以為報親書松醪一賦為信想發一笑也近得單季隠<lb/>
書云公有一癎藥方極神竒某長孫有此病多年不差<lb/>
<pb n="KR4d0076_WYG_083-29a"/>
可見傳否如許幸逓中示及<lb/>
　　　與孫子發二首<hi>南遷</hi>
人還辱教具審别後起居佳勝貴眷各康寧至慰至慰<lb/>
某到邢甚健忝鄉且親平時不為不知公因此行觀公<lb/>
舉措方恨前此知公未盡勉進此道為朋友光寵餘惟<lb/>
萬萬以時自愛<lb/>
　　　又<lb/>
子發以古人自期信道深篤雖窮達在天未可前定然<lb/>
<pb n="KR4d0076_WYG_083-29b"/>
必有聞於時而傳於後也幸益自愛重以究逺業臨行<lb/>
不盡區區<lb/>
　　　與開元明師二首<lb/>
辱簡并惠扇碑及借示木石等皆佳妙但去長物為陸<lb/>
行計無所置之謹留筆一束以領雅意餘回納不訝不<lb/>
訝<lb/>
　　　又<lb/>
辱書具審法履佳勝且知從者甞至符離見待久之感<lb/>
<pb n="KR4d0076_WYG_083-30a"/>
愧深矣借示跋尾石刻足見存誠篤至却附來人納上<lb/>
元本未㑹集間千萬珍重<lb/>
　　　與任徳翁<lb/>
半月不面思企深劇辱書承孝履如宜金陵雖久駐奉<lb/>
伺不至知亦留滯如此某在磁湖夾阻風已累日今日<lb/>
風亦不苦順且寸進前去恐亦未能逺也不知徳翁今<lb/>
晚能到此否傾渴之至<lb/>
　　　與張元明二首<lb/>
<pb n="KR4d0076_WYG_083-30b"/>
前日承追餞南都又送子由至筠風義之厚以増感慨<lb/>
比日具審起居佳勝萬里之别後㑹杳未有期伏乞善<lb/>
加保練<lb/>
　　　又<lb/>
逺辱專人惠書輔以藥物極濟所乏衰疾有賴矣感刻<lb/>
感刻不知何時還蜀中自此音問遂隔曷勝惘惘<lb/>
　　　與黄元翁<lb/>
某垂老投荒衆所鄙逺見孫提㸃言獨有存恤孤旅之<lb/>
<pb n="KR4d0076_WYG_083-31a"/>
意感激不已到治下當作陸行必留數日欵見也<lb/>
　　　答劉無言<lb/>
此行但有感恩知罪省分絶欲守此四言行之終身庶<lb/>
保餘年得還田畝但未知有無後命爾<lb/>
　　　與孫子發二首<lb/>
别來思企不可言比日尊體何如某䝉庇粗遣旦夕離<lb/>
南都如聞言者尚紛紛英州之命未保無改也凡百委<lb/>
順而已幸不深慮愈逺萬萬以時自重<lb/>
<pb n="KR4d0076_WYG_083-31b"/>
　　　又<lb/>
郡中諸公未能一一奉狀因見各為致意過真定見楊<lb/>
采朝議此人有實學隠徳河朔似此者以一二數矣其<lb/>
子廸簡亦善吏某已舉之矣欲告提刑大夫來年一京<lb/>
削敢煩子發為道此懇或持此簡呈憲使又幸一起寫<lb/>
書十六七封不能復謹勿罪勿罪<lb/>
　　　與程徳孺<lb/>
在定辱書未裁荅間倉猝南來遂以至今比日竊惟起<lb/>
<pb n="KR4d0076_WYG_083-32a"/>
居佳勝老兄罪大責薄未塞公議再有此命兄弟俱竄<lb/>
家屬流離汙辱親舊然業已如此但隨緣委命而已任<lb/>
徳翁同行月餘其見老兄處憂患次第可具問更不詳<lb/>
書也懿叔赴闕今何在因書道區區後㑹無期臨書惘<lb/>
惘餘熱萬萬以時珍重<lb/>
　　　答錢濟明三首<hi>惠州</hi>
專人逺辱書存問加厚感悚無已比日郡事餘暇起居<lb/>
何如某到貶所闔門省愆之外無一事也瘴鄉風土不<lb/>
<pb n="KR4d0076_WYG_083-32b"/>
問可知少年或可久居老者殊畏之惟絶嗜欲節飲食<lb/>
可以不死此言已書諸紳矣餘則信命而已近來親友<lb/>
書問已絶理勢應爾濟明獨加厚於舊髙義凜然固出<lb/>
天資但愧不肖何以得此會合無期臨紙愴恨<lb/>
　　　又<lb/>
近在呉子野處領手教尚稽答謝愧悚之至逺䝉差人<lb/>
固佩荷契義而卓契順者又可竒也無以答其意與寫<lb/>
數紙公可取一閱也寄惠白术極所欲得也牋格甚髙<lb/>
<pb n="KR4d0076_WYG_083-33a"/>
想見風裁回信惟有紫團參一枚疑可以奉親故不可<lb/>
以微鮮為愧也兩兒子曽拜見否凡百想有以訓之幼<lb/>
子過相隨甚幹事且不廢學䝉令子惠書回答簡率一<lb/>
一封納必不罪也<lb/>
　　　又<lb/>
嶺南家家造酒近得一桂酒法釀成不減王晉卿家碧<lb/>
香亦謫居一喜事也有一頌親作小字録成切勿示人<lb/>
千萬千萬<lb/>
<pb n="KR4d0076_WYG_083-33b"/>
　　　答張嘉父<lb/>
久不奉書過辱下遺逺枉教尺具審起居佳勝感慰交<lb/>
集著述想日益富示諭治春秋學此學者本務又何疑<lb/>
焉此書自有妙用學者罕能理㑹若求之繩約中乃近<lb/>
法家者流苛細繳繞竟益何用惟丘明識其妙用然不<lb/>
肯盡談微見端兆欲使學者自見之故僕以為難葢甞<lb/>
悔少作矣未敢輕論也凡人為文至老多有所悔僕甞<lb/>
悔其少矣然著成一家之言則不容有所悔當且博觀<lb/>
<pb n="KR4d0076_WYG_083-34a"/>
而約取如富人之築大第儲其材用既足而後成之然<lb/>
後為得也愚意如此是否夜寒筆凍眼昏不罪不罪<lb/>
　　　荅徐得之二首<lb/>
張君來辱書存問周至感激不已即日哀慕之餘孝履<lb/>
如宜某到惠已半年凡百粗遣既習其水土風氣絶欲<lb/>
息念之外浩然無疑殊覺安健也兒子過頗了事寝食<lb/>
之餘百不知管過亦頗力學長進也子由頻得書甚安<lb/>
一家今作四處住惠筠許常也然皆無恙得之見愛之<lb/>
<pb n="KR4d0076_WYG_083-34b"/>
深故詳及之不須語人也瞻企邈然臨書惘惘乍熱惟<lb/>
萬萬節哀順變自重<lb/>
　　　又<lb/>
詹使君仁厚君子也極䝉他照管仍不輟攜具來相就<lb/>
極與君猷相善每言及相對悽然君猷諸子得耗否十<lb/>
四郎後來修學如何<lb/>
　　　荅呉秀才<lb/>
人來領書且喜尊體佳勝并示歸鳳賦興寄逺妙詞亦<lb/>
<pb n="KR4d0076_WYG_083-35a"/>
清麗玩味爽然然僕方杜門念咎不願相知過有粉飾<lb/>
以重其罪此賦自别有所寄則善不肖決不敢當幸察<lb/>
之察之<lb/>
　<lb/>
　<lb/>
　<lb/>
　<lb/>
　<lb/>
<pb n="KR4d0076_WYG_083-35b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　東坡全集巻八十三<lb/>
</p>
<p>
</p>
  </div>
</body>
</text>
</TEI>