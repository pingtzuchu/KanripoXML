<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>東坡全集巻四十六</head>
    <p>
<pb n="KR4d0076_WYG_046-1a"/>
欽定四庫全書<lb/>
　東坡全集巻四十六　　　　宋　蘓軾　撰<lb/>
　　䇿略五首<lb/>
　　　䇿略一<lb/>
臣聞有意而言意盡而言止者天下之至言也蓋有以<lb/>
一言而興邦者有三日言而不輟者一言而興邦不以<lb/>
為少而加之毫毛三日言而不輟不以為多而損之一<lb/>
辭古之言者盡意而不求於言信巳而不役於人三代<lb/>
<pb n="KR4d0076_WYG_046-1b"/>
之衰學校廢缺聖人之道不眀而其所以猶賢於後世<lb/>
者士未知有科舉之利故戰國之際其言語文章雖不<lb/>
能盡通於聖人而皆卓然近於可用出於其意之所謂<lb/>
誠然者自漢以来世之儒者忘巳以狥人務射䇿决科<lb/>
之學其言雖不叛於聖人而皆泛濫於辭章不適於用<lb/>
臣嘗以為鼂董公孫之流皆有科舉之累故言有浮於<lb/>
其意而意有不盡於其言今陛下承百王之弊立於極<lb/>
文之世而以空言取天下之士繩之以法度考之於有<lb/>
<pb n="KR4d0076_WYG_046-2a"/>
司臣愚不肖誠恐天下之士不獲自盡故嘗深思極慮<lb/>
率其意之所欲言者為二十五篇曰略曰别曰斷雖無<lb/>
足取者而臣之區區以為自始而行之以次至於終篇<lb/>
既明其略而治其别然後斷之於終庶幾有益於當世<lb/>
臣聞天下治亂皆有常勢是以天下雖亂而聖人以為<lb/>
無難者其應之有術也水旱盜賊人民流離是安之而<lb/>
巳也亂臣割劇四分五裂是伐之而巳也權臣專制擅<lb/>
作威福是誅之而巳也四夷交侵邊鄙不寧是攘之而<lb/>
<pb n="KR4d0076_WYG_046-2b"/>
巳也凡此數者其於害民蠧國為不淺矣然其所以為<lb/>
害者有狀是故其所以救之者有方也天下之患莫大<lb/>
於不知其然而然不知其然而然者是拱手而待亂也<lb/>
國家無大兵革幾百年矣天下有治平之名而無治平<lb/>
之實有可憂之勢而無可憂之形此其有未測者也方<lb/>
今天下非有水旱盜賊人民流離之禍而咨嗟怨憤常<lb/>
若不安其生非有亂臣割據四分五裂之憂而休養生<lb/>
息常若不足於用非有權臣專制擅作威福之弊而上<lb/>
<pb n="KR4d0076_WYG_046-3a"/>
下不交君臣不親非有四夷交侵邊鄙不寧之灾而中<lb/>
國皇皇常有外憂此臣之所以大惑也今夫醫之治病<lb/>
切脉觀色聽其聲音而知病之所由起曰此寒也此熱<lb/>
也或曰此寒熱之相搏也及其他無不可為者今且有<lb/>
人怳然而不樂問其所苦且不能自言則其受病有深<lb/>
而不可測者矣其言語飲食起居動作固無以異於常<lb/>
人此庸醫之所以為無足憂而扁鵲倉公之所望而驚<lb/>
也其病之所由起者深則其所以治之者固非鹵莽因<lb/>
<pb n="KR4d0076_WYG_046-3b"/>
循苟且之所能去也而天下之士方且掇拾三代之遺<lb/>
文補葺漢唐之故事以為區區之論可以濟世不巳疎<lb/>
乎方今之世苟不能滌蕩振刷而卓然有所立未見其<lb/>
可也臣嘗觀西漢之衰其君皆非有暴鷙淫虐之行特<lb/>
以怠惰弛廢溺於宴安畏朞月之勞而忘千載之患是<lb/>
以日趨於亡而不自知也夫君者天也仲尼賛易稱天<lb/>
之徳曰天行健君子以自強不息由此觀之天之所以<lb/>
剛健而不屈者以其動而不息也惟其動而不息是以<lb/>
<pb n="KR4d0076_WYG_046-4a"/>
萬物雜然各得其職而不亂其光為日月其文為星辰<lb/>
其威為雷霆其澤為雨露皆生於動者也使天而不知<lb/>
動則其塊然者將腐壊而不能自持况能以御萬物哉<lb/>
苟天子一日赫然奮其剛健之威使天下明知人主欲<lb/>
有所立則智者願効其謀勇者樂致其死縱横顛倒無<lb/>
所施而不可苟人主不先自斷於中羣臣雖有伊吕稷<lb/>
契無如之何故臣特以人主自斷而欲有所立為先而<lb/>
後論所以為立之要云<lb/>
<pb n="KR4d0076_WYG_046-4b"/>
　　　䇿略二<lb/>
天下無事久矣以天子之仁聖其欲有所立以為子孫<lb/>
萬世之計至切也特以為發而不中節則天下或受其<lb/>
病當宁而太息者幾年於此矣葢自近歳始柄用二三<lb/>
大臣而天下皆洗心滌慮以聽朝廷之所為然而數年<lb/>
之間卒未有以大慰天下之望此其故何也二敵之大<lb/>
憂未去而天下之治終不可為也聞之師曰應敵不暇<lb/>
不可以自完自完不暇不可以有所立自古創業之君<lb/>
<pb n="KR4d0076_WYG_046-5a"/>
皆有敵國相持之憂命將出師兵交於外而中不失其<lb/>
所以為國者故其兵可敗而其國不可動其力可屈而<lb/>
其氣不可奪今天下一家西北且未動也而吾君吾相<lb/>
終日皇皇焉應接之不暇亦竊為執事者不敢也昔者<lb/>
大臣之議不為長久之計而用最下之䇿是以歳出金<lb/>
繒數十百萬以資鄰敵此其既往之咎不可追之悔也<lb/>
而議者方將深罪當時之失而不求後日之計亦無益<lb/>
矣臣雖不肖竊論當今之弊葢古之為國者不患有所<lb/>
<pb n="KR4d0076_WYG_046-5b"/>
費而患費之無名不患費之無名而患事之不立今一<lb/>
歳而費千萬是千萬而已事之不立四海且不可保而<lb/>
奚千萬之足云哉今者西北不折一矢不遺一鏃走一<lb/>
介之使驅數乘之傳所過騷然居人為之不寧大抵皆<lb/>
有非常之辭無厭之求難塞之請以觀吾之所答於是<lb/>
朝廷洶然大臣㑹議既而去未數月邊郵<hi>一作遽</hi>且復告至<lb/>
矣由此觀之西北之使未絶則中國未知息肩之所而<lb/>
况能有所立哉臣故曰二敵之大憂未去則天下之治<lb/>
<pb n="KR4d0076_WYG_046-6a"/>
終不可為也中書者王政之所由出天子之所與宰相<lb/>
論道經邦而不知其他者也非至逸無以待天下之勞<lb/>
非至靜無以制天下之動故古之聖人雖有大兵役大<lb/>
興作百官奔走各執其事而中書之務不至於紛紜今<lb/>
者曾不得歳月之暇則夫禮樂刑政教化之源所以使<lb/>
天下回心而嚮道者何時而議也千金之家久而不治<lb/>
使販夫豎子皆得執劵以誅其所負苟一朝發憤傾囷<lb/>
倒廪以償之然後更為之計則一日之資亦足以富何<lb/>
<pb n="KR4d0076_WYG_046-6b"/>
遽至於皇皇哉臣嘗讀吳越世家觀勾踐困于㑹稽之<lb/>
上而行成於呉凡金玉女子所以為賂者不可勝計既<lb/>
反國而吳之百役無不從者使大夫女女於大夫士女<lb/>
女於士春秋貢獻不絶於吳府嘗竊怪其以蠻夷之國<lb/>
承敗亡之後救死扶傷之餘而賂遺費耗又不可勝計<lb/>
如此然卒以滅呉則為國之患果不在費也彼其内外<lb/>
不相擾是以能有所立使范蠡大夫種二人分國而制<lb/>
之范蠡曰四封之外種不如蠡使蠡主之凡四封之外<lb/>
<pb n="KR4d0076_WYG_046-7a"/>
所以待呉者種不知也四封之内蠡不如種使種主之<lb/>
凡四封之内所以強國富民者蠡不知也二人者各專<lb/>
其能各致其力是以不勞而滅吳其所以賂遺於吳者<lb/>
甚厚而有節也是以財不匱其所以聽役於吳者甚勞<lb/>
而有時也是以本不摇然後勾踐得以安意肆志焉而<lb/>
呉國固在其指掌中矣今以天下之大而中書常有蠻<lb/>
夷之憂宜其内治有不辦者故臣以為治天下不若清<lb/>
中書之務中書之務清則天下之事不足辦也今夫天<lb/>
<pb n="KR4d0076_WYG_046-7b"/>
下之財舉歸之司農天下之獄舉歸之廷尉天下之兵<lb/>
舉歸之樞宻而宰相特持其大綱聽其治要而責成焉<lb/>
耳夫此三者豈少於蠻夷哉誠以為不足以累中書也<lb/>
今之所以待二敵失在於過重古者有行人之官掌四<lb/>
方賓客之政當周之盛時諸侯四朝蠻夷戎狄莫不来<lb/>
享故行人之官治其登降揖讓之節牲芻委積之數而<lb/>
已至於周衰諸侯爭強而行人之職為難且重春秋時<lb/>
秦聘於晉叔向命召行人子員子朱曰朱也當御叔向<lb/>
<pb n="KR4d0076_WYG_046-8a"/>
曰秦晉不和久矣今日之事幸而集秦晉賴之不集三<lb/>
軍暴骨其後楚伍員奔吳為吳行人以謀楚而卒以入<lb/>
郢西劉之興有典屬國故賈誼曰陛下試以臣為屬國<lb/>
請必係單于之頸而制其命伏中行説而笞其背舉匈<lb/>
奴之衆惟上所令今若依倣行人屬國特建一官重任<lb/>
而厚責之使宰相於兩制之中舉其可用者而勿奪其<lb/>
權使大司農以每歳所以餽於二敵者限其常數而豫<lb/>
為之備其餘者朝廷不與知也凡吾所以遣使於敵與<lb/>
<pb n="KR4d0076_WYG_046-8b"/>
吾所以館其使者皆得以自擇而其非常之辭無厭之<lb/>
求難塞之請亦得以自答使其議不及於朝廷而其閒<lb/>
暇則收羅天下之俊才治其攻戰守禦之䇿兼聽博採<lb/>
以周知敵國之虛實凡事闗於境外者皆以付之如此<lb/>
則天子與宰相特因其能否而定其黜陟其實不亦甚<lb/>
簡歟今自宰相以下百官汎汎焉莫任其責今舉一人<lb/>
而捐之使日夜思所以待二敵宜無不濟者然後得以<lb/>
安居靜慮求天下之大計唯所欲為將無不可者<lb/>
<pb n="KR4d0076_WYG_046-9a"/>
　　　䇿略三<lb/>
臣聞聖王之治天下使天下之事各當其處而不相亂<lb/>
天下之人各安其分而不相躐也然後天子得優游無<lb/>
為而制其上今也不然强敵抗衡本非中國之大患而<lb/>
每每以累朝廷是以徘徊擾攘卒不能有所立今委任<lb/>
而責成使西北不過為未賔之國則中國固吾之中國<lb/>
豈有所不可為哉於此之時臣知天下之不足治也請<lb/>
言當今之勢夫天下有二患有立法之弊有任人之失<lb/>
<pb n="KR4d0076_WYG_046-9b"/>
二者疑似而難明此天下之所以亂也當立法之弊也<lb/>
其君必曰吾用某也而天下不治是某不可用也又從<lb/>
而易之不知法之弊而移咎於其人及其用人之失也<lb/>
又從而尤其法法之變未有已也如此則雖至於覆敗<lb/>
死亡相繼而不悟豈足怪哉昔者漢興因秦以為治刑<lb/>
法峻急禮義消亡天下蕩然恐後世無所執守故賈誼<lb/>
董仲舒咨嗟歎息以立法更制為事後世見二子之論<lb/>
以為聖人治天下凡皆如此是以腐儒小生皆欲妄有<lb/>
<pb n="KR4d0076_WYG_046-10a"/>
所變改以惑亂世主臣竊以為當今之患法令雖有所<lb/>
未安而天下之所以不大治者失在於任人而非法制<lb/>
之罪也國家法令凡幾變矣天下之不大治其咎果安<lb/>
在哉曩者大臣之議患天下之士其進不以道而取之<lb/>
不精也故為之法曰中年而舉取舊數之半而復明經<lb/>
之科患天下之吏無功而遷取髙位而不讓也故為之<lb/>
法曰當遷者有司以聞而自陳者為有罪此二者其名<lb/>
甚美而其實非大有益也而議者欲以此等致天下於<lb/>
<pb n="KR4d0076_WYG_046-10b"/>
大治臣竊以為過矣夫法之於人猶五聲六律之於樂<lb/>
也法之不能無姦猶五聲六律之不能無淫樂也先王<lb/>
知其然故存其大略而付之於人苟不至於害民而不<lb/>
可不去者皆不變也故曰失在任人而巳夫有人而不<lb/>
用與用而不行其言行其言而不盡其心其失一也古<lb/>
之興王一人而已湯以伊尹武以太公皆捐天下以與<lb/>
之而後伊吕得捐其一身以經營天下君不疑其臣功<lb/>
成而無後患是以知無不言言無不行其所欲用雖其<lb/>
<pb n="KR4d0076_WYG_046-11a"/>
親愛可也其所欲誅雖其讎隙可也使其心無所顧忌<lb/>
故能盡其才而責其成功及至後世之君始用區區之<lb/>
小數以繩天下之豪俊故雖有國士而莫為之用夫賢<lb/>
人君子之欲有所樹立以著不朽於後世者甚於人君<lb/>
顧恐功未及成而有所奪秪以速天下之亂耳鼂錯之<lb/>
事斷可見矣夫奮不顧一時之禍决然徒欲以身試人<lb/>
主之威者是亦其所挾者不甚大也斯固未足與有為<lb/>
而沉毅果敢之士又必有待而後發苟人主不先自去<lb/>
<pb n="KR4d0076_WYG_046-11b"/>
其不可測而示其可信則彼孰從而發哉慶厯中天子<lb/>
急於求治擢用元老天下日夜望其成功方其深思逺<lb/>
慮而未有所發也雖天子亦遲之至其一旦發憤條天<lb/>
下之利害百未及一二而舉朝諠譁以至於逐去曽不<lb/>
旋踵此天下之士所以相戒而不敢深言也居今之世<lb/>
而欲納天下於至治非大有所矯拂於世俗不可以有<lb/>
成也何者天下獨患柔弱而不振怠惰而不肅苟且偷<lb/>
安而不知長久之計臣以為宜如諸葛亮之治蜀王猛<lb/>
<pb n="KR4d0076_WYG_046-12a"/>
之治秦使天下悚然人人不敢飾非務盡其誠凡此者<lb/>
皆庸人之所大惡而讒言之所由興也是故先主拒闗<lb/>
張之間而後孔明得以盡其才符堅斬樊世逐仇騰黜<lb/>
席寶而後王猛得以畢其功夫天下未嘗無二子之才<lb/>
也而人主思治又如此之勤相須甚急而相合甚難者<lb/>
獨患君不信其臣臣不測其君而已矣惟天子一日慨然<lb/>
明告執政之臣所以欲為者使知人主之深知之也而<lb/>
内為之地然後敢有所發於外而不顧不然雖得賢臣<lb/>
<pb n="KR4d0076_WYG_046-12b"/>
千萬一日百變法天下益不可治歳復一歳而終無以<lb/>
大慰天下之望豈不亦甚可惜哉<lb/>
　　　䇿略四<lb/>
天子與執政之大臣既已相得而無疑可以盡其所懐<lb/>
直已而行道則夫當今之所宜先者莫如破庸人之論<lb/>
以開功名之門而後天下可為也治天下譬如治水方<lb/>
其奔衝潰決騰湧漂蕩而不可禁止也雖欲盡人力之<lb/>
所至以求殺其尺寸之勢而不可得及其既衰且退也<lb/>
<pb n="KR4d0076_WYG_046-13a"/>
駸駸乎若不足以終日故夫善治水者不惟有難殺之<lb/>
憂而又有易衰之患導之有方决之有漸疏其故而納<lb/>
其新使不至於壅閉腐敗而無用嗟夫人知江河之有<lb/>
水患也而以為沼沚之可以無憂是烏知舟楫灌溉之<lb/>
利哉夫天下之未平英雄豪傑之士務以其所長角奔<lb/>
而爭利惟恐天下一日無事也是以人人各盡其材雖<lb/>
不肖者亦自淬厲而不至於怠廢故其勇者相吞智者<lb/>
相賊使天下不安其生為天下者知夫大亂之本起於<lb/>
<pb n="KR4d0076_WYG_046-13b"/>
智勇之士爭利而無厭是故天下既平則削去其具抑<lb/>
逺天下剛健好名之士而奬用柔懦謹畏之人不過數<lb/>
十年天下靡然無復往時之喜事也於是能者不自激<lb/>
發而無以見其能不能者益以弛廢而無用當是之時<lb/>
人君欲有所為而左右前後皆無足使者是以紀綱日<lb/>
壊而不自知此其為患豈特英雄豪傑之士趦趄而已<lb/>
哉聖人則不然當其久安於逸樂也則以術起之使天<lb/>
下之心翹翹然常自喜於為善是故能安而不衰且夫<lb/>
<pb n="KR4d0076_WYG_046-14a"/>
人君之所恃以為天下者天下皆為而已不為夫使天<lb/>
下皆為而已不為者開其利害之端而辨其榮辱之等<lb/>
使之踴躍奔走皆為我役而不自知夫是以坐而收其<lb/>
功也如使天下皆欲不為而得則天子誰與共天下哉<lb/>
今者治平之日久矣天下之患正在於此臣故曰破庸<lb/>
人之論開功名之門而後天下可為也今夫庸人之論<lb/>
有二其上之人務為寛深不測之量而下之士好言中<lb/>
庸之道此二者皆庸人相與議論舉先賢之言而獵取<lb/>
<pb n="KR4d0076_WYG_046-14b"/>
其近似者以自解説其無能而巳矣夫寛深不測之量<lb/>
古人所以臨大事而不亂有以鎮世俗之躁蓋非以隔<lb/>
絶上下之情養尊而自安也譽之則勸非之則沮聞善<lb/>
則喜見惡則怒此三代聖人之所共也而後之君子必<lb/>
曰譽之不勸非之不沮聞善不喜見惡不怒斯以為不<lb/>
測之量不巳過乎夫有勸有沮有喜有怒然後有間而<lb/>
可入有間而可入然後智者得為之謀才者得為之用<lb/>
後之君子務為無間夫天下誰能入之古之所謂中庸<lb/>
<pb n="KR4d0076_WYG_046-15a"/>
者盡萬物之理而不過故亦曰皇極夫極盡也後之所<lb/>
謂中庸者循循焉為衆人之所能為斯以為中庸矣此<lb/>
孔子孟子之所謂鄉原也一鄉皆稱原人焉無所往而<lb/>
不為原人同乎流俗合乎汙世曰古之人何為踽踽凉<lb/>
凉生斯世也為斯世也善斯可矣謂其近於中庸而非<lb/>
故曰徳之賊也孔子孟軻惡鄉原之賊夫徳也欲得狂<lb/>
者而見之狂者又不可見欲得狷者而見之曰狂者進<lb/>
取狷者有所不為也今日之患惟不取於狂者狷者而<lb/>
<pb n="KR4d0076_WYG_046-15b"/>
皆取於鄉原是以若此靡靡不立也若孔子子思之所<lb/>
從受中庸者也孟子子思所授以中庸者也然皆欲得<lb/>
狂者狷者而與之然則淬勵天下而作其怠惰莫如狂<lb/>
者狷者之賢也臣故曰破庸人之論開功名之門而後<lb/>
天下可為也<lb/>
　　　䇿略五<lb/>
其次莫若深結天下之心臣聞天子者以其一身寄之<lb/>
乎巍巍之上以其一心運之乎茫茫之中安而為太山<lb/>
<pb n="KR4d0076_WYG_046-16a"/>
危而為累卵其間不容毫釐是故古之聖王不恃其有<lb/>
可畏之資而恃其有可愛之實不恃其有不可拔之勢<lb/>
而恃其有不忍叛之心何則其所居者天下之至危也<lb/>
天子恃公卿以有其天下公卿大夫士以至於民轉相<lb/>
屬也以有其富貴苟不得其心而欲羈之以區區之名<lb/>
控之以不足恃之勢者其平居無事猶有以相制一旦<lb/>
有急是皆行道之人掉臂而去尚安得而用之哉古之<lb/>
失天下者皆非一日之故其君臣之權去巳久矣適㑹<lb/>
<pb n="KR4d0076_WYG_046-16b"/>
其變是以一散而不可復收方其未也天子甚尊大夫<lb/>
士甚賤奔走萬里無敢後先儼然南面以臨其臣曰天<lb/>
何言哉百官俯首就位歛足而退競競惟恐有罪羣臣<lb/>
相率為苟安之計賢者既無所施其才而愚者亦有所<lb/>
容其不肖舉天下之事聽其自為而巳及乎事出於非<lb/>
常變起於不測視天下莫與同其患雖欲分國以與人<lb/>
而且不及矣秦二世唐徳宗蓋用此術以至於顛沛而<lb/>
不悟豈不悲哉天下者器也天子者有此器者也器久<lb/>
<pb n="KR4d0076_WYG_046-17a"/>
不用而置諸篋笥則器與人不相習是以扞格而難操<lb/>
良工者使手習知其器而器亦習知其手手與器相信<lb/>
而不相疑夫是故所為而成也天下之患非經營禍亂<lb/>
之足憂而養安無事之可畏何者懼其一旦至於扞格<lb/>
而難操也昔之有天下者日夜淬厲其百官撫摩其人<lb/>
民為之朝聘㑹同燕享以交諸侯之歡歳時月朔致民<lb/>
讀法飲酒蜡臘以遂萬民之情有大事自庶人以上皆<lb/>
得至於外朝以盡其詞然猶以為未也而五載一巡狩<lb/>
<pb n="KR4d0076_WYG_046-17b"/>
朝諸侯於方岳之下親見其耆老賢士大夫以周知其<lb/>
天下風俗凡此者非為苟勞而已將以馴致服習天下<lb/>
之心使不至於扞格而難操也及至後世壊先王之法<lb/>
安於逸樂而惡聞其過是以養尊而自髙務為深嚴使<lb/>
天下拱手以貌相承而心不服其老生腐儒又出而為<lb/>
之説曰天子不可以妄有言也史且書之後世且以為<lb/>
譏使其君臣相視而不相知如此則偶人而已矣天下<lb/>
之心既已去而倀倀然抱其空器不知英雄豪傑已議<lb/>
<pb n="KR4d0076_WYG_046-18a"/>
其後臣嘗觀西漢之初髙祖創業之際事變之興亦已<lb/>
繁矣而髙祖以項氏創殘之餘而又與布信之徒角馳<lb/>
於中原此六七公者皆以絶人之姿據有土地甲兵之<lb/>
衆其勢足以亂然天下終以不摇卒定於漢傳十數世<lb/>
矣而至於元成哀平四夷嚮風兵革不試而王莽一豎<lb/>
子乃舉而移之不用寸兵尺鐡而天下屏息莫敢或爭<lb/>
此其故何也創業之君出於布衣其大臣將相皆握手<lb/>
之懽凡在朝廷者皆其嘗試嚌啜以知其才之短長彼<lb/>
<pb n="KR4d0076_WYG_046-18b"/>
其視天下如一身苟有疾痛其手足不期而自救當此<lb/>
之時雖有近憂而無遠患及其子孫生於深宫之中而<lb/>
狃於富貴之勢尊卑闊絶而上下之情疎禮節繁多而<lb/>
君臣之義薄是故不為近憂而常為逺患及其一旦固<lb/>
已不可救矣聖人知其然是以去苛禮而務至誠黜虚<lb/>
名而求實效不愛髙位重祿以致山林之士而欲聞切<lb/>
直不隱之言者凡皆以通上下之情也昔我太祖太宗<lb/>
既有天下法令簡約不為崖岸當時大臣將相皆得從<lb/>
<pb n="KR4d0076_WYG_046-19a"/>
容終日歡如平生下至士庶人亦得以自效故天下誦<lb/>
其言至今非有文采縁飾而開心見誠有以入人之深<lb/>
者此英主之奇術御天下之大權也方今治平之日乆<lb/>
矣臣愚以為宜日新盛徳以激昻天下久安怠惰之氣<lb/>
故陳其五事以備採擇其一曰將相之臣天子所恃以<lb/>
為治者宜日夜召論天下之大計且以熟觀其為人其<lb/>
二曰太守刺史天子所寄以逺方之民者其罷歸皆當<lb/>
問其所以為政民情風俗之所安亦以揣知其才之所<lb/>
<pb n="KR4d0076_WYG_046-19b"/>
堪其三曰左右扈從侍讀侍講之臣本以論説古今興<lb/>
衰之大要非以應故事備數而已經籍之外苟有以訪<lb/>
之無傷也其四曰吏民上書苟少有可觀者宜皆召問<lb/>
優慰以養其敢言之氣其五曰天下之吏自一命巳上<lb/>
雖其至賤無以自通於朝廷然人主之為豈有所不可<lb/>
哉察其善者卒然召見之使不知其所從來如此則逺<lb/>
方之賤吏亦務自激發為善不以位卑禄薄無由自通<lb/>
於上而不修飾使天下習知天子樂善親賢䘏民之心<lb/>
<pb n="KR4d0076_WYG_046-20a"/>
孜孜不勌如此翕然皆有所感發知愛於君而不可與<lb/>
為不善亦將賢人衆多而姦吏衰少刑法之外有以大<lb/>
慰天下之心焉耳<lb/>
　<lb/>
　<lb/>
　<lb/>
　<lb/>
　<lb/>
<pb n="KR4d0076_WYG_046-20b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　東坡全集巻四十六<lb/>
</p>
<p>
</p>
  </div>
</body>
</text>
</TEI>