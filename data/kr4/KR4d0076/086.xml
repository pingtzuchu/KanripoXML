<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>東坡全集巻八十六</head>
    <p>
<pb n="KR4d0076_WYG_086-1a"/>
欽定四庫全書<lb/>
　東坡全集巻八十六　　　　宋　蘇軾　撰<lb/>
　　碑一十首<lb/>
　　　表忠觀碑<lb/>
熈寧十年十月戊子資政殿大學士右諫議大夫<lb/>
知杭州軍州事臣抃言故吳越國王錢氏墳廟及<lb/>
其父祖妃夫人子孫之墳在錢塘者二十有六在<lb/>
臨安者十有一皆蕪廢不治父老過之有流涕者<lb/>
<pb n="KR4d0076_WYG_086-1b"/>
謹按故武肅王鏐始以鄉兵破走黄巢名聞江淮<lb/>
復以八都兵討劉漢宏并越州以奉董昌而自居<lb/>
於杭及昌以越叛則誅昌而并越盡有浙東西之<lb/>
地傳其子文穆王元瓘至其孫忠顯王仁佐遂破<lb/>
李景兵取福州而仁佐之弟忠懿王俶又大出兵<lb/>
攻景以迎周世宗之師其後卒以國入覲三世四王<lb/>
與五代相終始天下大亂豪傑蜂起方是時以數州<lb/>
之地盗名字者不可勝數既覆其族延及於無辜之<lb/>
<pb n="KR4d0076_WYG_086-2a"/>
民罔有孑遺而呉越地方千里帶甲十萬鑄山煑海象<lb/>
犀珠玉之富甲於天下然終不失臣節貢獻相望於道<lb/>
是以其民至於老死不識兵革四時嬉逰歌鼓之聲相<lb/>
聞至于今不廢其有徳於斯民甚厚皇宋受命四方僣<lb/>
亂以次削平而蜀江南負其嶮逺兵至城下力屈勢窮<lb/>
然後束手而河東劉氏百戰守死以抗王師積骸為城<lb/>
釃血為池竭天下之力僅乃克之獨吳越不待告命封<lb/>
府庫籍郡縣請吏于朝視去其國如去傳舍其有功於<lb/>
<pb n="KR4d0076_WYG_086-2b"/>
朝廷甚大昔竇融以河西歸漢光武詔右扶風修理其<lb/>
祖父墳塋祠以大牢今錢氏功徳殆過於融而未及百<lb/>
年墳廟不治行道傷嗟甚非所以勸奬忠臣慰答民心<lb/>
之義也臣願以龍山廢佛祠曰妙因院者為觀使錢氏<lb/>
之孫為道士曰自然者居之凢墳廟之在錢塘者以付<lb/>
自然其在臨安者以付其縣之净土寺僧曰道微嵗各<lb/>
度其徒一人使世掌之籍其地之所入以時修其祠宇<lb/>
封殖其草木有不治者縣令丞察之甚者易其人庻幾<lb/>
<pb n="KR4d0076_WYG_086-3a"/>
永終不墜以稱朝廷待錢氏之意臣抃昧死以聞制曰<lb/>
可其妙因院改賜名曰表忠觀銘曰<lb/>
天目之山苕水出焉龍飛鳯舞萃于臨安篤生異人絶<lb/>
類離羣奮挺大呼從者如雲仰天誓江月星晦䝉强弩<lb/>
射潮江海為東殺宏誅昌奄有吳越金劵玉册虎符龍<lb/>
節大城其居包絡山川左江右湖控引島巒嵗時歸休<lb/>
以燕父老曄如神人玉帶毬馬四十一年寅畏小心厥<lb/>
篚相望大貝南金五朝昏亂罔堪託國三王相承以待<lb/>
<pb n="KR4d0076_WYG_086-3b"/>
有徳既獲所歸弗謀弗咨先王之志我維行之天胙忠<lb/>
孝世有爵邑允文允武子孫千億帝謂守臣治其祠墳<lb/>
母俾樵牧愧其後昆龍山之陽巋焉新宫匪私于錢唯<lb/>
以勸忠非忠無君非孝無親凢百有位視此刻文<lb/>
　　　宸奎閣碑<lb/>
皇祐中有詔廬山僧懷璉住京師十方浄因禪院召對<lb/>
化成殿問佛法大意奏對稱㫖賜號大覺禪師是時北<lb/>
方之為佛者皆留於名相囿於因果以故士之聰明超<lb/>
<pb n="KR4d0076_WYG_086-4a"/>
軼者皆鄙其言詆為蠻夷下俚之說璉獨指其妙與孔<lb/>
老合者其言文而真其行峻而通故一時士大夫喜從<lb/>
之㳺遇休沐日璉未盥漱而戸外之屨滿矣仁宗皇帝<lb/>
以天縱之能不由師傅自然得道與璉問答親書頌詩<lb/>
以賜之凡十有七篇至和中上書乞歸老山中上曰山<lb/>
即如如體也將安歸乎不許治平中再乞堅甚英宗皇<lb/>
帝留之不可賜詔許自便璉既渡江少留于金山西湖<lb/>
遂歸老于四明之阿育王山廣利寺四明之人相與出<lb/>
<pb n="KR4d0076_WYG_086-4b"/>
力建大閣藏所賜頌詩榜之曰宸奎時京師始建寳文<lb/>
閣詔取其副本藏焉且命嵗度僧一人璉歸山二十有<lb/>
三年年八十有三臣留守杭州其徒使來告曰宸奎閣<lb/>
未有銘君逮事昭陵而與吾師㳺㝡舊其可以辭臣謹<lb/>
按古之人君號知佛者必曰漢明梁武其徒蓋常以籍<lb/>
口而繪其像于壁者漢明以察為明而梁武以弱為仁<lb/>
皆縁名失實去佛逺甚恭惟仁宗皇帝在位四十二年<lb/>
未嘗廣度僧尼崇侈寺廟干戈斧質未嘗有所私貸而<lb/>
<pb n="KR4d0076_WYG_086-5a"/>
升遐之日天下歸仁焉此所謂得佛心法者古今一人<lb/>
而已璉雖以出世法度人而持律嚴甚上嘗賜以龍腦<lb/>
鉢盂璉對使者焚之曰吾法以壞色衣以瓦鐵食此鉢<lb/>
非法使者歸奏上嘉歎久之銘曰巍巍仁皇體合自然<lb/>
神耀得道非有師傳維道人璉逍遥自在禪律並行不<lb/>
相留礙於穆頌詩我既其文惟佛與佛乃識其真咨爾<lb/>
東南山君海王時節來朝以謹其藏<lb/>
　　　上清儲祥宫碑<lb/>
<pb n="KR4d0076_WYG_086-5b"/>
元祐六年六月丙午制詔臣軾上清儲祥宫成當書其<lb/>
事于石臣軾拜手稽首言曰臣以書命待罪北門記事<lb/>
之成職也然臣愚不知宫之所以廢興與凡材用之所<lb/>
從出敢昧死請乃命有司具其事以詔臣軾始太宗皇<lb/>
帝以聖文神武佐太祖定天下既即位盡以太祖所賜<lb/>
金帛作上清宫朝陽門之内旌興王之功且為五代兵<lb/>
革之餘遺民赤子請命上帝以至道元年正月宫成民<lb/>
不知勞天下頌之至慶歴三年十二月有司不戒于火<lb/>
<pb n="KR4d0076_WYG_086-6a"/>
一夕而燼自是為荆棘瓦礫之埸凡三十七年元豐二<lb/>
年二月神宗皇帝始命道士王太初居宫之故地以法<lb/>
籙符水為民禳禬民趨歸之稍以其力修復祠宇詔用<lb/>
日者言以宫之所在為國家子孫地乃賜名上清儲祥<lb/>
宫且賜度牒與佛廟神祠之遺利為錢一千七百四十<lb/>
七萬又以官田十四頃給之刻玉如漢張道陵所用印<lb/>
及所被冠佩劒履以賜太初所以寵之者甚備宫未成<lb/>
者十八而太初卒太皇太后聞之喟然歎曰民不可勞<lb/>
<pb n="KR4d0076_WYG_086-6b"/>
也兵不可役也大司徒錢不可發也而先帝之意不可<lb/>
以不成乃勑禁中供奉之物務從約損斥賣珠玉以巨<lb/>
萬計凡所謂以天下養者悉歸之儲祥積㑹所賜為錢<lb/>
一萬七千六百二十八萬而宫乃成内出白金六千三<lb/>
百餘兩以為香火𤓰華之用召道士劉應真嗣行太初<lb/>
之法命入内供奉官陳衍典領其事起四年之春訖六<lb/>
年之秋為三門兩廡中大殿三旁小殿九鐘經樓二石<lb/>
壇一建齋殿于東以待臨幸築道館于西以居其徒凢<lb/>
<pb n="KR4d0076_WYG_086-7a"/>
七百餘間雄麗靖深為天下偉觀而民不知有司不與<lb/>
焉嗚呼其可謂至徳也巳矣臣謹按道家者流本出於<lb/>
黄帝老子其道以清浄無為為宗以虚明應物為用以<lb/>
慈儉不争為行合於周易何思何慮論語仁者静壽之<lb/>
說如是而已自秦漢以來始用方士言乃有飛仙變化<lb/>
之術黄庭大洞之法太上天真木公金母之號延康赤<lb/>
明龍漢開皇之紀天皇太一紫微北極之祀下至於丹<lb/>
藥竒技符籙小數皆歸於道家學者不能必其有無然<lb/>
<pb n="KR4d0076_WYG_086-7b"/>
臣嘗竊論之黄帝老子之道本也方士之言末也修其<lb/>
本而末自應故仁義不施則韶濩之樂不能以䧏天神<lb/>
忠信不立則射鄉之禮不能以致刑措漢興蓋公治黄<lb/>
老而曹參師其言以謂治道貴清静而民自定以此為<lb/>
政天下歌之曰蕭何為法顜若畫一曹參代之守而勿<lb/>
失載其清静民以寧壹其後文景之治大率依本黄老<lb/>
清心省事薄歛緩獄不言兵而天下冨臣觀上與太皇<lb/>
太后所以治天下者可謂至矣檢身以律物故不怒而<lb/>
<pb n="KR4d0076_WYG_086-8a"/>
威捐利以予民故不藏而富屈已以消兵故不戰而勝<lb/>
虚心以觀世故不察而明雖黄帝老子其何以加此本<lb/>
既立矣則又惡衣菲食卑宫室陋器用斥其贏餘以成<lb/>
此宫上以終先帝未究之志下以為子孫無疆之福宫<lb/>
成之日民大和㑹鼓舞謳歌聲聞于天天地喜答神祇<lb/>
來格祝史無求福禄自至時萬時億永作神主故曰修<lb/>
其本而末自應豈不然哉臣既書其事皇帝若曰大哉<lb/>
太祖之功太宗之徳神宗之志而聖母成之汝作銘詩<lb/>
<pb n="KR4d0076_WYG_086-8b"/>
而朕書其首曰上清儲祥宫碑臣軾拜手稽首獻銘曰<lb/>
天之蒼蒼正色非耶其視下也亦若斯耶我作上清儲<lb/>
祥之宫無以來之其肯我從元祐之政媚于上下何修<lb/>
何營曰是四者民懷其仁吏服其㢘鬼畏其正神予其<lb/>
謙帝既子民維子之視云何事帝而瘠其子允哲文母<lb/>
以公滅私作宫千柱人初不知於皇祖宗在帝左右風<lb/>
馬雲車從帝來狩閱視新宫察民之言佑我文母及其<lb/>
孝孫孝孫來饗左右耆耉無競惟人以燕我後多士為<lb/>
<pb n="KR4d0076_WYG_086-9a"/>
祥文母所培我膺受之篤其成材千石之鐘萬石之簴<lb/>
相以銘詩震于四海<lb/>
　　　昭靈侯廟碑<lb/>
昭靈侯南陽張公諱路斯隋之初家于潁上縣仁社村<lb/>
年十六中明經第唐景龍中為宣城令以才能稱夫人<lb/>
石氏生九子自宣城罷歸常釣于焦氏臺之隂一日顧<lb/>
見釣處有宫室樓殿遂入居之自是夜出旦歸歸輒體<lb/>
寒而濕夫人驚問之公曰我龍也蓼人鄭祥逺者亦龍<lb/>
<pb n="KR4d0076_WYG_086-9b"/>
也與我争此居明日當戰使九子助我領有綘綃者我<lb/>
也青綃者鄭也明日九子以弓矢射青綃者中之怒而<lb/>
去公亦逐之所過為谿谷以達于淮而青綃者投于合<lb/>
淝之西山以死為龍穴山九子皆化為龍而石氏葬闗<lb/>
洲公之兄為馬歩使者子孫散居潁上其墓皆存焉事<lb/>
見于唐布衣趙耕之文而傳于淮潁間父老之口載于<lb/>
歐陽文忠公之集古録云自景龍以來潁人世祠之于<lb/>
焦氏臺乾寧中刺史王敬蕘始大其廟有宋乾徳中蔡<lb/>
<pb n="KR4d0076_WYG_086-10a"/>
州大旱其刺史司超聞公之靈築祠于蔡既雨翰林學<lb/>
士承㫖陶榖為記其事葢自淮南至于蔡許陳汝皆奔<lb/>
走奉祠景徳中諌議大夫張秉奉詔益新潁上祠宇而<lb/>
熈寧中司封郎中張徽奏乞爵號詔封公昭靈侯石氏<lb/>
柔應夫人廟有穴五往往見變異出雲雨或投器穴中<lb/>
則見于池而近嵗有得蛻骨于池者金聲玉質輕重不<lb/>
常今藏廟中元祐六年秋旱甚郡守龍圖閣學士左朝<lb/>
奉郎蘇軾迎致其骨于西湖之行祠與吏民禱焉其應<lb/>
<pb n="KR4d0076_WYG_086-10b"/>
如響乃益治其廟作碑而銘之銘曰<lb/>
維古至人冷然乘風變化往來不私其躬道本於仁仁<lb/>
故能勇有殺有生以仁為終相彼幻身何適不通地行<lb/>
為人天飛為龍惠于有生我則從之淮潁之間篤生張<lb/>
公跨歴隋唐顯于有宋上帝寵之先帝封之昭于一方<lb/>
萬靈宗之哀我潁民處瘠而窮地傾東南潦水所鍾忽<lb/>
焉歸壑千里一空公居其間拯溺吊凶救療疾癘驅攘<lb/>
螟蟲開闔抑揚孰知其功坎坎擊鼓巫師老農斗酒隻<lb/>
<pb n="KR4d0076_WYG_086-11a"/>
鷄四簋其饛度公之居貝闕珠宫揆公之食瓊醴玉饔<lb/>
何以稱之我愧于中公之所饗惟誠與㳟誠在平格無<lb/>
傷農工恭不在外洗濯厥胷以此事神神聽則聰敢有<lb/>
不然上帝之恫<lb/>
　　　潮州韓文公廟碑<lb/>
匹夫而為百世師一言而為天下法是皆有以參天地<lb/>
之化闗盛衰之運其生也有自來其逝也有所為矣故<lb/>
申吕自嶽降而傳說為列星古今所傳不可誣也孟子<lb/>
<pb n="KR4d0076_WYG_086-11b"/>
曰吾善養吾浩然之氣是氣也寓於尋常之中而塞乎<lb/>
天地之間卒然遇之則王公失其貴晉楚失其富良平<lb/>
失其智賁育失其勇儀秦失其辯是孰使之然哉其必<lb/>
有不依形而立不恃力而行不待生而存不隨死而亡<lb/>
者矣故在天為星辰在地為河嶽幽則為鬼神而明則<lb/>
復為人此理之常無足恠者自東漢以來道䘮文弊異<lb/>
端並起歴唐正觀開元之盛輔以房杜姚宋而不能救<lb/>
獨韓文公起布衣談笑而麾之天下靡然從公復歸於<lb/>
<pb n="KR4d0076_WYG_086-12a"/>
正葢三百年於此矣文起八代之衰而道濟天下之溺<lb/>
忠犯人主之怒而勇奪三軍之帥豈非參天地闗盛衰<lb/>
浩然而獨存者乎蓋嘗論天人之辨以謂人無所不至<lb/>
惟天不容偽智可以欺王公不可以欺豚魚力可以得<lb/>
天下不可以得匹夫匹婦之心故公之精誠能開衡山<lb/>
之雲而不能回憲宗之惑能馴鱷魚之暴而不能弭皇<lb/>
甫鎛李逢吉之謗能信於南海之民廟食百世而不能<lb/>
使其身一日安於朝廷之上蓋公之所能者天也所不<lb/>
<pb n="KR4d0076_WYG_086-12b"/>
能者人也始潮人未知學公命進士趙徳為之師自是<lb/>
潮之士皆篤於文行延及齊民至于今號稱易治信乎<lb/>
孔子之言君子學道則愛人而小人學道則易使也潮<lb/>
人之事公也飲食必祭水旱疾疫凡有求必禱焉而廟<lb/>
在刺史公堂之後民以出入為艱前守欲請諸朝作新<lb/>
廟不果元祐五年朝散郎王君滌來守是邦凡所以養<lb/>
士治民者一以公為師民既恱服則出令曰願新公廟<lb/>
者聽民讙趨之卜地於州城之南七里朞年而廟成或<lb/>
<pb n="KR4d0076_WYG_086-13a"/>
曰公去國萬里而謫于潮不能一嵗而歸没而有知其<lb/>
不眷戀于潮審矣軾曰不然公之神在天下者如水之<lb/>
在地中無所往而不在也而潮人獨信之深思之至焄<lb/>
蒿悽愴若或見之譬如鑿井得泉而曰水專在是豈理<lb/>
也哉元豐七年詔封公昌黎伯故榜曰昌黎伯韓文公<lb/>
之廟潮人請書其事于石因作詩以遺之使歌以祀公<lb/>
其詞曰<lb/>
公昔騎龍白雲鄉手抉雲漢分天章天孫為織雲錦裳<lb/>
<pb n="KR4d0076_WYG_086-13b"/>
飄然乘風來帝旁下與濁世掃粃糠西㳺咸池畧扶桑<lb/>
草木衣被昭回光追逐李杜參翺翔汗流籍湜走且僵<lb/>
滅没倒景不可望作書詆佛譏君王要觀南海窺衡湘<lb/>
歴舜九疑弔英皇祝融先驅海若藏約束蛟鰐如驅羊<lb/>
鈞天無人帝悲傷謳吟下招遣巫陽犦牲雞卜羞我觴<lb/>
於粲荔丹與蕉黄公不少留我涕滂翩然被髪下大荒<lb/>
　　　峻靈王廟碑<lb/>
古者王室及大諸侯國皆有寳周有琬琰大玉魯有夏<lb/>
<pb n="KR4d0076_WYG_086-14a"/>
后氏之璜皆所以守其社稷鎮撫其人民也唐代宗之<lb/>
世有比丘尼若夢怳惚見上帝者得八寳以獻諸朝且<lb/>
傳帝命曰中原兵久不解腥聞于天故以此寳鎮之則<lb/>
改元寳應以是知天亦分寳以鎮世也自徐聞渡海歴<lb/>
瓊至儋又西至昌化縣西北二十里有山秀峙海上石<lb/>
峰巉然若巨人冠㡌西南向而坐者俚人謂之山胳膊<lb/>
而偽漢之世封山神為鎮海廣徳王五代之末南夷有<lb/>
知望氣者曰是山有寳氣上達于天艤舟其下斵山發<lb/>
<pb n="KR4d0076_WYG_086-14b"/>
石以求之夜半大風浪駕其舟空中碎之石峰下夷皆<lb/>
溺死儋之父老猶有及見敗舟山上者今獨有矴石存<lb/>
焉耳天地之寳非人所得睥睨者晉張華使其客雷煥<lb/>
發酆城獄取寳劒佩之華終以忠遇旤坐此也夫今此<lb/>
山之上上帝賜寳以奠南極而貪冐無知之夷欲以力<lb/>
取而已有之其誅死宜哉皇宋元豐五年七月詔封山<lb/>
神為峻靈王用部使者承議郎彭次雲之請也紹聖四<lb/>
年七月瓊州別駕蘇軾以罪譴于儋至元符三年五月<lb/>
<pb n="KR4d0076_WYG_086-15a"/>
有詔徙㢘州自念謫居海南三嵗飲鹹食腥陵暴颶霧<lb/>
而得還者山川之神實相之再拜稽首西嚮而辭焉且<lb/>
書其事碑而銘之山有石池産紫鱗魚民莫敢犯石峯<lb/>
之側多荔支黄柑得就食持去則有風雹之變其銘曰<lb/>
瓊崖千里塊海中民夷錯居古相䝉方壺蓬萊此別宫<lb/>
峻靈獨立秀且雄為帝守寳甚嚴恭庇廕嘉榖嵗屢豐<lb/>
小大逍遥逺鰕龍鶢鶋安棲不避風我浮而西今復東<lb/>
銘碑曄然照無窮<lb/>
<pb n="KR4d0076_WYG_086-15b"/>
　　　伏波將軍廟碑<lb/>
漢有兩伏波皆有功徳於嶺南之民前伏波邳離路侯<lb/>
也後伏波新息馬侯也南越自三代不能有秦雖稍通<lb/>
置吏旋復為夷邳離始伐滅其國開九郡然至東漢二<lb/>
女子側貳反嶺南震動六十餘城世祖初平天下民勞<lb/>
厭兵方閉玉闗謝西域况南荒何足以辱王師非新息<lb/>
苦戰則九郡左袵至今矣由此論之兩伏波廟食於嶺<lb/>
南者均也古今所傳莫能定于一自徐聞渡海適朱崖<lb/>
<pb n="KR4d0076_WYG_086-16a"/>
南望連山若有若無杳杳一髪耳艤舟將濟眩栗䘮魄<lb/>
海上有伏波祠元豐中詔封忠顯王凡濟海者必卜焉<lb/>
曰某日可濟乎必吉而後敢濟使人信之如度量衡石<lb/>
必不吾欺者嗚呼非盛徳其孰能然自漢以來朱崖儋<lb/>
耳或置或否揚雄有言朱崖之棄捐之之力也否則介<lb/>
鱗易我衣裳此言施於當時可也自漢末至五代中原<lb/>
避亂之人多家於此今衣冠禮樂蓋斑斑然矣其可復<lb/>
言棄乎四州之人以徐聞為咽喉南北之濟者以伏波<lb/>
<pb n="KR4d0076_WYG_086-16b"/>
為指南事神其敢不恭軾以罪謫儋耳三年今乃獲遷<lb/>
海北往返皆順風念無以答神貺者乃碑而銘之銘曰<lb/>
至嶮莫測海與風至幽不仁此魚龍至信可恃漢兩公<lb/>
寄命一葉萬仞中自此而南洗汝胸撫循民夷必清通<lb/>
自此而北端汝躬屈信窮達常正忠生為人英没愈雄<lb/>
神雖無言意我同<lb/>
　　　淮隂侯廟碑<lb/>
應龍之所以為神者以其善變化而能屈伸也夏則天<lb/>
<pb n="KR4d0076_WYG_086-17a"/>
飛效其靈也冬則泥蟠避其害也當嬴氏刑慘網宻毒<lb/>
流海内銷鋒鏑誅豪俊將軍乃辱身汙節避世用晦志<lb/>
在鵲起豹變食全楚之租故受饋於漂母抱王霸之畧<lb/>
蓄英雄之壯圖志輕六合氣葢萬夫故忍恥跨下洎乎<lb/>
山鬼反璧天亡秦族遇知已之英主陳不世之竒策崛<lb/>
起蜀漢席捲闗輔戰必勝攻必尅掃强楚滅暴秦平齊<lb/>
七十城破趙二十萬乞食受辱惡足累大丈夫之功名<lb/>
哉然使水行未殞火流猶潜將軍則與草木同朽麋鹿<lb/>
<pb n="KR4d0076_WYG_086-17b"/>
俱死安能持太阿之柄雲飛龍驤起徒歩而取侯王噫<lb/>
自古英雄之士不遇機㑹委身草澤名堙滅而無稱者<lb/>
可勝道哉乃碑而銘之銘曰<lb/>
書軌新邦英雄舊里海霧朝翻山煙暮起宅臨舊楚廟<lb/>
枕清淮枯松折栢廢井荒臺我停單車思人望古淮隂<lb/>
少年有目無睹不知將軍用之如虎<lb/>
　　　司馬温公神道碑<lb/>
上即位之三年朝廷清明百揆時叙民安其生風俗一<lb/>
<pb n="KR4d0076_WYG_086-18a"/>
變異時薄夫鄙人皆洗心易徳務為忠厚人人自重恥<lb/>
言人過中國無事四夷稽首請命惟西羗夏人叛服不<lb/>
常懐毒自疑數入為冦上命諸將按兵不戰示以形勢<lb/>
不數月生致大首領果荘青宜結闕下夏人十數萬冦<lb/>
涇原至鎮戎城下五日無所得一夕遁去而西羗兀征<lb/>
聲延以其族萬人來䧏黄河始决曹村既築靈平復决<lb/>
小吳横流五年朔方騷然而今嵗之秋積雨彌月河不<lb/>
大溢及冬水入地益深有北流赴海復禹舊迹之勢凡<lb/>
<pb n="KR4d0076_WYG_086-18b"/>
上所欲不求而獲而其所惡不麾而去天下曉然知天<lb/>
意與上合庶幾復見至治之成家給人足刑措不用如<lb/>
咸平景徳間也或以問臣軾上與太皇太后安所施設<lb/>
而及此臣軾對曰在易大有上九自天祐之吉無不利<lb/>
孔子曰天之所助者順也人之所助者信也履信思乎<lb/>
順又以尚賢也是以自天祐之吉無不利今二聖躬信<lb/>
順以先天下而用司馬公以致天下士應是三徳矣且<lb/>
以臣觀之公仁人也天相之矣何以知其然也曰公以<lb/>
<pb n="KR4d0076_WYG_086-19a"/>
文章名於世而以忠義自結人主朝廷知之可也四方<lb/>
之人何自知之士大夫知之可也農商走卒何自知之<lb/>
中國知之可也九夷八蠻何自知之方其退居於洛𦕈<lb/>
然如顔子之在陋巷纍然如屈原之在陂澤其與民相<lb/>
忘也久矣而名震天下如雷霆如河漢如家至而日見<lb/>
之聞其名者雖愚無知如婦人孺子勇悍難化如軍伍<lb/>
夷狄以至於姦邪小人雖惡其害已仇而疾之者莫不<lb/>
歛袵變色咨嗟太息或至於流涕也元豐之末臣自登<lb/>
<pb n="KR4d0076_WYG_086-19b"/>
州入朝過八州以至京師民知其與公善也所在數千<lb/>
人聚而號呼於馬首曰寄謝司馬丞相慎毋去朝廷厚<lb/>
自愛以活百姓如是者蓋千餘里不絶至京師聞士大<lb/>
夫言公初入朝民擁其馬至不得行衛士見公擎跽流<lb/>
涕者不可勝數公懼而歸洛遼人夏人遣使入朝與吾<lb/>
使至虜中者虜必問公起居而遼人敇其邉吏曰中國<lb/>
相司馬矣慎母生事開邉隙其後公薨京師之民罷市<lb/>
而往弔鬻衣以致奠巷哭以過車者葢以千萬數上命<lb/>
<pb n="KR4d0076_WYG_086-20a"/>
戸部侍郎趙瞻内侍省押班馮宗道護其䘮歸葬瞻等<lb/>
既葬皆言民哭公哀甚如哭其私親四方來㑹葬者葢<lb/>
數萬人而嶺南封州父老相率致祭且作佛事以薦公<lb/>
者其詞尤哀炷薌於手頂以送公葬者凡百餘人而畫<lb/>
像以祠公者天下皆是也此豈人力也哉天相之也匹<lb/>
夫而能動天亦必有道矣非至誠一徳其孰能使之記<lb/>
曰惟天下之至誠為能盡其性能盡其性則能盡人之<lb/>
性能盡人之性則能盡物之性能盡物之性則可以贊<lb/>
<pb n="KR4d0076_WYG_086-20b"/>
天地之化育矣書曰惟尹躬暨湯咸有一徳克享天心<lb/>
又曰徳惟一動罔不吉徳二三動罔不凶或以千金與<lb/>
人而人不喜或以一言使人而人死之者誠與不誠故<lb/>
也稽天之潦不能終朝而一綫之溜可以達石者一與<lb/>
不一故也誠而一古之聖人不能加毫末於此矣而况<lb/>
公乎故臣論公之徳至於感人心動天地巍巍如此而<lb/>
蔽之以二言曰誠曰一公諱光字君實其先河内人晉<lb/>
安平獻王孚之後王之裔孫征東大將軍陽始葬今陜<lb/>
<pb n="KR4d0076_WYG_086-21a"/>
州夏縣洓水鄉子孫因家焉曽祖諱政以五代衰亂不<lb/>
仕贈太子太保祖諱炫舉進士試秘書省校書郎終於<lb/>
耀州富平縣令贈太子太傅考諱池寳元慶歴間名臣<lb/>
終於兵部郎中天章閣待制贈太師温國公曽祖妣薛<lb/>
氏祖妣皇甫氏妣聶氏皆封温國太夫人公始以進士<lb/>
甲科事仁宗皇帝至天章閣待制知諌院始發大議乞<lb/>
立宗子為後以安宗廟宰相韓琦等因其言遂定大計<lb/>
事英宗皇帝為諫議大夫龍圖閣直學士論陜西刺義<lb/>
<pb n="KR4d0076_WYG_086-21b"/>
勇為民患及内侍任守忠姦蠧乞斬以謝天下守忠竟<lb/>
以譴死又論濮安懿王當凖先朝封贈期親尊屬故事<lb/>
天下韙之事神宗皇帝為翰林學士御史中丞西戎部<lb/>
將嵬名山欲以横山之衆䧏公極論其不可納後必為<lb/>
邉患已而果然勸帝不受尊號遂為萬世法及王安石<lb/>
為相始行青苗助役農田水利謂之新法公首言其害<lb/>
以身争之當時士大夫不附安石言新法不便者皆倚<lb/>
公為重帝以公為樞宻副使公以言不行不受命乃以<lb/>
<pb n="KR4d0076_WYG_086-22a"/>
為端明殿學士出知永興軍遂以留司御史臺及提舉<lb/>
崇福宫退居於洛十有五年及上即位太皇太后攝政<lb/>
起公為門下侍郎遷正議大夫遂拜左僕射公首更詔<lb/>
書以開言路分別邪正進退其甚者十餘人旋罷保甲<lb/>
保馬市易及諸道新行鹽鐵茶法最後遂罷助役青苖<lb/>
方議取士擇守令監司以養民期於富而教之凛凛乎<lb/>
嚮至治矣而公卧病以元祐元年九月丙辰朔甍于位<lb/>
享年六十八太皇太后聞之慟上亦感涕不已時方祀<lb/>
<pb n="KR4d0076_WYG_086-22b"/>
明堂禮成不賀二聖皆臨其䘮哭之哀甚輟視朝贈太<lb/>
師温國公襚以一品禮服諡曰文正官其親屬十人公<lb/>
娶張氏禮部尚書存之女封清河郡君先公卒追封温<lb/>
國夫人子三人童唐皆早亡康今為秘書省校書郎孫<lb/>
二人植桓皆承奉郎以元祐二年正月辛酉葬于陜之<lb/>
夏縣凁水南原之晁村上以御篆表其墓道曰忠清粹<lb/>
徳之碑而其文以命臣軾臣葢嘗為公行狀而端明殿<lb/>
學士范鎮取以志其墓矣故其詳不復再見而獨論其<lb/>
<pb n="KR4d0076_WYG_086-23a"/>
大槩議者徒見上與太皇太后進公之速用公之盡而<lb/>
不知神宗皇帝知公之深也自士庶人至于卿大夫相<lb/>
與為賓師朋友道足以相信而權不足以相休戚然猶<lb/>
同巳則親之異已則疎之未有聞過而喜受誨而不怒<lb/>
者也而况於君臣之間乎方熈寧中朝廷政事與公所<lb/>
言無一不相違者書數十上皆盡言不諱蓋自敵以下<lb/>
所不能堪而先帝安受之非特不怒而巳乃欲以為左<lb/>
右輔弼之臣至為叙其所著書讀之於邇英閣不深知<lb/>
<pb n="KR4d0076_WYG_086-23b"/>
公而能如是乎二聖之知公也知之於既同而先帝之<lb/>
知公也知之於方異故臣以先帝為難昔齊神武皇帝<lb/>
寢疾告其子世宗曰侯景專制河南十四年矣諸將皆<lb/>
莫能敵惟慕容紹宗可以制之我故不貴留以遺汝而<lb/>
唐太宗亦謂髙宗汝於李勣無恩我今責出之汝當授<lb/>
以僕射乃出勣為疊州都督夫齊神武唐太宗雖未足<lb/>
以比隆先帝而紹宗與勣亦非公之流然古之人君所<lb/>
以為其子孫長計逺慮者類皆如此寧其身亡受知人<lb/>
<pb n="KR4d0076_WYG_086-24a"/>
之名而使其子孫專享得賢之利先帝知公如此而卒<lb/>
不盡用安知其意不出於此乎臣既書其事乃拜稽首<lb/>
而作詩曰<lb/>
於皇上帝子惠我民孰堪顧天惟聖與仁聖子受命如<lb/>
堯之初神母詔之匪亟匪徐聖神無心孰左右之民自<lb/>
擇相我興授之其相惟何太師温公公來自西一馬二<lb/>
童萬人環之如渴赴泉孰不見公莫如我先二聖忘已<lb/>
惟公是式公亦無我惟民是度民曰樂哉既相司馬爾<lb/>
<pb n="KR4d0076_WYG_086-24b"/>
賈于途我耕于野士曰時哉既用君實我後子先時不<lb/>
可失公如麟鳯不鷙不搏羽毛畢朝雄狡率服為政一<lb/>
年疾病半之功則多矣百年之思知公于異識公于微<lb/>
匪公之思神考是懷天子萬年四夷來同薦于清廟神<lb/>
考之功<lb/>
　　　趙清獻公神道碑<lb/>
故太子少師清獻趙公既薨之三年其子㞦除䘮來吿<lb/>
于朝曰先臣既葬而墓隧之碑無名與文無以昭示來<lb/>
<pb n="KR4d0076_WYG_086-25a"/>
世敢以請天子曰嘻茲予先正以惠術擾民如鄭子産<lb/>
以忠言摩上如晉叔向乃以愛直名其碑而又命臣軾<lb/>
為之文臣軾逮事仁宗皇帝葢嘗竊觀天地之盛徳而窺<lb/>
日月之末光矣未嘗行也而萬事莫不畢舉未嘗視也<lb/>
而萬物莫不畢見非有他術也善於用人而已惟清獻<lb/>
公擢自御史是時將用諌官御史必取天下第一流非<lb/>
學術才行備具為一世所髙者不與用之至重故言行<lb/>
計從有不十年而為近臣者言不當有不旋踵而黜者<lb/>
<pb n="KR4d0076_WYG_086-25b"/>
是非明辨而賞罰必信故士居其官者少妄而天子穆<lb/>
然無為坐視其成功姦宄消亡而忠良全安此則清獻<lb/>
公與其僚之功也公諱抃字閱道其先京兆奉天人唐<lb/>
徳宗世植為嶺南節度使植生隠為中書侍郎隠生光<lb/>
逢光裔並掌内外制皆為唐聞人五代之亂徙家于越<lb/>
公則植之十世從孫也曽祖諱曇深州司戸參軍祖諱<lb/>
湘廬州廬江尉始家于衢遂為西安人考諱亞才廣州<lb/>
南海主簿公既貴贈曾祖太子太保妣陳氏安國太夫人<lb/>
<pb n="KR4d0076_WYG_086-26a"/>
祖司徒妣袁氏崇國太夫人俞氏光國太夫人考開府<lb/>
儀同三司封榮國公妣徐氏魏國太夫人徐氏越國太<lb/>
夫人公少孤且貧刻意力學中景祐元年進士乙科為<lb/>
武安軍節度推官民有偽造印者吏皆以為當死公獨<lb/>
曰造在赦前而用在赦後赦前不用赦後不造法皆不<lb/>
死遂以疑讞之卒免死一府皆服閱嵗舉監潭之糧料<lb/>
嵗滿改著作佐郎知建州崇安徒通判宜州卒有殺人<lb/>
當死者方繫獄病癰未潰公使醫療之得不瘦死㑹赦<lb/>
<pb n="KR4d0076_WYG_086-26b"/>
以免公愛人之周類如此未幾以越國䘮廬于墓三年<lb/>
不宿于家縣榜其所居里為孝第處士孫處為作孝子<lb/>
傳終䘮起知泰州海陵復知蜀州江原還通判泗州泗<lb/>
守昬不事事監司欲罷遣之公獨左右其政而晦其所<lb/>
以然使若權不已出者守得以善去濠守以廩賜不如<lb/>
法士卒謀欲為變或以告守恐怖日未夕輒閉門不出<lb/>
轉運使徙公治濠公至從容如平日濠以無事曽公亮<lb/>
為翰林學士未識公而以臺官薦召為殿中侍御史彈<lb/>
<pb n="KR4d0076_WYG_086-27a"/>
劾不避權幸京師號公鐵面御史其言常欲朝廷別白<lb/>
君子小人以謂小人雖小過當力排而絶之後乃無患<lb/>
君子不幸而有詿誤當保持愛惜以成就其徳故言事<lb/>
雖切而人不厭温成皇后方葬始命參知政事劉沆監<lb/>
護其役及沆為相而領事如故公論其當罷以全國體<lb/>
復言宰相陳執中不學無術且多過失章十二上執中<lb/>
卒罷去王拱辰奉使契丹還為宣徽使公言拱辰平生<lb/>
所為及奉使不如法事命遂寢復言樞宻使王徳用翰<lb/>
<pb n="KR4d0076_WYG_086-27b"/>
林學士李淑不稱職皆罷去是時邵必為開封推官以<lb/>
前任常州失入徒罪自舉遇赦而猶罷監邵武酒稅吳<lb/>
充鞠真卿發禮院吏代書事吏以贖論而充真卿皆出<lb/>
知軍吕景初馬遵吳中復彈奏梁適適以罷相而景初<lb/>
等隨亦被逐馮京言吳充鞠真卿刁約不當以無罪黜<lb/>
而京亦奪修起居注公皆力言其非是必以復職知軍<lb/>
充真卿約景初遵皆召還京中復皆許補故闕先是吕<lb/>
秦出守徐蔡襄守泉吳奎守壽韓綘守河陽已而歐陽<lb/>
<pb n="KR4d0076_WYG_086-28a"/>
修乞蔡賈黯乞荆南公即上言近日正人賢士紛紛引<lb/>
去憂國之士為之寒心侍從之賢如修軰無幾今皆欲<lb/>
請郡者以正色立朝不能謟事權要傷之者衆耳修等<lb/>
由此不去一時名臣頼之以安仁宗晚嵗不豫而太子<lb/>
未定中外恟懼及上既康復公請擇宗室賢子弟教育<lb/>
於宫中封建任使以示天下大本巳而求郡得睦睦嵗<lb/>
為杭市羊公為移文却之民籍有茶稅而無茶地公為<lb/>
奏蠲之民至今稱焉移充梓州路轉運使未幾移益兩<lb/>
<pb n="KR4d0076_WYG_086-28b"/>
蜀地逺而民弱吏恣為不法州郡以酒食相饋餉衙前<lb/>
治厨傳破家相屬也公身帥以儉不從者請以違制坐<lb/>
之蜀風為之一變窮城小邑民或生而不識使者公行<lb/>
部無所不至父老驚喜相慰姦吏亦竦以右司諫召論<lb/>
事不折如前入内副都知鄧保信引退兵董吉以燒錬<lb/>
出入禁中公言漢文成五利唐普思静能李訓鄭注多<lb/>
依宦官以結主假藥術以市姦者也其漸不可啟宋庠<lb/>
為樞宻使選用武臣多不如舊法至有訴於上前者公<lb/>
<pb n="KR4d0076_WYG_086-29a"/>
陳其不可陳升之除樞宻副使公與唐介吕誨范師道<lb/>
同言升之交結宦官進不以道章二十餘上不省即居<lb/>
家待罪詔强起之乃乞補外二人皆相次去位公與言<lb/>
者亦罷公得䖍州地逺而民好訟人謂公不樂公欣然<lb/>
過家上冢而去既至遇吏民簡易嚴而不苛悉召諸縣<lb/>
令吿之為令當自任事勿以事諉郡苟事辦而民恱吾<lb/>
一無所問令皆喜争盡力䖍事為少獄以屢空改修鹽<lb/>
法疎鑿灨石民頼其利䖍當二廣之衝行者常自䖍易<lb/>
<pb n="KR4d0076_WYG_086-29b"/>
舟而北公間取餘材造舟得百艘移二廣諸郡曰仕宦<lb/>
之家有父兄没而不能歸者皆移文以遣當具舟載之<lb/>
至者既悉授以舟復量給公使物歸者相繼於道朝廷<lb/>
聞公治有餘力召知御史雜事不閱月為度支副使英<lb/>
宗即位奉使契丹還未至除天章閣待制河北都轉運<lb/>
使時賈昌朝以使相判大名府公欲按視府庫昌朝遣<lb/>
其屬來告曰前此監司未有按視吾事者公雖欲舉職<lb/>
恐事有不應法柰何公曰捨大名則列郡不服矣即徃<lb/>
<pb n="KR4d0076_WYG_086-30a"/>
視之昌朝初不說也前此有詔募義勇過期不足者徒<lb/>
二年州郡不時辦官吏當坐者八百餘人公被㫖督其<lb/>
事奏言河朔頻嵗豐熟故募不如數請寛其罪以俟農<lb/>
隙從之坐者得免而募亦隨足昌朝乃愧服曰名不虚<lb/>
得矣旋除龍圖閣直學士知成都公以寛治蜀蜀人安<lb/>
之初公為轉運使言蜀人有以妖祀聚衆為不法者其<lb/>
首既死其為從者宜特黥配及為成都適有此獄其人<lb/>
皆懼意公必盡用法公察其無他曰是特坐樽酒至此<lb/>
<pb n="KR4d0076_WYG_086-30b"/>
耳刑其為首者餘皆釋去蜀人愈愛之㑹榮諲除轉運<lb/>
使陛辭上面諭曰趙某為成都中和之政也神宗即位<lb/>
召知諫院故事近臣自成都還將大用必更省府不為<lb/>
諫官大臣為言上曰用趙某為諫官頼其言耳苟欲用<lb/>
之何傷及謝上謂曰聞卿匹馬入蜀以一琴一龜自隨<lb/>
為政簡易亦稱是耶公知上意將用其言即上疏論吕<lb/>
誨傅堯俞范純仁吕大防趙瞻趙鼎馬黙皆骨鯾敢言<lb/>
久譴不復無以慰縉紳之望上納其說郭逵除簽書樞<lb/>
<pb n="KR4d0076_WYG_086-31a"/>
宻院事公議不允公力言之即罷居三月擢右諌議大<lb/>
夫參知政事感激思奮面議政事有不盡者輒宻啓聞<lb/>
上手詔嘉之公與富弼曽公亮唐介同心輔政率以公<lb/>
議為主㑹王安石用事議論不恊既而司馬光辭樞宻<lb/>
副使臺諌侍從多以言事求去公言朝廷事有輕重體<lb/>
有大小財利於事為輕而民心得失為重青苗使者於<lb/>
體為小而禁近耳目之臣用捨為大今不罷財利而輕<lb/>
失民心不罷青苗使者而輕棄禁近耳目去重而取輕<lb/>
<pb n="KR4d0076_WYG_086-31b"/>
失大而得小非宗廟社稷之福臣恐天下自此不安矣<lb/>
言入即求去四上章不許熈寧三年四月復五上章除<lb/>
資政殿學士知杭州公素號寛厚杭之無頼子弟以此<lb/>
逆公皆駢聚為惡公知其意擇重犯者率黥配他州惡<lb/>
黨相帥遁去未幾徙青州因其俗朴厚臨以清浄時山<lb/>
東旱蝗青獨多麥蝗自淄齊來及境遇風退飛墮水而<lb/>
盡五年成都以戍卒為憂朝廷擇遣大臣為蜀人所愛<lb/>
信者皆莫如公遂以大學士知成都然意公必辭及見<lb/>
<pb n="KR4d0076_WYG_086-32a"/>
上曰近嵗無自政府復往者卿能為我行乎公曰陛下<lb/>
有言即法也豈顧有例哉上大喜公乞以便宜行事即<lb/>
日辭去至蜀黙為經畧而燕勞閑暇如他日兵民晏然<lb/>
一日坐堂上有卒長在堂下公好諭之曰吾與汝年相<lb/>
若也吾以一身入蜀為天子撫一方汝亦宜清慎畏戢<lb/>
以帥衆比戍還得餘貲持歸為室家計可也人知公有<lb/>
善意轉相告語莫敢復為非者劒州民李孝忠集衆二<lb/>
百餘人私造符牒度人為僧或以謀逆告獄具公不畀<lb/>
<pb n="KR4d0076_WYG_086-32b"/>
法吏以意决之處孝忠以私造度牒餘皆得不死喧傳<lb/>
京師謂公脫逆黨朝廷取具獄閱之卒無以易也茂州<lb/>
蕃部鹿明玉等蠭聚境上肆為剽掠公亟遣部將帥兵<lb/>
討之夷人驚潰乞䧏願殺婢以盟公使喻之曰人不可<lb/>
用三牲可也使至已縶婢引弓將射心取血聞公命讙<lb/>
呼以聽事訖不殺一人居二嵗乞守東南為歸老計得<lb/>
越州吳越大饑民死者過半公盡所以救荒之術發廩<lb/>
勸分而以家貲先之民樂從焉生者得食病者得藥死<lb/>
<pb n="KR4d0076_WYG_086-33a"/>
者得藏下令修城使民食其力故越人雖饑而不怨復<lb/>
徙治杭杭旱與越等其民尤病既而朝廷議欲築其城<lb/>
公曰民未可勞也罷之錢氏納國未及百年而墳廟堙<lb/>
圯杭人哀之公奏因其所在嵗度僧道士各一人收其<lb/>
田租為嵗時獻享營繕之費從之且改妙因院為表忠<lb/>
觀公年未七十告老于朝不許請之不已元豐二年二<lb/>
月加太子少保致仕時年七十二矣退居于衢有溪石<lb/>
松竹之勝東南髙士多從之㳺朝廷有事郊廟再起公<lb/>
<pb n="KR4d0076_WYG_086-33b"/>
侍祠不至㞦通判温州從公㳺天台鴈蕩吳越間榮之<lb/>
㞦代還得見上顧問公甚厚以㞦提舉浙東西常平以<lb/>
便其養㞦復待公㳺杭始公自杭致仕杭人留公不得<lb/>
行公曰六年當復來至是適六嵗矣杭人徳公逆者如<lb/>
見父母以疾還衢有大星隕焉二日而公薨實七年八<lb/>
月癸巳也訃聞天子輟視朝一日贈太子少師十二月<lb/>
乙酉葬于西安蓮華山諡曰清獻公娶徐氏東頭供奉<lb/>
官度之女封東平郡夫人先公十年卒子二人長曰岏<lb/>
<pb n="KR4d0076_WYG_086-34a"/>
終杭州於潜縣令次即㞦也今為尚書考功貟外郎公<lb/>
平生不治産業嫁兄弟之女以十數皆如已女在官為<lb/>
人嫁孤女二十餘人居鄉葬暴骨及貧無以歛且葬者<lb/>
施棺給薪不知其數少育於長兄振振既没思報其徳<lb/>
將遷侍御史乞不遷以贈振大理評事公為人和易温<lb/>
厚周旋曲宻謹繩墨蹈䂓矩與人言如恐傷之平生不<lb/>
畜聲伎晚嵗習為養氣安心之術翛然有髙舉意將薨<lb/>
晨起如平時㞦侍側公與之訣詞色不亂安坐而終不<lb/>
<pb n="KR4d0076_WYG_086-34b"/>
知者以為無意於世也然至論朝廷事分別邪正慨然<lb/>
不可奪宰相韓琦嘗稱趙公真世人標表葢以為不可<lb/>
及也公為吏誠心愛人所至崇學校禮師儒民有可與<lb/>
與之獄有可出出之治䖍與成都尤為世所稱道神宗<lb/>
凡擬二郡守必曰昔趙某治此最得其術馮京相繼守<lb/>
成都事循其舊亦曰趙公所為不可改也要之以惠利<lb/>
為本然至於治杭誅鋤强惡姦民屏迹不敢犯葢其學<lb/>
道清心遇物而應有過人者矣銘曰<lb/>
<pb n="KR4d0076_WYG_086-35a"/>
蕭望之為太傅近古社稷臣其為馮翊民未有聞黄霸<lb/>
為頴川治行第一其為丞相名不迨昔孰如清獻公無<lb/>
適不宜邦之司直民之父師其在官守不專於寛時出<lb/>
猛政嚴而不殘其在言責不專於直為國愛人掩其疵<lb/>
疾葢東郭順子之清孟獻子之賢鄭子産之政晉叔向<lb/>
之言公兼而有之不幾於全乎<lb/>
　<lb/>
　<lb/>
<pb n="KR4d0076_WYG_086-35b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　東坡全集巻八十六<lb/>
</p>
<p>
</p>
  </div>
</body>
</text>
</TEI>