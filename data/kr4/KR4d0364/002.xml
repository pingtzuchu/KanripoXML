<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>雪坡集巻二</head> <lb/>
    <p>
<pb n="KR4d0364_WYG_002-1a"/>
欽定四庫全書<lb/>
　雪坡集巻二<lb/>
　　　　　　　　　　　　　宋　姚勉　撰<lb/>
　　封事<lb/>
　　　庚申封事<hi>二月四日供正字職翌日奏</hi>
二月吉日承事郎秘書省正字臣姚某謹沐齋裁書昧<lb/>
死百拜獻于皇帝陛下臣聞天下未嘗有難為之事人<lb/>
主不可無肯為之臣以肯為之臣輔有為之主天下事<lb/>
<pb n="KR4d0364_WYG_002-1b"/>
難者易矣易之象曰雲雷屯君子以經綸夫屯者難也<lb/>
不曰君子以畏避而曰君子以經綸豈非世雖屯難正<lb/>
可經綸之日乎有經綸則屯者亨矣但患無經綸耳方<lb/>
今天下之事勢有可惜者一有可憂者三而幸有可為<lb/>
者四可為者即所謂經綸也臣請疏言之姦相丁大全<lb/>
欺蔽聰明壅塞言路敢於言者必加之竄以不得其言<lb/>
而去者又重之以誅陛下踐祚三十餘年何嘗有此大<lb/>
全葢欲以此箝天下之口而恣已之私也臣於彼時知<lb/>
<pb n="KR4d0364_WYG_002-2a"/>
有今日久矣是以丙辰祇召已至中道不願與之立朝<lb/>
疏陳其姦亟歸俟罪自時厥後大全朋姦罔上日甚一<lb/>
日凡天下之所謂忠臣良士必皆汚之以數百萬極重<lb/>
之贓而壞其數十年自修之節用其腹心十數輩布滿<lb/>
諸路行一切不䘏之政白科彊抑什取六七謂之和糴<lb/>
以失盡陛下之仁心妄以富國强兵自詭特不過竭天<lb/>
下之膏血以奉陛下目前之欲耳此即蔡京豐亨豫大<lb/>
之説王黼應奉享上之舉也富國者如此彊兵者又安<lb/>
<pb n="KR4d0364_WYG_002-2b"/>
在哉夫已未之敵戊午之糴之應也昧者猶曰幸有戊<lb/>
午之重糴猶可以給己未之禦敵殊不知若無戊午之<lb/>
糴則決無己未之敵矣陛下知漁舟渡敵之罪起於袁<lb/>
玠不知超擢用玠者非大全乎使陛下去年大悔悟大<lb/>
更革之時厥既登庸左右賢相亟去大全及其黨與投<lb/>
之四裔則天下大悦衆憤盡紓百將一心三軍同力敵<lb/>
即退伏消弭矣姦臣誤陛下之罪甚大陛下責姦臣之<lb/>
罰甚輕此固陛下之仁厚也然天下謂陛下尚有眷顧<lb/>
<pb n="KR4d0364_WYG_002-3a"/>
大全之心他日必念其能生財不念其幾誤國必至復<lb/>
用重害吾民是以怨尚鬱而未紓憤暫解而復結加以<lb/>
奪官之命越數月而後下求言之詔亦越數月而後頒<lb/>
古人所謂改紀其政者當一反前之所為而乃癰疽之<lb/>
根猶伏胷腹瞑眩之劑未徹膏肓使天下有悔過不盡<lb/>
之歎夫前日悔過之不盡則今日禦敵之不盡也且可<lb/>
為而不勇為今雖欲為之亦緩下之劑矣此臣所謂可<lb/>
惜者一也去年秋敵在鄂渚耳未至興夀也冬則南在<lb/>
<pb n="KR4d0364_WYG_002-3b"/>
湖湘北至興夀耳未至江西也今則在江西矣臣所居<lb/>
之郡瑞陽所鄰之郡清江今聞皆已殘破矣隆興之邑<lb/>
凡八如分寜如武寜如奉新在章江之外者今皆躪蹂<lb/>
矣如豐城如進賢在章江之内者今皆奔潰矣是八邑<lb/>
而失其五也支體已翦腹心能自固乎萬一敵用避實<lb/>
擊虛之謀捨隆興而不攻或自南康而渡或自豐城而<lb/>
渡或自清江而渡或自章江之源而渡越西江一步所<lb/>
在州郡不過如興如夀如瑞如清江耳陛下何以限隔<lb/>
<pb n="KR4d0364_WYG_002-4a"/>
之哉此臣所謂可憂者一也金本無謀皆中國為姦相<lb/>
患苦之士民為之嚮導既犯鄂渚又出廣右蓋用巫臣<lb/>
疲於奔命之謀伍員多方以誤之之計萬一牽制重閫<lb/>
以一兵徑渡下流而來以一兵倐自海道而至陛下又<lb/>
何以待之哉此臣所謂可憂者二也敵之初破蜀也一<lb/>
嵗一鈔掠之害其耕奪其聚殺其民人使不得供其軍<lb/>
賦謂之涸水取魚之法纔掠即去雖去不歸以一帥蟠<lb/>
伏興元以為嵗大入之計不數載而全蜀陷今興夀二<lb/>
<pb n="KR4d0364_WYG_002-4b"/>
州聞已為金所有矣萬一如烏珠欲築建康避暑俟秋<lb/>
復動之計留患腹心何有窮已此臣所謂可憂者三也<lb/>
雖然豈可徒憂之而已哉髙宗皇帝六飛南渡之初國<lb/>
勢未定烏珠亦嘗驚犯江浙當時事勢可謂阽危迨其<lb/>
次年大作措置則曰今冬敵來似有可勝之理又曰雖<lb/>
以檄呼金渡江亦不敢來矣然則金之渡江不足慮也<lb/>
但使之不敢再渡可也陛下君臣儻能以髙宗皇帝之<lb/>
時猶可有為為心則臣所謂可為之四策皆可行矣何<lb/>
<pb n="KR4d0364_WYG_002-5a"/>
謂可為者四一曰築城壁以衛州郡二曰敎民兵以䕶<lb/>
鄉里三曰分責任以全境土四曰一體統以集事功敵<lb/>
長於野掠短於攻城鄂渚有城則不能攻長沙有城則<lb/>
不能㧞豫章有城則不能近衡全永以無城而破興國<lb/>
夀昌以無城而破瑞陽清江又以無城而破城之有無<lb/>
利害可覩也去年冬臣在瑞陽嘗勸守臣築城乃取橋<lb/>
梁寺觀塔廟之石以助之量功命日用為艾獵城沂之<lb/>
法則三旬而可濟守臣雖是其説竟為幕僚沮撓而止<lb/>
<pb n="KR4d0364_WYG_002-5b"/>
不過曰恐費州縣之財粟也今財粟果安在哉孰若以<lb/>
一州之財粟衛一州之生靈乎縱乞朝廷一二年上供<lb/>
綱解而為之朝廷亦必不計也不愈於為敵所蕩則亦<lb/>
無所謂上供乎今天下之無城者不獨瑞陽也陛下寜<lb/>
忍不念其民哉臣所謂築城壁以衛州郡者此也鄂渚<lb/>
官軍之外有義士壯丁數萬人長沙官軍之外有鄉隅<lb/>
丁夫數萬人皆能相助戰守民兵之於鄉井用力尤至<lb/>
也敵之所以彊者空國而皆兵使吾州縣皆有民兵以<lb/>
<pb n="KR4d0364_WYG_002-6a"/>
敵之彼亦安能遽犯勝敵之策莫良於此朝廷去年亦<lb/>
嘗許州縣結民兵築山寨矣不知後來何為而遽罷農<lb/>
隙講事寓兵於耕葢亦近古也主佃相養貧富相資可<lb/>
以弭姦可以敎睦亦不費官也若畏其為盜賊畏其相<lb/>
讐殺則但當區處之得其道勸率之得其人耳督之以<lb/>
才且賢之里宰總之以才且賢之時官不肖而不為鄉<lb/>
里所服者不使也天下安有才且賢之里宰時官而肯<lb/>
為盜賊肯相讐殺者哉敵至而民殘敵去而民盜有民<lb/>
<pb n="KR4d0364_WYG_002-6b"/>
兵而如是乎無民兵而如是乎軍新招則不能精軍既<lb/>
多則患無養固不若民兵之不費也但不必盡取保伍<lb/>
以為民兵保伍者止為姦盜之防民兵者當擇强壯而<lb/>
敎敎之以洞貫之弩敎之以拒馬之鎗敎之以陷陣之<lb/>
斧斷無調遣止衛其鄉利而誘之激以厚賞民必樂從<lb/>
矣去年臣在瑞陽守臣嘗遵朝旨委臣以敎閱民兵之<lb/>
事略有緒矣但未幾而報罷罷一月而遂遭哨騎之苦<lb/>
守臣得百十民兵走一小山寨方能免禍民兵山寨不<lb/>
<pb n="KR4d0364_WYG_002-7a"/>
可謂無用也使盡如臣言鄉鄉皆兵處處皆寨豈至是<lb/>
哉臣之州痛矣無可言矣今天下無民兵者不獨瑞陽<lb/>
也陛下可不念其民哉臣所謂敎民兵以䕶鄉里者此<lb/>
也廣右湖南江西州郡今固殘破矣可殘破而已乎殘<lb/>
破方新修復亦易但一人而為之則難衆力而圖之則<lb/>
易耳且以江西言之閫之在九江者宜命之修復興國<lb/>
夀昌兩軍閫之在隆興在清江者宜命之修復瑞陽清<lb/>
江兩郡及分寜奉新諸縣官許辟置財許移用則修復<lb/>
<pb n="KR4d0364_WYG_002-7b"/>
之事可次第舉矣修復既畢然後命四監司各取所近<lb/>
之州郡分而掌之責其守禦責其應援失地則加之罪<lb/>
卻敵則重之賞但是分任防扞之責至於本司職事如<lb/>
刑獄如茶鹽則仍前日之職而掌之宣閫大臣則加總<lb/>
其權於上不立唐人藩鎮之名隂合中興鎮撫之使祖<lb/>
宗之法不必變而列郡皆蒙其利矣廣右湖南諸郡推<lb/>
此意而行之江東福建兩浙亦用此意而預防之責有<lb/>
所歸力皆願効臣所謂分責任以全境土者此也責任<lb/>
<pb n="KR4d0364_WYG_002-8a"/>
雖分意嚮當一要皆為國不必争功髙宗皇帝初在臨<lb/>
安嘗有聖製曰願同越勾踐焦思先吾身髙風動君子<lb/>
屬意種蠡臣此詩也葢髙宗皇帝中興之規模也越<lb/>
之謀吳臣種治内臣蠡治外髙宗聖心葢有見於此其<lb/>
後用趙鼎張浚為左右相遂用此法鼎居中秉政進退<lb/>
人才浚江上視師専任邊事表裡相應舉天下而運之<lb/>
掌矣使三十六年之間皆此規模中原即日可復獨惜<lb/>
吕祉之間一萌兄弟之好遂失而秦檜乘之矣今二相<lb/>
<pb n="KR4d0364_WYG_002-8b"/>
同心濟謀萬無不和之失更願堅凝意向事事一體人<lb/>
人一心運掉四方身使臂而臂使指所在諸閫亦宜同<lb/>
體國事共濟時艱謹毋曰吾皆執政也吾皆大臣也勢<lb/>
敵權均胡可相使如此則天下之事誰其為之哉臣所<lb/>
謂一體統以集事功者此也此四者皆可為之事也即<lb/>
屯時之所謂經綸也世之無事庸夫髙枕而有餘世之<lb/>
多事聖哲馳騖而不足今日聖哲馳騖不足之時也仁<lb/>
宗朝言者論吕夷簡曰大富貴吕夷簡享之大憂患留<lb/>
<pb n="KR4d0364_WYG_002-9a"/>
與陛下臣今亦曰大富貴丁大全享之大憂患留與陛<lb/>
下為大全㳺説者必告陛下曰大全之時州縣未多殘<lb/>
破也殊不知此敵則誰致之哉屯者大全之所遺患也<lb/>
二相則經綸其屯者也抑臣嘗求經綸之道扵屯卦而<lb/>
得其説願末有獻焉初九一爻為動之主屯之經綸君<lb/>
子也其爻辭曰盤桓利居貞利建侯聖人釋之曰雖盤<lb/>
桓志行正也以貴下賤大得民也是三者經綸之要道<lb/>
也屯難之時未有攸濟故盤桓而不速進但所利者在<lb/>
<pb n="KR4d0364_WYG_002-9b"/>
居正在建侯在以貴下賤耳居正者順公理而無私邪<lb/>
也建侯者聚衆賢以自輔助也以貴下賤者屈已求謀<lb/>
而廣忠益也鼎之相也權倖請謁内降差除一切格止<lb/>
黄彦節之移竹栽㣲罪也責軍令而禁止之馮益之買<lb/>
鵓鴿曖昧也亦予外祠而疎逺之陛下今能聽大臣如<lb/>
此否乎此居正之道也吕本中張九成潘良貴魏矼胡<lb/>
寅范冲朱震之諸賢萃本朝韓世忠岳飛吳玠吳璘王<lb/>
彦之諸將布襄淮荆蜀陛下今有人才將帥如此否乎<lb/>
<pb n="KR4d0364_WYG_002-10a"/>
此建侯之道也天子罪已而求言宰相謙冲而待士詔<lb/>
近臣編類奏疏擇而行之陛下今亦求言矣曾有見之<lb/>
施行者否乎此以貴下賤之道也是三者髙宗皇帝之<lb/>
所以亨屯也髙宗皇帝之時豈不尤難於今日哉而能<lb/>
有為若此則亦當時有肯為之人無難為之事耳今如<lb/>
曰不可為使陛下當髙宗之世將不固邊圉而捍敵騎<lb/>
乎遐荒朔漠之人蕩然窺闖内地如升虛邑纔十數哨<lb/>
騎入境千萬人皆望風而潰曾無發一矢與之抗者臣<lb/>
<pb n="KR4d0364_WYG_002-10b"/>
甚為中國羞也願陛下為宗社大計與二三大臣亟圖<lb/>
之臣冒犯天顔罪當萬死然臣枌榆已失今而後以罪<lb/>
去已不如前者在上饒驛奏封事時尚有可歸之路矣<lb/>
觸鼎鑊斧鉞而死乃其甘心臣無所逃罪臣某實惶實<lb/>
懼頓首頓首謹言<lb/>
　<lb/>
　<lb/>
　雪坡集巻二<lb/>
</p>
<p>
</p>
  </div>
</body>
</text>
</TEI>