<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>宗忠簡集巻三</head>
    <p>
<pb n="KR4d0135_WYG_003-1a"/>
欽定四庫全書<lb/>
　宗忠簡集巻三　　　　　　宋　宗澤　撰<lb/>
　　記<lb/>
　　　賢樂堂記<lb/>
巴别乗治廨之北有地數畝荒穢不治其日久矣自熙<lb/>
寕命倅以來凡更二十餘政間有好事者足跡及之徃<lb/>
徃掩鼻蹙額唾之而去其他則未嘗過而問也宣和六<lb/>
年春朝廷以僕承乏郡貳視事屢月日有暇矣因一訪<lb/>
<pb n="KR4d0135_WYG_003-1b"/>
焉為之躊躇四顧怡然有得于心者噫天下佳處嘗藏<lb/>
於衆人不識之地而臭腐化為神竒且物有是理則兹<lb/>
境也未必不待我而後顯又烏知僕之意不出於造化<lb/>
之所使耶於是斬荆棘鋤蓬茅易敗壊泄汙潦因髙而<lb/>
基之就下而鑿之首構一堂獨擅羣勝四山回環如列<lb/>
屏嶂争雄競秀來人目中巖花春盛木葉秋落於此可<lb/>
以鑒榮謝岫雲朝出林翮暮歸於此可以喻出處非特<lb/>
是也堂之東濬為方池植竹以環其峯强名曰竹溪臨<lb/>
<pb n="KR4d0135_WYG_003-2a"/>
溪為小閣目曰思逸於是可以想見徂徠之侣依翠隂<lb/>
俯清漣放浪沈飲髙吟大笑於清聖濁賢之間脱然逺<lb/>
跡於聲利之場也堂之西洄為曲池種桃以複其島强<lb/>
名曰桃溪跨溪為小橋目曰訪隐于是可以想見武陵<lb/>
桃源流水瑩碧落英泛紅漁舟之子訪昔隐人夜半月<lb/>
明䰟清骨冷洒然如出風塵之外也堂居其中衆美并<lb/>
見因榜之曰賢樂有客登堂而笑曰賢者之樂固如是<lb/>
乎僕因莞爾應之曰然客固不知也昔者惡木蔽天不<lb/>
<pb n="KR4d0135_WYG_003-2b"/>
剪不伐梟鴟㨗鳴於其上今則桃李成蹊松栢如盖春<lb/>
鶯鳴秋鶴唳矣昔者蔓草據地不芟不夷蛇蚖蟠伏於<lb/>
其下今則蘭杜夾徑芙蕖滿塘鴛鷺游嘉魚躍矣方時<lb/>
序之良景物之美揖賔友而進之游目堂上縱步堂下<lb/>
無復敗人意者賞心油然生矣或舉白痛飲或揮麈劇<lb/>
談或射或奕或琹或嘯披襟清徑㺯花香渚終日與魚<lb/>
鳥相樂恍然無異濠梁之觀海上之游也此其所樂人<lb/>
之所同者也若曰是地不過數十歩山得無謝崑崙之<lb/>
<pb n="KR4d0135_WYG_003-3a"/>
髙乎水得無謝雲夢之大乎堂得不為大厦耽耽者羞<lb/>
乎不知一拳之石與泰山同體一勺之水與滄海同性<lb/>
堂髙數仞榱題數尺亦古人得志者所不為而吾耳目<lb/>
所寄方寸所寓自有至大者存雖在環堵之間曠兮曾<lb/>
無異乎廣莫之野無何有之鄉也此之所樂已之所獨<lb/>
者也人之所同其樂自外已之所獨其樂自内二境雖<lb/>
不同要之非賢者則不與知也客改容謝曰斯堂之名<lb/>
真得之矣余内外俱進矣願紀之以告予之儔僕曰諾<lb/>
<pb n="KR4d0135_WYG_003-3b"/>
於是乎書<lb/>
　　　義烏滿心寺鐘記<hi>宣和甲辰十一月十八癸巳</hi>
如來以大悲心欲令衆生於十二時中因耳所聞生利<lb/>
益見不為欲所沈迷不為邪所障蔽斷除惡念滋種善<lb/>
根於是建置洪鐘以時撞擊俾有識無識虚懐聼受随<lb/>
所聞聲夤緣入道譬如雷霆蟄驚凡牙甲昆虫悉皆感<lb/>
悟所以者何日將旦羣動咸作奔趨争逐擾擾競前於<lb/>
是警之廣令衆生起戒懼心暨至食時饑火煎廹噉涎<lb/>
<pb n="KR4d0135_WYG_003-4a"/>
貪噬腥羶無厭于是警之廣令衆生起齋潔心日之方<lb/>
中交易為市矜智嚇愚籠絡利巳于是警之廣令衆生<lb/>
起方便心昧谷斂昏隂邪氣盛一念差誤為盜為滛于<lb/>
是警之廣令衆生起畏懼心至夜未央神識俱晦夢想<lb/>
顛倒莫覺莫知于是警之廣令衆生起修省心人之云<lb/>
亡氣魄随去倀倀㝠行莫知所趨于是警之廣令衆生<lb/>
起依歸心如是等心悉繇中起念念勿絶證無上緣因<lb/>
知衆生因鐘以聴其聲因聲以考其意因意以明其心<lb/>
<pb n="KR4d0135_WYG_003-4b"/>
因心以㑹其道如來所寓思𢎞濟人滿心古精刹也形<lb/>
勢盤礴據湖山之勝舊雖有鐘形度小瑣發響焦急無<lb/>
從容韻寺僧有宗徧募擅越弋陽主簿葉天將捐財倡<lb/>
之寺衆環喜和者㳫至於是大體鈞模采鳬氏法規天<lb/>
地以為鑪翕隂陽以鼔氣回禄騰焰飛亷助威熠燿璀<lb/>
燦融爍銷液神施鬼設一瀉而就頂蟠蒼虬蠖蛇鈎搦<lb/>
徽以金索懸置挈之隐隐闐闐滿虚空界應四生六道<lb/>
濡滯幽㝠聴此法聲悉皆解脱兹勝事也樂為頌云<lb/>
<pb n="KR4d0135_WYG_003-5a"/>
　人得是身不自愛重貪殘暴忍長惡弗悛劫劫輪回<lb/>
　歴盡苦報如來悲憫以鐘代言俾衆生聞警覺省悟<lb/>
　随聲懺悔滋益善心予適宰官代佛宣説願咸諦聽<lb/>
　無量無邊　公忠義得于性學顏淵季路嫡𣲖正宗<lb/>
　　而時獵釋氏之精以助我法此鐘記分明從戒懼<lb/>
　　不聞雞鳴平旦中討出不第作海潮音也正徳間<lb/>
　　寺改為文廟三乗金鐃地頓作千秋木鐸天殆此<lb/>
　　記文心實隂啟之耶鐘猶在明倫堂西序之懸欵<lb/>
<pb n="KR4d0135_WYG_003-5b"/>
　　識隆隆古色炤人向亦無人知為宗公手澤者余<lb/>
　　每朔望登堂鼔鐘與羣弟子𧺫恭敬心随聲滋益<lb/>
　　肅然先覺之言提其耳也<hi>熊人霖識</hi>
　　　重修英惠侯義濟廟記<lb/>
巴子之國逺在西南一隅封爵卑而土地廣自秦伐蜀<lb/>
時師還滅之以其國為郡曰巴郡西漢因之列郡境為<lb/>
宕渠等十餘縣東漢又於宕渠之北置漢昌縣元魏延<lb/>
昌中遣將平蜀始以其地為州曰巴州則今之巴州實<lb/>
<pb n="KR4d0135_WYG_003-6a"/>
昔巴郡之屬封也故州有巴郡太守嚴將軍事劉璋名<lb/>
顔沒千有餘載巴人事之如存嵗月追祀而歌舞之若<lb/>
嘗親見其人躬被其惠澤不可忘者凡過其門無老壯<lb/>
賢不肖必以手加頂至于再三如神真在其上以至雨<lb/>
暘之愆疾病之苦率詣祠禱之無或不驗前後郡太守<lb/>
數上其事于朝朝廷嘉之既錫之廟號又封之侯爵其<lb/>
所以旌寵神徳至渥也宣和四年冬公被命出守其邦<lb/>
下車之三日謁于侯廟禮甚恭明年春閔雨秋復潦皆<lb/>
<pb n="KR4d0135_WYG_003-6b"/>
有請于神昭答如響嵗則大熟六年秋郡國修常祀公<lb/>
至祠下視其堂廡弊甚因顧其屬曰嚴侯實在祀典且<lb/>
有徳于巴人今棟宇傾壊支以他木上漏下濕不芘風<lb/>
雨人不可舍其下神其肯安之乎傳曰誰敢不齋肅恭<lb/>
敬致力於神矧是州年榖屢豐朝廷徳澤下流饑者哺<lb/>
勞者息囹圄空虚盜賊不作民安且治矣致力於神適<lb/>
其時也乃擇屬吏之事事而敏者委以完繕且戒之毋<lb/>
取於民毋勸於衆繇太守而下争出俸錢以助其費數<lb/>
<pb n="KR4d0135_WYG_003-7a"/>
有差皆不約而從也始事之日羣心欣愉工不候呼而<lb/>
集材不俟鳩而足陶甄致良剞劂致巧易腐以堅代撓<lb/>
以直増卑而使髙廓隘而使廣欹者正之潰者起之昬<lb/>
汚者飾之晦朔不再匠氏告成公乃率僚佐落而祀之<lb/>
公親為祝辭以告之禮成就次衆皆曰事神若是謂無<lb/>
負矣曰謂僕紀其事僕曰然夫智有餘者常不足於忠<lb/>
勇有餘者常不足於義僕竊謂嚴侯兼之方先主之將<lb/>
入蜀也劉璋既遣法正結好發兵協助逮其來也親出<lb/>
<pb n="KR4d0135_WYG_003-7b"/>
都城三百里與之㑹飲百日璋巳墮先主彀中曾不少<lb/>
悟侯獨拊心嘆曰所謂獨坐窮山放虎自衛非曰智而<lb/>
忠乎及張飛擁大兵而西勢欲吞噬巴蜀郡縣聞之不<lb/>
棄城走則閉門降惟侯領一州之卒以死拒敵力屈被<lb/>
獲猶數飛而罵之且曰我州有斷頭將軍無降將軍飛<lb/>
怒將斬顏色不變終不少屈非曰勇而義乎嗚呼侯之<lb/>
赤心烈火之赫侯之勁氣金石之堅智足以謀而惟忠<lb/>
是效勇足以斷而惟義是為使之遭盛時佐明王任之<lb/>
<pb n="KR4d0135_WYG_003-8a"/>
大事假以重權必能奮不顧身行其所志而盡其所長<lb/>
勲烈之偉名節之顯當與古社稷臣比肩矣惜乎生而<lb/>
不幸委質於僣竊之牧使功名不顯於天下死而不幸<lb/>
史臣不為立傳本末不見於後世僕每讀張飛傳見侯<lb/>
行事未嘗不廢卷太息而為之横涕也抑世之士大夫<lb/>
有以柔聲媚色期就軟熟巧為進取冒躐華要或不得<lb/>
已而補外猶竊名藩巨鎮坐尸寵禄一旦事出非意神<lb/>
氣駭奪莫知為計甚至於變服雜庸匿田舍中以幸苟<lb/>
<pb n="KR4d0135_WYG_003-8b"/>
生俾一方生靈魚肉賊手國家果何賴於鼠輩為哉然<lb/>
則嚴侯之忠誼誠可尚也宜乎血食巴土萬世而無替<lb/>
　　　義烏景徳禪院新建藏殿記<lb/>
夫百億妙門三藏為總大哉利生之本不可得而思議<lb/>
也如來出世以大士因緣示悟衆生繇一道清浄用一<lb/>
音演法機感不同而所聞亦異故五時五味半滿權寔<lb/>
圓機定假之義播列諸部星躔霞布沒世不能誦其文<lb/>
終身不能發其藴於是彌勒大士闡大方便聚諸經以<lb/>
<pb n="KR4d0135_WYG_003-9a"/>
歸三蔵使流通教典盡載一輪塵沙法門同歸一揆倘<lb/>
衆生信而揚之則不須朝講暮習於彈指頃間含受法<lb/>
要心怡神悦蕩釋諸苦發探蒙愚展廸聾瞽復性命之<lb/>
真救迷妄之失可不謂無窮之利乎烏傷之北附縣一<lb/>
舍有院曰景徳肇荒於唐山主琳師始建經藏寫經律<lb/>
等僅一百函師歸寂缺而不講越治平二年院之徒契<lb/>
湜徧募士庶經滿其數置函五百成巻五千有八星環<lb/>
金晃墨寳珍嚴燦然煥赫顧舊藏不足以容時竊景慕<lb/>
<pb n="KR4d0135_WYG_003-9b"/>
至元豐中居士葉詵崇信佛法誠謂長者一旦發念出<lb/>
家聚材孱工作轉輪以廣其度住持沙門契海又化檀<lb/>
信益為經理其屋十八楹越二年畢乃告成隆廈廣闊<lb/>
飾以珠貝華輪盛麗負以虬龍窮極雕繪間錯文藻内<lb/>
外一新逺近信仗四方之人皆得轉輪是猶振風之過<lb/>
衆竅甘雨之成百榖然後美根長固惡蔓除滅芬芳嘉<lb/>
實皆得饒益設有下愚至賤之人若見若聞或瞻或禮<lb/>
随其根莖各有所潤譬夫饑者入太倉觀夫榖粟雖未<lb/>
<pb n="KR4d0135_WYG_003-10a"/>
得食固知可以飽其饑矣病者之藥肆觀夫劑料雖未<lb/>
投藥固知可以療其病矣以此法味永施衆生則饑能<lb/>
充而食難盡病有止而藥無窮究其㫖歸何須外求周<lb/>
旋於方寸運動於日用從容中道左右逢源動無所牽<lb/>
止無所累行無所遮奚俟輪哉今觀葉氏所謂藏者如<lb/>
是如是至於布琅函列朱軸誠為除衆生饑病方便法<lb/>
也<lb/>
　　銘<lb/>
<pb n="KR4d0135_WYG_003-10b"/>
　　　宗汝賢墓志銘<lb/>
先大夫四子嶧灝二弟皆少亡惟兄與某自幼歴艱辛<lb/>
某既忝一命惟兄服勤力穡肯播肯穫以克幹裕厥家<lb/>
某嘗媿弗獲朝夕相從事意謂投老當奉几杖於東臯<lb/>
西疇優游以憑化遷及方丐宮祠浸圖為休致計不幸<lb/>
以罪斥繼而睦宼竊發横肆焚劫衣冠良善尤被害兄<lb/>
逼兇焰遑遽挈妻孥奔避山林間昏夜迷誤因溺死實<lb/>
宣和辛丑二月二十四日也是時路尚梗迨閏五月始<lb/>
<pb n="KR4d0135_WYG_003-11a"/>
聞訃嗟乎兄之積行乃罹斯禍耶某失怙恃繄兄是賴<lb/>
聞問痛弗自勝即寄書諭稷曰汝父存某既不能相倚<lb/>
以生今亡又不得撫棺號慟以盡哀所可報友愛者惟<lb/>
襄奉耳汝舉𦵏宜俟某躬與執紼庶酬夙志稷卜地協<lb/>
吉泣血來告某啟緘梗塞且自言曰吾尚忍銘吾兄耶<lb/>
然義不當辭兄諱沃字汝賢世為婺州義烏縣人曽祖<lb/>
惠祖拱皆不仕父舜卿贈朝散大夫母劉氏贈太宜人<lb/>
兄始娶劉氏先兄卒再娶時氏享年六十有七兄天姿<lb/>
<pb n="KR4d0135_WYG_003-11b"/>
夷曠撥置邊幅直情徑行靡所阿徇事親孝於飲食起<lb/>
居際時作諧語慈顔每為囅然一笑平居怡怡無惨沮<lb/>
意甘疎淡氣不下人未嘗以圭撮干親舊亦未嘗以㸃<lb/>
墨擾州縣喜賓客曽不顧供具有無朋游中有倚豪富<lb/>
作氣勢陵轢貧下或揜其不善而見其善者兄於廣坐<lb/>
中直以理折之彼雖暴戾心自媿服鄉人欲作一不義<lb/>
事必先畏縮曰宗汝賢知之定衆辱我矣以是俗多敬<lb/>
慕五子曰愈兩貢於禮部曰三六少俊爽皆先兄卒曰<lb/>
<pb n="KR4d0135_WYG_003-12a"/>
稷謹愿有志趣能訖大事曰臯曰䕫皆勉學稷卜宣和<lb/>
丙午正月乙酉𦵏兄於同義鄉新塘原泣而為之銘銘<lb/>
曰<lb/>
　兄任直心不生虛妄惟是寡求故氣不喪諸子詵詵<lb/>
　蔚有趨向善之所鍾神自來相他日錦章賁松阡上<lb/>
　歸安兹丘慰斯人望<lb/>
　　　葉處士墓志銘<lb/>
公諱桐字彥倫其先睦州人五世祖徙居婺之義烏後<lb/>
<pb n="KR4d0135_WYG_003-12b"/>
宅里人祖迎父遜潜徳不仕公天資沈静偉特始居貧<lb/>
約生理日蹙因擇地之廣口見層巒沃壤築居其間治<lb/>
家先勤勞不妄取諸人而生日裕不私蓄諸已而用必<lb/>
舒本末緩急咸得其宜常自言曰養身可矣養其心者<lb/>
可失乎為今計可矣為厥後計可緩乎觴詠固可樂豈<lb/>
若田園之樂深籝金固可積豈若詩書之積久乃依山<lb/>
原緝園亭四方賓客過其門者延之無虚日一時英才<lb/>
碩徳咸發胸中之藴與其子孫遊講明為學之方皆嚴<lb/>
<pb n="KR4d0135_WYG_003-13a"/>
整無他好公亦游泳其間讀古人典要自得真趣鄉里<lb/>
皆稱為處士紹聖元年四月以疾終享年七十有五娶<lb/>
錢氏一子曰琳克孝克倫不幸先亡公哭之慟雖諸孫<lb/>
敬養更侍甚於平日終鬱鬱不釋嘆曰每期諸子事余<lb/>
終某天年今若此非天喪我乎未朞遂亡一女適駱氏<lb/>
孫男四長義鄉貢進士次䇿筠太學生幼筌三年十月<lb/>
甲申𦵏于邑之永安鄉方丈塢余嘗受知於公之季氏<lb/>
熟公言行來請銘廼弗果辭銘曰<lb/>
<pb n="KR4d0135_WYG_003-13b"/>
　氣偉特兮性温厚躬儉約兮致豐厚樂田園兮得所<lb/>
　守資詩書兮貽厥後與山岳兮齊其夀石可壊兮銘<lb/>
　不朽<lb/>
　　　陳公墓志銘<lb/>
公處麗水人幼喪母随其父僑寓因與先人遊遂相結<lb/>
為義兄弟某省事即尊奉公若叔公撫視某猶子也後<lb/>
雖為姻家而眷眷克恭如念天顯未嘗一日替先人中<lb/>
疫氣病幾死至親無肯過門者惟公不忍離側凡藥餌<lb/>
<pb n="KR4d0135_WYG_003-14a"/>
必嘗而後進某䕶先人喪歸自膠水公迎之路撫棺號<lb/>
慟哀感行路人先人諱日公躬走佛刹薦奠以叙追悼<lb/>
意公與先人自幼至老自老至死巳死且不忘每語及<lb/>
必梗塞泣下嗚呼公有實徳於某曾未一報今乃云亡<lb/>
墓隧之刻非某其誰宜為公諱允昌字得全今為婺之<lb/>
義烏人三世皆不仕曾祖桓祖生父居昱母魏氏公父<lb/>
某尚及見之龎厚温粹與人侃侃言必以誠獨生公公<lb/>
娶霅溪潘氏先公卒公自幼特立嚴正而和疏通而信<lb/>
<pb n="KR4d0135_WYG_003-14b"/>
惟喜佛思浄覺心求寂滅趣於是屏居小室宴坐湛然<lb/>
離諸染著凡所酬對取静為證無毫留礙事如老尊宿<lb/>
常梵行者一方鄉人有訟必質公公為剖析理道定論<lb/>
曲直又飲之酒以和之故兇悍狡獪愧服無復敢譁間<lb/>
有窘乏不吝假貸怠慢者諭以勤浮侈者諭以儉漫浪<lb/>
不謹者諭以修飭不獨随宜周濟而必寓之教焉里有<lb/>
䘮不問識與不識常備棺櫬以副其求若急難所需無<lb/>
少難色以是鄉人依歸愛慕若疎若戚若逺若近咸不<lb/>
<pb n="KR4d0135_WYG_003-15a"/>
言姓名止以公稱之惡少不逞輩不敢造公門或持縣<lb/>
檄至必唧唧下氣怡聲惟恐公聞知此非有力脇持之<lb/>
也皆自心悦誠服如是爾公享年八十八未亡前一月<lb/>
屏去茹葷浸不欲食但飲沉香水三日百無所苦神識<lb/>
不亂以宣和壬寅十一月十二日若睡而逝兹迨學佛<lb/>
積善所致然也公一子一女子昻廸功郎前任邵州新<lb/>
化簿公薨背後哀苦毁瘠去公九十日而卒女適遊士<lb/>
傅璨孫詩懋於學公不欲其去膝下强納粟為太廟齋<lb/>
<pb n="KR4d0135_WYG_003-15b"/>
郎曾孫敦仁敦義敦禮敦智敦信曾孫女四人卜以宣<lb/>
和癸卯十二月乙酉𦵏公於永安鄉卞岩原使來乞銘<lb/>
某不敢以廢學辭謹為之銘銘曰<lb/>
　公坐一室心自内觀了知六塵皆見幻妄故於財色<lb/>
　盡欲逺離方寸泊然清浄圓滿公無所住予復何言<lb/>
　兹强銘公聊示爾後<lb/>
　尊翁之懐惟某深知之故樂為之銘數日究心方能<lb/>
　成此切不可令人改動一字如不可意請托能者别<lb/>
<pb n="KR4d0135_WYG_003-16a"/>
　作仍為寫一本燒靈前庻少慰亡靈至扣至扣某上<lb/>
　聞<lb/>
　　　陳評事墓志銘<lb/>
某先父行巳謹且信不泛交游與公相厚善情好既篤<lb/>
遂結為姻家今公之孫暘以書告某曰暘祖安厝有期<lb/>
願丐銘藏諸幽暘某甥也某公壻也義不可辭公陳姓<lb/>
系出有媯世為婺之義烏人曾祖祖父皆晦迹不仕公<lb/>
諱裕字寛夫天資莊重不妄嬉笑不輕然諾孝於親母<lb/>
<pb n="KR4d0135_WYG_003-16b"/>
年九十餘公下氣怡聲左右承順起居飲食必躬省視<lb/>
出入戀慕不啻如童穉時二兄一弟疎懦不立公俯仰<lb/>
友愛相怡怡至老不少懈嘗聞禮記云毋不敬公曰嘻<lb/>
果能行此一句即不失為善人君子某幼聞是語暨長<lb/>
觀公褆身接物循循侃侃其與隣里不問長少必委蛇<lb/>
致恭毋敢慢有以急難告者随分周濟見樵牧子亦推<lb/>
誠遇之使僕妾未嘗形之色聚族數百指閨門雍肅中<lb/>
外姻戚咸以長者稱娶劉氏享年八十有六某年某月<lb/>
<pb n="KR4d0135_WYG_003-17a"/>
某日以疾卒于正室垂死神識沖静殆平生樂善寡慾<lb/>
之致也男六人曰什和易孝友踐履如公曰錫處太學<lb/>
以文行馳名及進士第朝廷除復州教授二子不幸皆<lb/>
先公卒曰伋曰備曰成曰鏜咸修謹克家女三人長適<lb/>
劉哲次適宗嶧幼適某孫男七人長孫宗哲醇厚可喜<lb/>
亦少亡次宗暘以武舉進士第試吏密之安丘尉方力<lb/>
爽邁當塗交章薦之曰宗益曰宗臯曰宗卨曰鼐曰昭<lb/>
兩預鄉薦孫女十人曾孫男一十七人曾孫女五人伋<lb/>
<pb n="KR4d0135_WYG_003-17b"/>
備成鏜卜以政和丙申某月某日葬公於祖塋之側某<lb/>
自幼與公子錫游且係葭莩之末知公之所存為詳銘<lb/>
曰<lb/>
　修之家其徳乃真盟之獨其行乃惇嗚呼如公是宜<lb/>
　慶流衍溢而俾子孫振振<lb/>
　<lb/>
　<lb/>
　宗忠簡集巻三<lb/>
</p>
<p>
</p>
  </div>
</body>
</text>
</TEI>