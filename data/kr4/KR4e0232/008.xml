<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>檀園集巻八</head> <lb/>
    <p>
<pb n="KR4e0232_WYG_008-1a"/>
欽定四庫全書<lb/>
　檀園集巻八<lb/>
　　　　　　　　　　　　明　李流芳　撰<lb/>
　記<hi>凡九首</hi>
　　留蘅閣記<lb/>
是嵗余客崑山張子崧家所居海日樓三楹與子崧共<lb/>
之四旁居人雜沓笑語甚譁子崧意常不愜思得蕭寥<lb/>
無人之境卜築下帷其間而未能也㑹予以病東歸三<lb/>
<pb n="KR4e0232_WYG_008-1b"/>
月復過子崧則子崧已構高閣於城東之隅軒窻闌楯<lb/>
翼然一新爽塏温涼備有其致隣多喬木美蔭閣跨其<lb/>
上盡撫而得之交柯接葉掩映几案其陰則逺眺玉山<lb/>
紅樓翠嶂突兀於萬瓦鱗次之上朝曦夕暾薄陰殘雪<lb/>
其變態可挹也張子曰予以所居湫囂不足以留賢者<lb/>
閣成將與子從容嘯咏其中而嵗且暮矣子尚能為十<lb/>
日留乎請遂以留蘅名閣李子曰有是哉張子之意則<lb/>
厚矣顧予何足以當之今嵗方大祲道莩相望萬突不<lb/>
<pb n="KR4e0232_WYG_008-2a"/>
煙張子之為是舉也母乃有非時之譏是固張子之所<lb/>
不敢居也予何徳而居張子之所不敢居者無已請遂<lb/>
成張子之名可乎吾聞張子先後相師友如予所識瞿<lb/>
星卿顧朗仲王弱生平仲其人皆賢者也而予之來獨<lb/>
與兹閣㑹夫予之名固無能為兹閣重也而張子留賢<lb/>
之名則可以不朽矣昔人謂齊雲落星之高井幹麗譙<lb/>
之蕐而止於貯妓女藏歌舞為有道者之所不取若兹<lb/>
閣者得與緇衣杕杜之意竝傳之於無窮使千秋萬世<lb/>
<pb n="KR4e0232_WYG_008-2b"/>
而下皆知有好賢如張子者不亦休哉雖然張子之名<lb/>
美矣請進而求之於實則予與張子共有責焉夫謂之<lb/>
賢者未有無益於世而以浮沉取容而已也今世之好<lb/>
賢者或浮慕其名而不急其實汎汎然於身心之際將<lb/>
有過不加聞而有善不加進則雖有賢者日與之俱而<lb/>
不能效其尺寸之益彼賢者終不肯為無益之留也則<lb/>
有掉臂而去之耳今張子天性愷悌坦衷直腸使人人<lb/>
得進言於前而無所忌故雖以予之不敏而時得效其<lb/>
<pb n="KR4e0232_WYG_008-3a"/>
狂瞽焉今且别矣願更以三言益張子曰嗇以奉天㢲<lb/>
以合倫斷以制慾張子倘能用予之言而推之以鞭其<lb/>
所及而廣求益焉挾為善之資而加勤之以學問使賢<lb/>
者日益親而不肖者無所參於其間則予之為張子留<lb/>
豈有既哉作留蘅閣記<lb/>
　　劒蛻齋記<lb/>
劒蛻志夢也往余暱孺榖小史荃之情好方洽忽夢荃<lb/>
之過予袖中瑟瑟若有物出之一蛇蛻也其長盈丈捉<lb/>
<pb n="KR4e0232_WYG_008-3b"/>
而投於予榻余懼㧞劒擬之覺而占之曰蛻者化也劒<lb/>
者割也彼且為幻化而吾以慧鍔割之余與荃之之好<lb/>
其不終矣因顔其齋曰劒蛻以識之兼題東坡二語於<lb/>
壁曰事過始堪笑夢中今了無然余之暱荃之也愈甚<lb/>
衆皆笑之弗顧也亾何而荃之以瘵死孺穀亦暴亾一<lb/>
慟而悟夢始騐矣始孺榖以八分書齋額嵗久蠧壊今<lb/>
年小葺齋屋為重書之而叙其事以為記嗟乎所謂荃<lb/>
之者十年以來已不復入吾夢矣當時綢繆繾綣所為<lb/>
<pb n="KR4e0232_WYG_008-4a"/>
求致其情而不得者自今思之余亦自笑其癡而況於<lb/>
人乎方余之夢也固已知其為夢也知其為夢而不悟<lb/>
必至於死而始悟余之劒亦不利矣雖然豈無之死而<lb/>
不悟者乎夫今夢昨夢皆夢也余其悟而不復夢斯可<lb/>
以說夢也已余故記之以自儆并以告世之尋夢者<lb/>
　　虎邱重修浮圖天王殿記<lb/>
虎邱僧正元住持山中值浮圖天王殿先後告圮元慨<lb/>
然任之募材鳩工五年而功竣屬余為之記余曰上人<lb/>
<pb n="KR4e0232_WYG_008-4b"/>
之功偉哉夫浮圖天王殿兩者虎邱之表也虎邱高不<lb/>
二十仞由閶闔門邐迤而西騁望天末有矗然秀出於<lb/>
青林碧瓦之上者則浮圖為之表入山門裵回於生公<lb/>
講臺層樓複殿瞻矚未已而有翼然掩映於高柯修磴<lb/>
之間者則天王殿為之表二表墮則邱之觀撤矣今一<lb/>
朝而二廢舉上人之功偉哉於是元慼然曰余何敢為<lb/>
功余求免於咎而已余之為此舉也夫亦鑒前之覆轍<lb/>
而凜凜於因果錯謬之戒一錢之入不敢不注於籍也<lb/>
<pb n="KR4e0232_WYG_008-5a"/>
一人之施不敢不登於石也然而謗言狎至余唯是不<lb/>
克終事是懼而敢自為功乎余曰思深哉上人之不伐<lb/>
巳夫因果之說佛氏之觕者也然精而求之其灼然而<lb/>
不昧者盖寡今之剃染出家秉佛之敎者缾鉢粥飰皆<lb/>
非其出於巳者也而欲私之以為有偶舉一事焉又獵<lb/>
檀信之貲而乾没耗散之此所謂稗販如來罪之大者<lb/>
也若上人者其知免夫嗟乎凡今之任事者苟求免於<lb/>
咎而不妄為功則天下之事其亦可為也已矣元之言<lb/>
<pb n="KR4e0232_WYG_008-5b"/>
又曰浮圖高而易墮大約三十年一修天王殿五十年<lb/>
一修記之使往者有所鑒來者知所勸噫是不可無記<lb/>
也已是役也始於萬厯四十六年戊午成於天啓二年<lb/>
壬戌為材之費若干埏埴之費若干丹堊工匠之費若<lb/>
干損貲首倡及以文字為灋施者為廷尉毛公侍御凌<lb/>
公王公余友徐君仲容陳君古白五年乙丑元夕前三<lb/>
日記<lb/>
　　遊虎邱小記<lb/>
<pb n="KR4e0232_WYG_008-6a"/>
虎邱中秋遊者尤盛士女傾城而往笙歌笑語填山沸<lb/>
林終夜不絶遂使邱壑化為酒塲穢雜可恨予初十日<lb/>
到郡連夜遊虎邱月色甚美遊人尚稀風亭月榭間以<lb/>
紅粉笙歌一兩隊㸃綴亦復不惡然終不若山空人静<lb/>
獨往㑹心嘗秋夜與弱生坐釣月磯昬黑無往來時聞<lb/>
風鐸及佛燈隠現林杪而已又今年春中與無際舍姪<lb/>
偕訪仲和於此夜半月出無人相與趺坐石臺不復飲<lb/>
酒亦不復談以静意對之覺悠然欲與清景俱往也生<lb/>
<pb n="KR4e0232_WYG_008-6b"/>
平過虎邱纔兩度見虎邱本色耳友人徐聲逺詩云獨<lb/>
有嵗寒好偏宜夜半遊真知言哉<lb/>
　　遊石湖小記<lb/>
予往時三到石湖遊皆絶勝乙亥與方孺冒雨著屐登<lb/>
山巔亭子貰酒對飲狂歌絶呌見者争目攝之去年與<lb/>
孟陽弱生公虞尋梅到此徧歴治平僧舍已登郊臺至<lb/>
上方絶頂風日清美人意頗適九日復來登高以雨不<lb/>
果登放舟湖中見煙檣雨楫雜沓而來舉酒對之亦足<lb/>
<pb n="KR4e0232_WYG_008-7a"/>
樂也是日秋爽伯美舍弟輩俱有勝情由薇村至上方<lb/>
復從郊臺茶磨取徑而下路傍時有野花幽香童子采<lb/>
擷盈把落日泊舟湖心待月出方命酒孟陽魯生繼至<lb/>
方舟露坐劇飲至夜半而還盖十年無此樂矣<lb/>
　　遊虎山橋小記<lb/>
是夜至虎山月初出攜榼坐橋上小飲湖山寥廓風露<lb/>
浩然真異境也居人亦有來遊者三五成隊或在山椒<lb/>
或依水湄從月中相望錯落掩映歌呼笑語都疑人外<lb/>
<pb n="KR4e0232_WYG_008-7b"/>
予數過此愛其閒曠知與月夕為宜今始得果此緣因<lb/>
憶閑孟子薪無際彦逸皆貪遊好奇此行竟不得共閑<lb/>
孟以病挾子薪彦逸俱東無際雖倦遊意猶飛動以逐<lb/>
伴鞅鞅而去尤可念也清緣難得此㑹當與諸君共惜<lb/>
之<lb/>
　　遊玉山小記<lb/>
二十五日自京口飯後步銀山小憩玉山亭子遥見伯<lb/>
美自山麓施施而來遣童呼之亭下皆絶壁瞰江有巨<lb/>
<pb n="KR4e0232_WYG_008-8a"/>
石獨立江渚上夷而下罅涉而登可坐數人丁酉春留<lb/>
滯京口暇即來此或攤書獨坐竟日或與家兄輩載酒<lb/>
劇飲值驚風怒濤澎湃震蕩水激其下坎窽鏜鞳如東<lb/>
坡之所謂石鐘者江豚亂起帆檣絶迹飛流濺沫時落<lb/>
酒<graphic n="KR0678" url="https://raw.githubusercontent.com/kanripo/KR-Gaiji/master/images/KR0678.png" mimeType="image/png"/>中亦一時快事也癸卯偕孺榖過白下登亭子小<lb/>
飲丙午復偕仲和至此皆值秋漲石没水中毎懐昔遊<lb/>
為之憮然不意今日得還舊觀與伯美盤礴石上不能<lb/>
去適有漁舟過絶壁下遂呼之汎至金山登紫霞樓坐<lb/>
<pb n="KR4e0232_WYG_008-8b"/>
眺久之而還<lb/>
　　遊焦山小記<lb/>
二十七日雨初霽與伯美約為焦山之遊孟陽魯生適<lb/>
自瓜洲來㑹亟呼小艇共載到山訪湛公於松寥山房<lb/>
不遇步至山後觀海門二石還登焦先嶺尋郭山人故<lb/>
居小憇山椒亭子與孟陽指㸃舊遊孟陽因誦湛公詩<lb/>
風篁一山滿潮水兩江多相與賞其標格尋繇小徑至<lb/>
别山雲深二菴徑路曲折竹樹交翳閴然非復人境有<lb/>
<pb n="KR4e0232_WYG_008-9a"/>
僧號見無與之談亦楚楚不俗相與啜茶而别尋瘞鶴<lb/>
銘於斷崕亂石間摩挲久之還飯於湛公房孟陽魯生<lb/>
遂留宿山中予以舟將渡江勢不可留怏怏而去孟陽<lb/>
魯生與山僧送余江邊徙倚柳下舟行相望良久而滅<lb/>
落日注射江山變幻頃刻萬狀與伯美拍舷呌絶不已<lb/>
因思焦山之勝閒曠深秀兼有諸美焦先嶺上一樹一<lb/>
石皆可徬徨追賞其風濤雲物盪胸極目之觀又當别<lb/>
論且其地時有高人道流如湛公之徒可與談禪賦詩<lb/>
<pb n="KR4e0232_WYG_008-9b"/>
逍遥物外觀其所居結構精雅庖湢位置都不乏致竹<lb/>
色映人江光入牖是何欲界有此淨居孟陽云吾嘗信<lb/>
宿兹山毎於夕陽登嶺眺望落景尚爛於西浦望舒已<lb/>
升于東溆琥珀琉璃和合成界熠燿恍惚不可名狀嗟<lb/>
乎苟有奇懐聞此語已那免飛動予自丁酉來遊未皇<lb/>
窮討人事參商忽忽數年始一續至又以覊紲俗緣卒<lb/>
卒便去如傳舍然不知此行定復何急良可浩歎自今<lb/>
以往日月不居一誤難再賦歸之後縱心獨往尚於兹<lb/>
<pb n="KR4e0232_WYG_008-10a"/>
山不能無情當擇春秋佳日買小艇襆被宿松寥閣上<lb/>
十日夕以償夙負滔滔江水實聞此言<lb/>
　　遊西山小記<lb/>
出西直門過高梁橋可十餘里至元君祠折而北有平<lb/>
堤十里夾道皆古柳參差掩映澄湖百頃一望𣺌然西<lb/>
山匌匒與波光上下逺見功徳古刹及玉泉亭榭朱門<lb/>
碧瓦青林翠嶂互相綴發湖中菰蒲零亂鷗鷺翩翻如<lb/>
在江南畫圖中予信宿金山及碧雲香山是日跨蹇而<lb/>
<pb n="KR4e0232_WYG_008-10b"/>
歸由青龍橋縱轡堤上晩風正清湖煙乍起嵐潤如滴<lb/>
柳嬌欲狂顧而樂之殆不能去先是約孟旋子將同遊<lb/>
皆不至予慨然獨行子將挾西湖為己有眼界則高矣<lb/>
顧穏踞七香城中傲予此行何也書寄孟陽諸兄之在<lb/>
西湖者一笑<lb/>
　疏<hi>凡六首</hi>
　　募造真聖堂石橋疏<lb/>
自嘉定城南達南翔二十餘里為橋而跨於横瀝者七<lb/>
<pb n="KR4e0232_WYG_008-11a"/>
曰古墅溝橋曰留光寺橋曰許家橋曰石岡門橋曰姚<lb/>
浜橋曰馬陸橋曰真聖堂橋橋惟馬陸以石餘皆以木<lb/>
而姚浜之易木而石則林上人募成之不數年耳墅溝<lb/>
石岡皆欲石之而不果惑於形家言也横瀝通南北舟<lb/>
船往來橋不得不高高而木易圮不三年而修不十年<lb/>
而易不如石之永利也然而民不可與慮始又有說以<lb/>
惑之功是以難也馬陸居道里之中自邑而之馬陸十<lb/>
里而五橋自馬陸而之南翔十里而獨聖堂一橋故聖<lb/>
<pb n="KR4e0232_WYG_008-11b"/>
堂之橋尤急其往來於橋者尤多則橋之圮尤易其易<lb/>
木以石也尤不可以已余嘗舟而過於橋下見行者摇<lb/>
摇焉震於厥衷飄風甚雨則東西隔絶而不敢渡輙仰<lb/>
而歎曰顧安得姚浜林上人者起而倡之乎無何有緇<lb/>
衣而踵門者曰吾將尋林上人之功乞子為之疏余曰<lb/>
子毋易言之也千金之費非易辦之緣也萬夫之工非<lb/>
易集之事也林上人父子相繼祝髪出家以從事於勸<lb/>
募而幸有成功子能發此勇猛心乎曰吾業已棄家而<lb/>
<pb n="KR4e0232_WYG_008-12a"/>
壊服矣則又問之曰林上人父子拮据十年中間沿門<lb/>
請乞之勞躬親畚築之苦與夫銖積寸纍早作夜息寒<lb/>
暑無間之勤渠子能辦此堅固心乎曰吾已矢之神明<lb/>
死生以之不再計矣余合掌而作曰有是哉以此聚緣<lb/>
何緣不集以此辦事何事不成余不云乎聖堂之橋急<lb/>
於姚浜則子之功易於林上人也決矣夫人之營福田<lb/>
利益也如建祠宇崇經像種種諸緣皆不急於百姓而<lb/>
以為能植後生之福故汲汲焉破慳囊而為之橋梁以<lb/>
<pb n="KR4e0232_WYG_008-12b"/>
通往來便行旅一境之所急其利在目前而福田善果<lb/>
又植之於無窮子倡之而人有不樂赴者乎子苐持吾<lb/>
言而告之遂書之以為疏<lb/>
　　重建五方賢聖殿疏<lb/>
五方賢聖者不知其為何神吳越之間廟而祀之者所<lb/>
在皆是而尤著於吾吳之楞伽山山去郡十里禱祀無<lb/>
虛日相傳以為石湖一片水為神所據舟行不敢遺穢<lb/>
濁湖中犯之者禍立至吳中祀神皆設聖母五侯五夫<lb/>
<pb n="KR4e0232_WYG_008-13a"/>
人位潔粢盛陳歌樂婆娑累日夕其讚神之詞敘置始<lb/>
末甚詳甚異不知何所本大要巫者傅㑹之耳以五月<lb/>
十八日為神之誕辰其期輙盛儀從皷樂以迎神謂之<lb/>
賽㑹而獨吾槎里為尤盛里中往時富賈輻輳競為珍<lb/>
異結束以相誇耀今且日就凋弊而此風猶相沿不絶<lb/>
毎㑹出旌旗隊仗輿服歌吹費以千計四方觀者舟車<lb/>
闐隘親朋高㑹酒食宴樂之費復以千計毎嵗節而省<lb/>
之可以為一境備荒之儲而愚民不可以慮逺予又不<lb/>
<pb n="KR4e0232_WYG_008-13b"/>
敢以不尊不信之言而戶說之徒有歎息而已古者謂<lb/>
先成民而後致力於神夫事神之禮固不可廢也要以<lb/>
無民而神何依則夫竭民以事神神亦何利焉且民之<lb/>
所以敬事神而不敢違也夫固謂神之聰明正直有靈<lb/>
於人者也今有疾痛寃抑而不得控於君上官長者則<lb/>
號呼鬼神而求其應此以神為何如者乎及其所以媚<lb/>
神而事之以非禮者乃即以其欺君上官長者施之豈<lb/>
今之為神者亦皆攬權勢作威福喜諂佞而不恤下民<lb/>
<pb n="KR4e0232_WYG_008-14a"/>
之私不凜上帝之鑒者乎則吾不得而知之也已去年<lb/>
廣濟胡侯來宰吾邑期月而政清鋤豪剔姧鄉閭懾息<lb/>
故事賽神主事者先期醵金既具而後舉事至是懼以<lb/>
淫祀靡民財干賢令君之神明相戒不敢動顧金業以<lb/>
醵亾何乃謀新神之祠宇而以不足者告之十方蘄共<lb/>
成之度其費止百金而可省千金之費興作在一時而<lb/>
可圖數十年安静之利所謂彼善於此者也主事者來<lb/>
乞疏於予予告之曰方今賢侯在上有鄴令投巫之明<lb/>
<pb n="KR4e0232_WYG_008-14b"/>
故能回一國之狂酲而使之敦本節儉豈徒人哉神亦<lb/>
聴之矣夫神道之禍淫福善固常在逺近之間不可以<lb/>
不畏也吾聞昔之賽神者科斂若干乾没若干今之新<lb/>
祠宇者科斂若干乾没若干盖有之矣吾且知之而況<lb/>
於神乎以為無神則已以為有神是媚神而干神之怒<lb/>
以自求禍也不如其已也請以此言質主事者并質之<lb/>
大衆<lb/>
　　重修香雪菴疏<lb/>
<pb n="KR4e0232_WYG_008-15a"/>
香雪居在彈山之麓西蜀中懐法師隠處也余往嵗過<lb/>
山中從顧山人問香雪披松覔境經邱歴壑已而茶煙<lb/>
起於樹間經聲逹於籬外頺垣矮屋僅可容膝蒲團鐘<lb/>
磬約畧麤具而軒窻几席居然絶塵是日恨不遇師然<lb/>
巳想見高致矣又明年余家居去山二百里師之高足<lb/>
忽過余而告曰香雪居且圮矣將新之若何余曰是宜<lb/>
新矣余數年前讀書彈山不聞有香雪之名是不數年<lb/>
耳而圮易圮哉雖然其圮之易也新之是不難矣環彈<lb/>
<pb n="KR4e0232_WYG_008-15b"/>
山三十里皆梅花時澷山照野腰輿而行憑高而矚如<lb/>
在兠羅綿世界中香雪所由名也如是何可無居況高<lb/>
人道流之居哉如是居何可無新諸檀越莫作功德想<lb/>
但為湖山㸃綴它日以看花到山中者遊屐既倦小憇<lb/>
柴扉松戶之閒與師清言啜茗亦一韻事也余往時買<lb/>
山西磧下將搆閣以居名之曰六浮未成輒棄去故余<lb/>
有登盤螭訪覺如上人詩曰六浮山閣今非主六浮居<lb/>
士居無處欲乞一單終餘年坐對青山叅活句今又將<lb/>
<pb n="KR4e0232_WYG_008-16a"/>
從香雪居中借一單矣山中篔洲居士聞修道人皆余<lb/>
友也試以此語之<lb/>
　　白鶴寺募建三元殿疏<lb/>
白鶴寺創建三元祠寺僧持疏來請余謂之曰三元道<lb/>
敎也以佛子奉祠何居僧曰吾聞之三元盖觀音大士<lb/>
化身也余曰此不經之言也不可以惑智者無已則有<lb/>
説焉夫佛所為真常妙淨之理不可以戶而説之也得<lb/>
其所為因果報應者使蚩蚩之民有所利而為善懼而<lb/>
<pb n="KR4e0232_WYG_008-16b"/>
不為惡如是而已可矣是故鬼神之事儒者常言之至<lb/>
佛氏而其理始著惟其因果報應之毫不可誣也三元<lb/>
注人死生禍福其道要於癉惡章善而已固佛事之外<lb/>
䕶而名敎之功臣也祠之誰曰不宜三元之跡冣顯於<lb/>
雲臺山千里之外重繭而至以瓣香告虔者絡繹不絶<lb/>
其人素有穢行或齋戒不謹往往神即殛之自暴其過<lb/>
於衆中衆無不齧指相戒如七月間事甚異今之議建<lb/>
祠者亦從衆意也雖然更有說焉夫今之建祠白鶴者<lb/>
<pb n="KR4e0232_WYG_008-17a"/>
皆嵗禱雲臺者也建祠之後將舍白鶴而之雲臺乎舍<lb/>
白鶴而之雲臺非建祠意也則將舍雲臺而就白鶴夫<lb/>
舍雲臺而就白鶴何也果以神無不之乎抑憚雲臺之<lb/>
靈爽而借以為寛假地乎夫借以為寛假地則祠與不<lb/>
祠何異焉必曰神無不之也其在白鶴猶其在雲臺也<lb/>
三元之威神實震叠於厥心則廟貌香火亦皆其跡也<lb/>
庶其去惡從善以母㤀七月之事三元其祐之哉寺僧<lb/>
曰善遂書之以告大衆<lb/>
<pb n="KR4e0232_WYG_008-17b"/>
　　僧可上人結菴徑山緣起<lb/>
不見雪嶠師五年矣僧可上人忽自雙徑持師書問至<lb/>
捧之欣然上人余邑産也出家六年而始得從師於雙<lb/>
徑師令叅無字話遂欲結菴相傍依師終身其志有足<lb/>
嘉者雪師嘗謂余言少時偶有所疑出家叅訪無所遇<lb/>
毎疑情一發寢食俱廢一日忽然有得大笑失足墮崕<lb/>
下遂損其鼻後住雙髻峰有詩云青山箇箇伸頭看看<lb/>
我菴中喫苦茶其風致如此上人還見雪師麽不然結<lb/>
<pb n="KR4e0232_WYG_008-18a"/>
菴且是第二義諸檀越還見上人麽不然且與結菴去<lb/>
他日菴成居士要來菴中同喫苦茶也<lb/>
　　陳忠菴募緣疏<lb/>
夏日臥疴檀園有扣門者云自雲棲來亟披衣迎之則<lb/>
一老宿也貌龎古而儀質雅望而知為雲棲法派矣乃<lb/>
與之語土音也怪而扣之知為鄉之人而叅學於雲棲<lb/>
者也曰今何居則已去雲棲而居於真如之里矣曰已<lb/>
去雲棲而何以來曰余所居之菴舊名陳忠湫隘不能<lb/>
<pb n="KR4e0232_WYG_008-18b"/>
致香火余將有所營也乞居士一言以告之十方余曰<lb/>
有是哉師不稱雲棲則已師稱雲棲則固已知雲棲之<lb/>
敎令矣昔先師之舉事也未嘗以方寸之牘聞於四方<lb/>
且平日戒其徒無以雲棲之名募凜然若以為非義而<lb/>
不可干然而金石土木之工不脛而集俄而為崇臺俄<lb/>
而為複閣俄而為虚堂俄而為曲室俄而為貝葉珠函<lb/>
莊嚴相好人力不勞而日新富有何也此豈非先師之<lb/>
徳感神歟今師將具先師之徳則募無庸也將守先師<lb/>
<pb n="KR4e0232_WYG_008-19a"/>
之戒則募又不可也又何以余之言為曰固也余不他<lb/>
適而適子以子固雲棲之弟子也夫能以雲棲之敎令<lb/>
先師之遺意牘而告於四方不賢於募乎若世之募者<lb/>
余固已知之矣上人名廣洪募建大士閣暨關聖帝君<lb/>
殿次第修舉視其力焉<lb/>
　<lb/>
　<lb/>
　<lb/>
<pb n="KR4e0232_WYG_008-19b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　檀園集巻八<lb/>
</p>
<p>
</p>
  </div>
</body>
</text>
</TEI>