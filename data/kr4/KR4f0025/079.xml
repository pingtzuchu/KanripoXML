<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4f0025_SBCK_079-1a"/>
曝書亭集卷第七十九<lb/>
　　　　　　　　　　　　秀水　朱彝尊　錫鬯<lb/>
　墓誌銘<hi>六</hi>
　　　烈婦楊氏墓誌銘<lb/>
華亭之郷伍胥浦之右有水曰璜溪陳氏丗居其上烈婦楊<lb/>
氏者儒學生諱某之子給事中諱某之孫嫁陳某生三子一<lb/>
女歲在乙酉八月松江城破游卒乘勝至璜溪執陳其斧傷<lb/>
其首烈婦奔救其夫卒舍某執婦某得脫婦紿卒曰毋縛我<lb/>
我走及汝卒信之比登舟遽躍入溪中死時年三十有一陳<lb/>
氏之僕有妻曰張惜匿葭葦中見婦死狀兵退其長子曰治<lb/>
年十二號于溪畔越二日婦尸浮溪面得就斂當是時游卒<lb/>
大掠溪上一婦投溪之東曰徽州商人孫氏之媪一婦投溪<lb/>
<pb n="KR4f0025_SBCK_079-1b"/>
之西曰儒學生孫諤妻顧氏三人皆完節死烈婦幼能讀毛<lb/>
詩孝經列女傳平居訓子女不輟舎傍有梅三十本皆其手<lb/>
植蓋至今存也治好學多材藝游于京師以醫自給將歸葬<lb/>
其母乞其友秀水朱彝尊爲銘銘曰<lb/>
溪之水沄沄若斧者墳於戲女子而烈如是旣活其夫乃捐<lb/>
其軀有子也賢壼行斯傳我銘于石南史是擇<lb/>
　　　蔣孺人墓誌銘<lb/>
康熙二十有三年彞尊謫官居京師之宣南坊武進龔勝玉<lb/>
持束紡升堂再拜請銘其祖妣蔣孺人之墓彝尊老矣而文<lb/>
不加進恒自恧許之而未果作也後三年勝玉復謁予宣北<lb/>
坊固以請乃取其季父燾所爲行狀誌之曰<lb/>
孺人姓蔣氏先丗侯爵也自宜興從府城曰某曽祖考也曰<lb/>
<pb n="KR4f0025_SBCK_079-2a"/>
某江西吉安府通判祖考也曰某國子監生考也年二十三<lb/>
歸龔某事孀姑以孝姑殁哭盡哀上膳縿幕無異事生者其<lb/>
持家以儉蒿簪布裠躬自操作相夫子三十年生産日益旣<lb/>
遭亂率其子士槱匿深村葭葦中士槱中溼疾殞叔子士黯<lb/>
亦殤越三年而寡孺人少知書能讀孝經列女傳敎其子若<lb/>
孫讀書歳時膢臘修祀事惟謹門以内肅然睦于娣姒族人<lb/>
喪葬輒以錢資之有貸者靡勿與與不責其必償也孺人年<lb/>
七十季子士燕以治曆官欽天監歷科博士假歸於是五子<lb/>
及婦十孫咸奉觴爲夀鄰里以爲榮旣而士燕又死歲在己<lb/>
未孺人亦以疾卒享年七十有七子男八人女一人孫男若干<lb/>
人女若干人曽孫男若干人女若干人勝玉好學有文以國<lb/>
子監生知名一時昔河東柳宗元于其母盧叔妣陸伯祖妣<lb/>
<pb n="KR4f0025_SBCK_079-2b"/>
李皆不外求而爲之誌勝玉宜古是師顧數請于予予則烏<lb/>
能詳孺人之壼行也系之以銘銘曰<lb/>
杞也姒宋也子楚也芉蔣諸姬文公裔封通侯陽羨里後徙<lb/>
郡世膴仕孺人賢爲龔婦孝厥姑配嘉耦訓子孫勤莫比善<lb/>
必昌自今始蓼莪山樹枌梓井同穴葬于是勒吾銘庶垂久<lb/>
　　　朱孺人墓誌銘<lb/>
先太傅文恪公有女二人其一作配臨安縣儒學敎諭平湖<lb/>
陸君瀹原彞尊之王姑也生子埜以能詩聞于時女嫁劉炳<lb/>
圖文恪公子女中孺人最少年十四嬪于陸氏族黨交稱其<lb/>
賢敬以事姑謙以接娣姒儉以自處家人外内忘其爲宰輔<lb/>
臣女也孺人生于萬曆三十八年正月日殁于崇禎十六年<lb/>
十一月日年三十四卒之日一女甫嫁子猶未㛰也陸君悼<lb/>
<pb n="KR4f0025_SBCK_079-3a"/>
孺人不已遂不復娶獨居四十年及卒有孫四人曾孫男女<lb/>
七人於是埜舁孺人之柩祔葬于東湖之鱗圩屬彞尊爲銘<lb/>
彞尊生時先太傅已卒是時曽祖王母何太夫人尚存孺人<lb/>
歲歸寧者再伯叔晜弟姑姊妹羅拜于堂猶記孺人貌言必<lb/>
莊行坐皆有矩度今老矣回首少日事若夢寐先人北門之<lb/>
宅曩之聚族居者已不可問及孺人之葬北門羣從少長零<lb/>
落殆半銘其墓不禁涕泗之下也銘曰<lb/>
朱氏之先居商河之滸贈少保者孺人曽祖祖同厥官太傅<lb/>
爲父實相熹宗事在策府陸亦清門莊簡後昆夫也通儒子<lb/>
才逸羣齒雖不永後嗣則繁東湖之濆松柏在原兆基井椁<lb/>
孔固且安孰銘幽宅乃其歸孫<lb/>
　　　嚴孺人墓誌銘<lb/>
<pb n="KR4f0025_SBCK_079-3b"/>
常熟隱湖之濵隱君子毛翁居焉其繼室曰嚴孺人孺人者<lb/>
明光禄大夫太子太保吏部尚書武英殿大學士贈少保諡<lb/>
文靖諱訥之曽孫隆慶丁卯郷貢進士承廕中書科中書舍<lb/>
人諱治之孫國子監生諱枏之女年二十有三嬪于毛氏孺<lb/>
人生長髙族旣嫁卻綺紈金翠之飾簪萬裙布甘與翁偕隱<lb/>
翁先有母戈甫昏疾篤孺人居姑喪所以致其孝者無不盡<lb/>
也翁先有一子三女孺人撫之若己出所以用其慈者無不<lb/>
周也翁于家祭折衷司馬氏書儀朱子家禮行之孺人潔治<lb/>
錡釜所以將其敬者無不專也翁從游錢尚書謙益之門勤<lb/>
學嗜古博覽典籍謂經術必本漢唐庶窮源得以津逮乃于<lb/>
崇禎元年開犂棗之局發雕經十三史十七于所居汲古閣<lb/>
下時諸務未中條理明年孺人來主中饋分命傔僕各執其<lb/>
<pb n="KR4f0025_SBCK_079-4a"/>
役讎勘之賔剞劂之工裝潢熟紙之匠各從其宜秩然有序<lb/>
則孺人内助之力居多自元典章用宋熙寜經義取士所主<lb/>
傳注率本淳熙諸儒明因之經生立異義者黜又以灑埽應<lb/>
對進退易古小學其後書數方名均置不講而識文字者寡<lb/>
矣挾三家村夫子兔園冊足以取髙第縻好爵而有餘無事<lb/>
洽聞周見也翁深憂之力搜祕冊經史而外百家九流下至<lb/>
傳奇小說廣爲鏤板由是毛氏鋟本走天下翁旣沒孺人持<lb/>
門戸又二十一年其季子扆精小學傳寫諸家金石書画記<lb/>
及古五曹九章算經思盡刋刻以行可謂善述先人之事者<lb/>
巳翁初名鳳苞字子晋後更名晉別字潛在天啓崇禎間屢<lb/>
試于郷不利兵後遂髙蹈不出有子五孺人出者四曰褒曰<lb/>
衮曰表存者扆也孫二十人曽孫二十三人翁之葬也錢尚<lb/>
<pb n="KR4f0025_SBCK_079-4b"/>
書銘其藏矣今以孺人祔扆率其諸兄之子來請銘銘曰<lb/>
裴宗五眷李族三祖志尚詩書相門之女河間汲郡抱經以<lb/>
傳隱君嘉耦其功嫓焉同穴旣封考宅永久我作斯銘竊附<lb/>
蒙叟<lb/>
　　　王淑人墓誌銘<lb/>
淑人諱克榮姓王氏順天宛平人今保和殿大學士太子太<lb/>
傅兼禮部尚書加三級熙之女光禄大夫太子太保禮部尚<lb/>
書諡文貞諱崇簡之孫布政司使贈太子太保禮部尚書諱<lb/>
愛之曽孫太子少保吏部左侍郎山隂胡公諱兆龍之子婦<lb/>
河南提刑按察司使介祉之配也<lb/>
丗祖章皇帝時王公胡公並以翰苑受知備顧問侍左右兩<lb/>
公交好日篤同居禁近無間言旣而胡公沒遺産甚薄公配<lb/>
<pb n="KR4f0025_SBCK_079-5a"/>
劉夫人鞠育三嵗孤比長延經師敎之學脩脯必豐又睦于<lb/>
懿親日費恒詘持門戸甚力王公每歎其賢曰吾當以女爲<lb/>
之婦於是淑人年十五歸于按察君事姑惟謹不以生長冨<lb/>
貴自矜也君旣通籍爲工部營繕司員外郎遷兵部車駕司<lb/>
郎中以清白自勵俸入苦不支淑人拆花鈿易米鬻嫁具于<lb/>
市不少靳及出爲湖廣按察司僉事督理驛鹽事務會<lb/>
王師平雲南凱旋檣櫓轅馬絡繹于楚君治公務不遑啓居<lb/>
淑人事其姑彌謹明年君移官山東布政司參議督漕運駐<lb/>
德州未行而淑人卒卒後遇　覃恩誥贈恭人進贈淑人生<lb/>
于順治十七年十月甲寅沒于康熙二十二年七月辛巳年<lb/>
僅二十有三淑人産五女其三夭謂按察君曰姑老矣宜亟<lb/>
見孫爲置妾媵二人視之若娣妹然及淑人沒舉子三人女<lb/>
<pb n="KR4f0025_SBCK_079-5b"/>
四人嗚呼婦德之難也貴則淩長才則嫉下蓋往往然矣淑<lb/>
人孝事其姑順事夫子而仁以逮下可不謂賢乎且匪獨淑<lb/>
人之賢亦以見王公門内之訓之嚴交友之厚而按察君伉<lb/>
儷之重自淑人沒後十年不更娶皆人之所難能也巳銘曰<lb/>
以淑人之德曽不永年迴鸞有紙賁于下泉伐石于燕奪玉<lb/>
之白刻我銘詩可永無泐<lb/>
　　　孫恭人墓誌銘<lb/>
戸部廣西清吏司員外郎休寧程君岳造予旅館奉幣稽首<lb/>
而曰曩者屯溪石橋之建先生記之以文道先君子爲德于<lb/>
郷里甚備今不幸先恭人喪將合葬于某原卜兆有日冀先<lb/>
生一言掩諸幽敢以請予不敢辭迺按狀誌之曰<lb/>
恭人姓孫氏丗居縣之西山父處士某有五女不生男子恭<lb/>
<pb n="KR4f0025_SBCK_079-6a"/>
人最少嫺内則處士憐之及笄歸程翁子謙翁逺服賈貿遷<lb/>
滁泗潁亳諸州恭人家居事舅姑盡力潔盤餐而能飭躬以<lb/>
儉暇課臧僕種紫爪白莧蔬果繞牆屋夜督女婢篝火治機<lb/>
絞以爲常惟敎二子厚脩脯延名師講經義每放假叩以所<lb/>
學則色喜謀于夫子置祭田春秋聮其宗族又念所生之不<lb/>
祀也別爲祠屋立栗主俾二子陳俎豆拜焉賙戚懿之窮者<lb/>
賵鄰里郷黨之死喪者至率水之隄屯溪之石梁動費金錢<lb/>
累萬恭人悉勸翁成之蓋翁固樂善不倦亦由恭人傾箱篋<lb/>
不少靳蓋所見者逺而所施者弘矣今丗禄之家夫不以智<lb/>
率婦不以義從往往爲之婦者輒制其夫夫亦甘受制而不<lb/>
知恥即爲善之念油然根于心而管鑰恒司于内雖銖兩之<lb/>
需不謀諸婦不可得由是失其初心者不少也惟浮屠道士<lb/>
<pb n="KR4f0025_SBCK_079-6b"/>
營造動以禍福惑愚婦人則施予者有焉以予聞恭人臨沒<lb/>
誡其子勿作佛事嗚呼恭人孜孜爲善若是特不惑于二氏<lb/>
此士君子所難能也已恭人生于明崇禎元年月日卒以康<lb/>
熙四十二年月日享年七十有六以　覃恩誥封子二人長<lb/>
即員外君次崙内閣中書舍人出嗣丗父後女三人均嫁士<lb/>
族孫男五人女一人曽孫男一人銘曰<lb/>
德積于身寧責報于子孫然不爽者天徵信者文吾銘其藏<lb/>
豈惟以貽程氏之後昆<lb/>
　　　馮媪冡銘<lb/>
嘉興縣治東南三十里曰練浦浦之東民居曰馮村村之女<lb/>
有終身不嫁年六十七以死者曰馮媪媪之兄歸安縣儒學<lb/>
敎諭馮君也葬媪于君之宅西二十步而誌之以文者君女<lb/>
<pb n="KR4f0025_SBCK_079-7a"/>
壻朱彛尊方媪年少父母欲嫁之媪之言曰吾好直言而貌<lb/>
樸好直言必獲罪翁姑貌樸則不禮于壻嫁焉未有不困者<lb/>
也吾從兄㛮以居而送父母老何以嫁爲馮君憫其言不復<lb/>
強也媪之父母旣沒食于其兄者四十年君旣就官乃依予<lb/>
妻以居抱予子女甚謹予游嶺南歲丁酉正月媪以疾卒予<lb/>
妻視其殮殯焉予哀媪無祀爰封以土銘其藏在某年月日<lb/>
嗟夫婦人之義從一而終嫁而寡守貞宜也其或未嫁而夫<lb/>
死雖未從之以身守其言不改其節蓋丗之所難能故或旌<lb/>
其門或表其閭則猶有名焉若媪之貞無得而名焉者也予<lb/>
嘗疑媪迷惑佛氏之言詢之馮君曁予妻則媪生平未嘗事<lb/>
佛異哉媪之所以自處也銘曰<lb/>
猗女子之不字無非無儀瘞汝銘汝夫又奚嗟<lb/>
<pb n="KR4f0025_SBCK_079-7b"/>
　　　葉嫗冡銘<lb/>
葉嫗者乳予于襁褓者也予生四齡嫗歸歸九年浙東西大<lb/>
旱飛蝗蔽天歲饑人相食而嫗之夫適死因就食予家予家<lb/>
自先太傅文恪公以宰輔歸里家無儲粟先大父繼之益以<lb/>
廉節自礪知楚雄府事還力不能具舟楫至是先大父已卒<lb/>
先處士安度先生家計愈窘嘗至絶食從祖諱大定通判成<lb/>
都以蜀江米四斛貽處士米色殷而糲食之咽喉若中魚骨<lb/>
嫗不得飽乃流涕辭去十年之中凡五嫁而夫輒貧嘗語人<lb/>
曰安得十郎驟冨使我老不復更嫁乎其言可憫如是十郎<lb/>
謂予也嫗年七十有一而死死之日後夫益貧予妻爲典衣<lb/>
買棺以殮越眀年戊申予在濟南聞而哀之資其夫錢若干<lb/>
俾往瘞焉寄之以銘曰<lb/>
<pb n="KR4f0025_SBCK_079-8a"/>
婦人五嫁理則不可貧實驅之否誰依者傷哉貧乎乃至辱<lb/>
其身乎<lb/>
曝書亭集卷第七十九<lb/>
<pb n="KR4f0025_SBCK_079-8b"/>
</p>
<p>
</p>
  </div>
</body>
</text>
</TEI>