<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4f0025_SBCK_001-1a"/>
曝書亭集卷第一<lb/>
　　　　　　　　　　　　秀水　朱彞尊　錫鬯<lb/>
　賦<lb/>
　　　謁孔林賦<lb/>
粤以屠維作噩之年我來自東至於仙源斯時也壇杏花繁<lb/>
庭檜甲坼元和之犧象畢陳闕里之榛蕪盡闢旣釋菜於廟<lb/>
堂旋探書於屋壁乃有百石卒史導我周行牽車魯城之北<lb/>
緤馬洙水之陽即大庭之遺庫循端木之故場驕孫祔兮居<lb/>
前聖子蔵兮在左自黃玉之封緘閟幽宮而密鎖隕長鯨兮<lb/>
不驚懾祖龍兮逺禍除荆棘之叢生罕翔禽之飛墮雨露旣<lb/>
濡遲景東隅整衣裳之肅肅正顔色之愉愉展謁方終誕尋<lb/>
往蹟超白兔之深溝撫青羊之卧石爰有草也苞蓍其名守<lb/>
<pb n="KR4f0025_SBCK_001-1b"/>
之以龜一夲百莖我求其德洵圎且靈爰有木也題之以楷<lb/>
非柏非樅靡癭靡廆歷千禩而長新貫四時而不改惟先師<lb/>
之遺澤道莫著乎六經配光華于日月若迭奏之琴箏降而<lb/>
後儒各事采獲中文古文之書先天後天之易目鄭衞以淫<lb/>
邪誣春秋以深刻藐往哲之嘉謨恒末師之是則滔滔天下<lb/>
後死其悲安得起素王於泉壤操筆削而正之我思古人恥<lb/>
同汚俗或六聘而收身或三詔而逃禄或依李充之山或就<lb/>
張超之谷潛戸壁于服䖍變姓名于梅福入源水兮栽桃隱<lb/>
丹霞兮種竹詎如此地桑海不遷可游可息有歌有絃耳不<lb/>
聞僧尼之魚板目不覩旗鼓之樓船樂土樂土速營一廛願<lb/>
爲林戸躬耕墓田庶㡬近聖人之居讀聖人之書將不得爲<lb/>
聖人之徒也與<lb/>
<pb n="KR4f0025_SBCK_001-2a"/>
　　　春蒐賦<lb/>
皇帝御宇十有八年握金鏡運玉璇超百王之聖域漱六藝<lb/>
之神淵德無逺而勿屆聲有濯而彌宣舞兩階之干羽靖萬<lb/>
里之戈鋋雨洗炎洲之瘴波澄閩海之煙聿將秩祀衡岳厎<lb/>
定巴滇猶克嚴夫武事洵無逸而有䖍乃<lb/>
命僕臣乃<lb/>
召司馬選烝徒以大蒐諏吉日於小雅晉鼓則百二咸陳虞<lb/>
旌則東西來下車鏤象以斒斕駟飛黃而白赭風清𬗋陌之<lb/>
塵天闊黃圗之野於是乎駕六駮從百官建九斿緫三單經<lb/>
長楊陟上蘭遵路直從橋安歷平原之膴膴瞻秀木之丸丸<lb/>
雲霏霏兮五色山磊磊兮層巒斯時也穀雨新晴暮春之序<lb/>
劒乍捧乎金人觴甫浮於鶴羽亞繁杏兮山郵舒崇桃於野<lb/>
<pb n="KR4f0025_SBCK_001-2b"/>
圃藥苗則的的依䦨菖葉則靑青被渚粉颺鳳子之衣緑潤<lb/>
桐孫之乳雉角角兮晨飛烏啞啞兮晚翥兔趯趯兮淺草之<lb/>
叢鹿呦呦兮平林之塢爾乃刷霧鬛騰風鬉擊鷙鳥搏毅蟲<lb/>
落驚雌駭髙雄輕裘兮不御暄景兮方融釋其一面之網射<lb/>
以九和之弓三驅兮四牡一發兮五豵於焉斂綏章徹表貊<lb/>
張幔城羅藻帟息蔭乎髙林容與乎秀澤數獸計鮮犒勤讚<lb/>
獲大庖不盈<lb/>
乾心有懌用訓儉而昭仁豈丘崇而山積調六膳而作甘飲<lb/>
三漿其如液則有飛龍之舸鳴鶴之舟梁排雁齒水漲鴨頭<lb/>
和迴波之妙曲詠在藻於中流沙停振鷺櫂起眠鷗白魚湧<lb/>
躍黃鵠翔留勝昆明之習戰與華林之泝遊於是川后效珍<lb/>
河宗輸寶山出醴泉地生朱草鐫十鼓於岐陽列三山於蓬<lb/>
<pb n="KR4f0025_SBCK_001-3a"/>
島<lb/>
天子師湯文之裕民法軒轅之訪道省四野之耕農問百年<lb/>
之耆老照華薄以春曦浹恩膏於靈沼爭擊壤兮康衢永銷<lb/>
兵兮海表在昔成王繼序四征弗庭旣巡侯甸萬國咸寧曁<lb/>
漢文帝邊宇肅淸猶選良家於六郡躬戎服而治兵稽春蒐<lb/>
之盛禮允治丗之大經豈其賔客是燕乾豆是營惟居安而<lb/>
必慮斯坐致夫太平敢擬廣成之頌用垂休美之聲<lb/>
　　　太極圗賦<lb/>
原夫黄牙欲發蒼精未垠一氣融結萬象胚渾馮馮翼翼烟<lb/>
烟煴煴睢睢盱盱緜緜分分旣龎鴻之莫兆何聲臭之可聞<lb/>
量則包夫清濁質斯合乎昭昏謂虚無而有象運妙有而無<lb/>
鄰鴻靈幽紛泰貞蠢闢混成天地之先互藏陰陽之宅觀動<lb/>
<pb n="KR4f0025_SBCK_001-3b"/>
靜兮無端占迴游兮不隔譬水車之恒轉類果核之未坼爾<lb/>
其理則貫一象實函三白麟之書莫吐赤雀之籙未銜名雖<lb/>
傳乎十翼義尚晦乎周耼啓華山之妙藴藉營道之幽探种<lb/>
穆祕師授之說朱陸滋異同之談至希至微無偏無側一翕<lb/>
一施半白半黒外若離玦中如含薏萬物於焉化生五行之<lb/>
所糾纆成能設位圖往鏡來化一氣甄三才天根啓月窟開<lb/>
悟儒言於冥賾允經學之倫魁乃知聖人能備全體先知可<lb/>
詔後覺大道爲事物之母<lb/>
天子有簡能之學用廣運而不窮信範圍之非邈願永繪於<lb/>
丹扆方金鑑之在握<lb/>
　　　夜明木賦同澤州陳侍郎作<lb/>
皇帝避暑於興州時維昭陽大淵獻之秋尋捺鉢之舊蹟啓<lb/>
<pb n="KR4f0025_SBCK_001-4a"/>
帳殿於仙陬六屯内肅千廬外周雲容容兮四合水決決兮<lb/>
交流風䬃䬃兮徐來雨霏霏兮乍收爰有物焉星芒遥逗明<lb/>
滅露螢之尾吐吞火雞之咮謂野燒而不延疑神燈而未輳<lb/>
迺<lb/>
命俞騎即而視之是爲廆木有枿無枝黝同桴炭澀若榴皮<lb/>
如場之轉碌碡如繂之拽豐碑載以堅車駕之健犢入重關<lb/>
度平谷選郢匠以運斤俾奄人以司局舍科上槁存堅多心<lb/>
近<lb/>
天顔兮咫尺位祕宇之崇深鑚不勞兮司爟燎無灼兮烘煁<lb/>
等璧夜光類珠宵映方角枕而輝盈比風簾而神定四照儷<lb/>
若木之華　六宮擬賔連之慶豈非<lb/>
聖德之咸臨固無逺而弗鏡宜坤珍之畢效雖枯木朽株亦<lb/>
<pb n="KR4f0025_SBCK_001-4b"/>
疇德而瑞<lb/>
聖<lb/>
　　　省方賦<lb/>
歲在甲子曆應上元<lb/>
聖化翔洽東汜西崑九州之外郡縣重譯而至橋門嘉穀駢<lb/>
穗濁河澂源於時山祇望<lb/>
幸臣庶上言請欽祡以郊岱或奉符而封巒<lb/>
天子思省方以設敎用求莫而監觀踐六十四民之遥迹省<lb/>
七十二后之彌文吉日旣諏<lb/>
德音斯布蠲六軍所過之租減四方惟正之賦推<lb/>
湛恩於槐宸霈解澤於棘路神人交贊遐邇樂附願儲祉以<lb/>
慶成共希光而景騖迺以九月辛卯農事備收七騶始駕百<lb/>
<pb n="KR4f0025_SBCK_001-5a"/>
工方休扈千官於<lb/>
行所勒五營於道陬旣伯旣禱爰豫爰遊承曲瑵之璇蓋建<lb/>
太常之辰旒導以金鉦瓊鈒驂以紫燕玉虯鳴葭而雲韶並<lb/>
和駐䍐而星廬外周黄圖三輔靑壤千里濟鬲津以無波履<lb/>
平原其如砥則有單椒秀澤之山側坎飛輪之水橋號鵲華<lb/>
湖名蓮子踰歷下之舊城尋介丘之遺趾美哉左海山有岱<lb/>
宗閭啓仙人之石官存大夫之松天雞鳴而躍日<lb/>
宸駕至而呼嵩徹稭席蒲車之制罷泥金檢玉之封於焉訪<lb/>
淮土之仙茅驗吳門之白馬渡河則神獻其賨遵海而風不<lb/>
鳴瓦泛藻舟於中流息參旗於大野越南兖與南徐溯吳下<lb/>
而白下<lb/>
帝有恩言宣示函夏眺勝國之蒿萊封蔣陵之松檟<lb/>
<pb n="KR4f0025_SBCK_001-5b"/>
德無施而不徧<lb/>
恩未沾者蓋寡由是展軨素王之里致齋金絲之堂陳元和<lb/>
之犧象循闕里之宮牆懸車在廟遺硯在牀肅拜杏壇之上<lb/>
翔步檜庭之旁洵禮隆乎三古而事冠乎百王衡律旣同秩<lb/>
祀有典振旅則邇考祥斯逺覽四瀆而經五州乍六旬而還<lb/>
輦<lb/>
兩宮交恱萬姓齊忭粤若稽古時致太平必命掌故登封告<lb/>
成或紀社首繹繹或禮云云亭亭石㙳石距之狀金匱玉匱<lb/>
之形祺安禪安之樂封壇覲壇之銘莫不雲連帳殿雷動山<lb/>
庭未有諮詢疾苦彰癉濁淸不警不蹕不震不驚凡髙年之<lb/>
耆老尺口之童嬰婦子所集商旅所經咸得覲<lb/>
天顔於咫尺瞻仙仗於郊坰至若<lb/>
<pb n="KR4f0025_SBCK_001-6a"/>
天縱之能溢於筆墨月璧星珠寶題靈式鸞蹤鳳藻被物成<lb/>
飾轢唐帝之八分陋宋宗之飛白扁榜峩峩發舒心畫蔭之<lb/>
華榱勒之貞石誠與日月雲漢共昭垂於無極者也<lb/>
　　　湘湖賦<lb/>
歲柔兆困敦兮是月維陽辭鑑水之一曲兮言歸故郷遵大<lb/>
路于蕭山兮猶勾踐之舊疆舍予舟于城闕兮别問渡于陂<lb/>
塘踐荒塗之幽辟兮山是越而湖湘圍列岫之周遭兮匯一<lb/>
水于中央蓴絲荇帶齊消歇兮澄百頃之波光相兹湖之寥<lb/>
闊兮溯蒼蒼之葭葦漾輕舠而如所如兮逾五里而十里鮮<lb/>
澤農之耕作兮但罛師之棲止雉角角以飛鳴兮鷺娟娟而<lb/>
停峙瞻牛頭與苧蘿兮信不逺而伊邇愛山川之清淑兮斯<lb/>
生長夫西子洵明豔之絶倫兮直夫差之一死以餘曁爲諸<lb/>
<pb n="KR4f0025_SBCK_001-6b"/>
曁兮驗往牒之非是眺越王之故崢兮丁國步之迍邅會稽<lb/>
不可保兮稱臣妾而播遷洊臨江而祖道兮奏哀曲于烏鳶<lb/>
迨返國而渡三津兮惟八臣四友謀猷之後先旣十年而生<lb/>
聚兮更敎訓之十年簡俊士之四萬兮率君子之六千誕一<lb/>
舉而沼吳兮齊衣錦而師旋讎九丗而當復兮豈身恥辱而<lb/>
忘焉志旣立而轉死爲霸兮胡後之人獨不然他山難久留<lb/>
兮問西陵而前路夕旣濟于錢唐兮尚踟躕而迴顧徒弔古<lb/>
而慨慷兮惜年歲之遲暮<lb/>
　　　水木明瑟園賦<hi>并序</hi>
僕生平不耐作賦雖以賦通籍非稱意之作不存也康熙甲<lb/>
申八月陸上舍貽書相要過上沙别業遂汎舟木瀆取道靈<lb/>
巖以往抵其閭則吳趨數子在焉愛其水木明瑟取以名園<lb/>
<pb n="KR4f0025_SBCK_001-7a"/>
上舎延賔治具飲饌豐潔主客醉飽留七日乃還念勝引之<lb/>
難再也成賦一篇先民有言人各有能有不能賦非僕之所<lb/>
能也辭曰<lb/>
度十畝之地葺宅一區沚有阡而可越潬分沙而不淤翦六<lb/>
枳而楗藩因雙樹而闢閭嘉水木之明瑟愛徑畛之盤紆山<lb/>
有穴而成岫土戴石而名岨礐兩判而得路萼四照兮盈株<lb/>
園之主人則陸生稹也匪聲利是趨惟古訓是茹鼓枻而吟<lb/>
帶經以鉏不隱不仕無礙無拘良辰旣撰爰遣莊奴筆疏告<lb/>
吾商飇乍肅赫暑早祛葵傾芳步柰秀華芙桂英粟綻皁莢<lb/>
條麤苕縛厥帚鐮刈其蕪井汲缾綆牀轉轆轤靡塵不滌靡<lb/>
穢不除可以譚讌可以歌歈夫子惠顧跂屩無虞於是竹垞<lb/>
一叟誕發僧廬遵彼横塘津逮岑隅風搪傘竹日漏衣袽亦<lb/>
<pb n="KR4f0025_SBCK_001-7b"/>
有同調數子素心相於水抽其帆陸柅其車不速而集語笑<lb/>
軒渠離坐貫坐或跏或趺生也敕中廚刲兩羭誡食饌之次<lb/>
第傳方法于膢朐乃羹乃瀹間以䐹腒蔌則有蒲鮓則有葅<lb/>
擘翠房之鮮菂剥𬗋芡之員珠旋棊改令覆斗傾盂倒季路<lb/>
之十榼慕宣尼之百觚生起避席顔色敷愉稱園雖小聊可<lb/>
以娛夫子賦之可歟否歟叟曰可哉吾思魯鈍母疾而徐於<lb/>
焉閉關納屨自晨及晡拂几案屏氍毹挹勺水注蟾蜍黙聳<lb/>
羸肩潛捋短䰅雖有千慮終成一愚譬諸奏事四足而非馬<lb/>
書券三紙而無驢爾乃舍左思之席溷投鍾繇之筆柎循蘭<lb/>
陔踐椒塗躡聽雨之樓梯登升月之䆫䢓流覽帷林蕩漾方<lb/>
壺心傾意寫志豁神攄留宿宿兮信信忽便便兮諸諸而曰<lb/>
猗兹園之怡曠兮經夫差之故都駐我馬于髙岡兮想越來<lb/>
<pb n="KR4f0025_SBCK_001-8a"/>
之師沼吳傷西子之不作兮徒憑弔于交衢聆寶屧而聲銷<lb/>
兮剰紅心之草鋪嗟宮牆流水之入兮驗妖夢之非誣旣上<lb/>
山而下山兮復自田而之湖回瞻巖椒之夕陽兮挂霄漢之<lb/>
浮圗逼茶隖之葱靑兮占稻田之豐腴耘雖資乎疆以兮穫<lb/>
免發彼租符眺松皐之明秀兮步衡薄而踟躕辭八門與七<lb/>
堰兮逺肥膩之姑蘇望之叢叢蓊鬱即之羅羅淸疎旣外隈<lb/>
而内隩亦前渻而後沮磴希偪側丘不崎嶇澗無飲虎穴少<lb/>
潜狙石梁緩度坦坦舒舒春則桃殷李縞夏則筍白櫻朱薔<lb/>
一丈兮爛漫香五木兮紛敷架層䦨之曲录刺不慮夫牽挐<lb/>
又有同心宿蕙並蔕新蕖未八月而剥棗先九日已囊萸野<lb/>
芳斷兮復續湛露晞兮更濡訝鵁鶄之撲鹿縱烏鳥之畢逋<lb/>
喈喈楚雀汎汎江鳬雀則有鷇鳬則有雛翠羽定巢而不去<lb/>
<pb n="KR4f0025_SBCK_001-8b"/>
文鱗在藻而忽徂非無牛宮豚柵麋罞兔罝羝藩鹿砦雉艾<lb/>
雞笯螃蟹設籪鱣鮪施罛寧寛便了之僮約而免責其辛劬<lb/>
彼玉山之仲瑛曁光福之良夫連峰列岫夾澗通澞豈若斯<lb/>
之一丘一壑不見其隘而祗見其有餘且客獨不聞兹園經<lb/>
理之初邪曩有髙士蜚遁山嵎履穿東郭面垢左徒垂蘆簾<lb/>
于紙閣然篛葉于瓦壚朋慵迎兮勿送戸罷闔而不逾柏雖<lb/>
生兮上槁桐已疈而无膚斯人去兮猿鶴散幸茅亭之尚在<lb/>
對魚幢之咫尺而轉覺其空虚生乃取介白之遺字<hi>吾郷徐髙士白舊居</hi>
<hi>于此上舍請崑山徐吉士昂發大書介白之亭扁縣之</hi>縣擘窠之大書志先民之軌躅作後學<lb/>
之範模豈非仁心仁術視冨貴利達買宅者攸殊今吾與諸<lb/>
子飲食宴樂于此倡予和女安知後之游者覩題壁之作不<lb/>
曠丗而相感誦清風之穆如重爲告曰四坐莫諠吾言不渝<lb/>
<pb n="KR4f0025_SBCK_001-9a"/>
諸君卜築近在郊郛吾獨寥寥栖小長蘆目極百里何山可<lb/>
居相生之宅其樂只且兄分布被母御板輿婦采蘋而采蘩<lb/>
子耕菑而耕畬烹泉則京挺都籃並載入市則修琴賣藥非<lb/>
迂郊關一舍而近津渡扁舟可呼行不苦于趦趄䇿不藉乎<lb/>
翼扶我舟弗勞我僕免痡訪翠墨而椎拓搨黄卷而流輸凡<lb/>
靈威所守唐述之儲莫不籤題置笥裝界開圗爾雅釋寓齸<lb/>
之屬離騷箋草木之疏僕雖耄矣耽與道俱奇文疑義猶冀<lb/>
相須友直友諒爲德不孤思載家具旁生層櫨卜鄰晨夕我<lb/>
與爾夫<lb/>
　　　檇李賦<hi>并序</hi>
嘉興古之檇李也檇遵爲切許愼說文解字從木有所擣賈<lb/>
思勰嫁李法臘月中以杖微打岐間正月復打之足子殆擣<lb/>
<pb n="KR4f0025_SBCK_001-9b"/>
之義與府治西南二十里舊有檇李城今蕪没李惟縣東<lb/>
十里淨相寺有之近苦官吏需索寺僧多伐去將來慮無存<lb/>
矣考之圗經俱不載因體物成篇辭曰<lb/>
植物有李兮應玉衡之星精受命南國兮特以檇名産維揚<lb/>
吳會之交兮載于魯春秋之經旣殊河沂之黄建兮亦不類<lb/>
房陵之縹靑夙傳九標之稱允宜五沃之土自空城之蕪没<lb/>
遷淨相之梵宇獲要術于齊民授靈方于老圃甎著樹以分<lb/>
岐犂不耕而用拊當其温風始至法苑徐開井上勿遺螬食<lb/>
林間恰有禽來價方髙乎朱仲種不譲夫顔回果熟偏蕃枝<lb/>
低易拜漿均玉乳之棃品勝紅雲之柰相珍果之離核縣弱<lb/>
縷而虗中異懷仁之桃杏必待嫁而分叢宜登玉盤宜沉氷<lb/>
水雪素蕅而並陳配甘瓜而兩美傳諸故老一事矜奇遇入<lb/>
<pb n="KR4f0025_SBCK_001-10a"/>
吳之西子臙脂之匯舟移經纖指之一掐量心賞之在斯何<lb/>
造物之工巧兮化千億于來兹雖彼美之云亡兮髣髴若或<lb/>
覩之人情重故郷兮雖小物而増慕矧俊味之得嘗兮信土<lb/>
産之有素悵圗經未之及兮迺宣豪而作賦<lb/>
曝書亭集卷第一<lb/>
<pb n="KR4f0025_SBCK_001-10b"/>
</p>
<p>
</p>
  </div>
</body>
</text>
</TEI>