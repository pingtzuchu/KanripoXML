<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>望雲集巻一</head>
    <p>
<pb n="KR4e0050_WYG_001-1a"/>
欽定四庫全書<lb/>
　望雲集巻一　　　　　　　明　郭奎　撰<lb/>
　　五言古詩<lb/>
　　希庶齋為姚忠賦<lb/>
帝舜稱大孝天下猶敝屣父母或在堂不許友以死聖<lb/>
賢有明訓百行由此始昔當漢祚衰曹暪奮雄起嗟嗟<lb/>
劉豫州士慕如歸水君臣分未定徐庶乃為子方寸以<lb/>
親亂慷慨謝知已後世稱其賢髙名䇿青史誰謂千載<lb/>
<pb n="KR4e0050_WYG_001-1b"/>
下行迹偶同軌念君遭艱虞羈旅萬餘里結齋匡廬陰<lb/>
菽水具甘㫖愉悦承親顔樂在其中矣大江何滔滔河<lb/>
流亦瀰瀰思君石也堅患難安所止今為二千石孝養<lb/>
良無比<lb/>
　　贈程明善囘省<lb/>
南州炎暑地時雨變蒼涼况當孟夏交卉木含清芳别<lb/>
離殊可嘆且與子同裳晨朝啟斯館大江何茫茫旌旗<lb/>
照白日長風送龍驤揚帆適利涉逺矚猶連檣王事宜<lb/>
<pb n="KR4e0050_WYG_001-2a"/>
努力肅肅戒宵行瞻彼西掖垣列宿聨輝光魚樂在游<lb/>
泳鳥樂在囘翔思懐安在已因之川路長<lb/>
　　秋日次右司韻<lb/>
秋水竟長川亭亭對孤嶼覽君瑶華篇往往似仙語歡<lb/>
遊繼晨夕追昔念徂暑揚舲濟東湖采蘭臨北渚落日<lb/>
散餘霞輕風度微雨囘瞻城堞表樓觀襲空宇渺渺帝<lb/>
子洲衰草亦萋只鳬鷖相翺翔漁歌起前溆星霜忽已<lb/>
周遲留感年序睇彼東南天馳思久凝佇<lb/>
<pb n="KR4e0050_WYG_001-2b"/>
　　擬古贈别<lb/>
孟冬霜露降悴彼荷與蒲青青蕙蘭芳采之將焉如贈<lb/>
君夙昔意聊以慰斯須絃歌厲清響置酒歧路隅親戚<lb/>
念逺行各言勉良圖常恐不為樂日月方其除晨風奮<lb/>
髙翼北林多古榆臨歧執子手安得同車驅<lb/>
　　春暉堂為子徽賦<lb/>
遊子念離别有客同故鄉三嵗始一見春日已載陽入<lb/>
門叙契濶拜母升髙堂晴暉曖遲和卉木含初芳蘭生<lb/>
<pb n="KR4e0050_WYG_001-3a"/>
欲覆堦桑榆聯景光妻子勤中饋珍殽恒自將眉夀百<lb/>
福具㫖酒盈華觴飛雲淡悠然采衣爛成章寸心保終<lb/>
養庭草萋以長雖非舊里閭為樂殊未央<lb/>
　　送陳克明還茶陵省親<lb/>
驚颷吹浮雲迴薄西南天鴻鵠奮髙舉翺翔何翩翩眷<lb/>
彼志士心日月同皎然排難為時出安能守一㕓千金<lb/>
不足顧豈愧魯仲連明公素延覽知已誰能賢得君若<lb/>
敵國器重猶瑚璉良籌無遺䇿慷慨誼彌宣去鄉逾十<lb/>
<pb n="KR4e0050_WYG_001-3b"/>
載兄弟㑹有縁怡怡問親夀以享黄髪年寵禄自上錫<lb/>
秣馬今當旋初陽麗遥甸被服華且鮮往哉樹令徳保<lb/>
此忠孝全<lb/>
　　過皖城弔青陽先生<lb/>
維舟大江滸攬梯登茲城哲人不復見黄鳥悲且鳴髙<lb/>
山尚巖巖梁木何其傾忽逄舊耆老向我宣忠貞明公<lb/>
宿有誓慷慨存遺銘死即為厲鬼生當殄長鯨應敵既<lb/>
神武百戰縱以横精誠貫白日天子無援兵嵗久矢石<lb/>
<pb n="KR4e0050_WYG_001-4a"/>
竭捐軀全令名<lb/>
　　秋林讀書為章光逺賦<lb/>
大禹惜寸陰宣尼嘆川逝但恐光景馳及時當自勵禍<lb/>
亂非所常誰能遯斯世矧伊賢者心怡然與神契典籍<lb/>
對先聖樂道以忘勢考槃在澗阿衡門復長閉几席不<lb/>
暫違絃誦日相繼椅桐交前庭雜彼松與桂緑竹植後<lb/>
園蔬菓亦時藝霜葉初焜黄餘陰落秋霽散帙聊逍遥<lb/>
臨風游復憇周流同天理優哉永終嵗<lb/>
<pb n="KR4e0050_WYG_001-4b"/>
　　送周明卿<lb/>
秋氣肅已勁茂草凝朝霜重重陵上栢緑葉含馨香薄<lb/>
言采其華貽爾逺道將服食足夀考卒嵗希不忘惟惜<lb/>
當離别歌竟匪成章願瞻鴻鵠舉思逐浮雲翔徘徊欲<lb/>
何依美人在西方既怡平生愛狐裘諒同裳義以金石<lb/>
固情以歡㑹長乾餱懼失徳君子敦周行<lb/>
　　九日偶成<lb/>
良辰惜難再秋序條已殫登髙啟飛閣望逺俯層巒寒<lb/>
<pb n="KR4e0050_WYG_001-5a"/>
菊正盈把濁醪方共歡微此一日宴客懐殊可嘆<lb/>
　　贈别朱隱君<lb/>
庭樹悴其芳凝霜一何白鳬鴈方南飛翺翔振明月誰<lb/>
能弋此物加飡可為悦念子諧宿歡晤言兩反側一心<lb/>
抱衾裯衣帶縁以結斗酒怡親愛聊慰歧路别思駕雙<lb/>
鳴騶馳彼秦與越毋為守窮廬悲歡年嵗迫<lb/>
　　擬古思友<lb/>
鶡鳴嵗將晏蒹葭凄以霜思君隔山海道路悠且長睇<lb/>
<pb n="KR4e0050_WYG_001-5b"/>
彼參與辰清夜悲未央狂颷西北至一鴈方南翔言念<lb/>
疇昔歡與子同衣裳安知異寒暑日月不我將天髙則<lb/>
有斗川涉愁無梁憂心隱如惄出户徒彷徨<lb/>
　　宋節婦<lb/>
白石何鑿鑿流水亦湯湯女子竭名節矢死臨路傍父<lb/>
兄夙有訓夫亦儒者良昔恐行露濡今值豺與狼辱身<lb/>
義所重性命如朝霜被髪就深淵瞻彼天蒼蒼將貽共<lb/>
姜美不媿曹娥傷婦道日云替爾獨循綱常臨難不<lb/>
<pb n="KR4e0050_WYG_001-6a"/>
茍免烈哉丈夫行<lb/>
　　送姜彦英還錢塘二首<lb/>
浮雲斂沉晦白日揚光暉條風扇首嵗念子行將歸山<lb/>
水淡餘靄草木含清暉誰謂道路逺去矣趨庭闈伯氏<lb/>
既吹塤仲氏和以篪譬彼棠棣花枝葉相因依願言崇<lb/>
孝友百嵗恒不違安得黄鶴羽及爾俱南飛<lb/>
東南有髙樓華月照綺楹瓊筵列海錯雜以絃歌聲疏<lb/>
簾捲晨夕迴瞰蒼江清君今利攸徃我獨懐鹿鳴執手<lb/>
<pb n="KR4e0050_WYG_001-6b"/>
望長路駕言出東城嘉㑹常不足何况臨當行晴郊芳<lb/>
樹碧緑渚春蘭生持觴意難盡相思空復情<lb/>
　　寄李彦端<lb/>
嘉樹藹夏緑清風動虚襟念君有髙趣勞我徑寸心佇<lb/>
立東城曲日夕見雲岑以茲世多故忘彼升與沉聊樂<lb/>
在書籍佩玉懐所欽華池散帙步當户鳴幽禽蘭生已<lb/>
覆井泉響迥出林醉將山口月彈作絃上音明月照别<lb/>
鶴遺音戞南金何當坐松石從爾聽瑤琹<lb/>
<pb n="KR4e0050_WYG_001-7a"/>
　　次錢子貞蘇門感懐<lb/>
燕支木葉落盧龍秋色来空閨有思婦清夜悲且哀錦<lb/>
書為君寄寳鏡誰敢開膏沐不復容緑髪栖浮埃團團<lb/>
皎月輝照彼單于臺馳心在萬里出户聊裵囘<lb/>
　　雜詩<lb/>
孤月江上明清光泛流水北有愁思婦南有游蕩子蕩<lb/>
子行未歸思婦安所止姑老在髙堂貧賤復如此君行<lb/>
忽逾年膏沐誰為理妾心金石堅不逐浮雲起㑹合良<lb/>
<pb n="KR4e0050_WYG_001-7b"/>
未期離亂何時已君當復来歸妾當効同死凌風願翺<lb/>
翔揚波願杭葦再遂平生歡被服紈與綺<lb/>
　　夏夜<lb/>
浮雲散髙空涼露滴清響岸幘臨華軒逍遥絶塵想碧<lb/>
樹含先秋蛛絲結低網寒暑悲嵗年日東月西往寄迹<lb/>
如流萍遥遥背鄉黨飛鸞久不歸孤燈在虚幌豈無琹<lb/>
與尊惜此芳年賞竟夕空裴囘俛仰極天壌<lb/>
　　紀夢<lb/>
<pb n="KR4e0050_WYG_001-8a"/>
忽忽頹芳年揺揺寄行役寢興勞形神鬂髪𤣥已白驚<lb/>
風響庭樹憂思日常積夢魂清夜歸彷彿舊鄉邑青松<lb/>
在園田桑柘蔭廬室飛鳥雲際還牛羊下来夕澄湖淡<lb/>
微波秋山有佳色鷄犬雜比隣墟烟靄阡陌怡怡兄弟<lb/>
情凄凄丘隴側伐木逄行歌僕夫候馬立臨流濯長纓<lb/>
挂冠坐磐石似慰平生歡覺來異疇昔百年如轉蓬萬<lb/>
物乃遺舄天命良在茲勿得云得失<lb/>
　　贈田有常<lb/>
<pb n="KR4e0050_WYG_001-8b"/>
嘗聞安平君智勇特殊絶揮指卻燕師談笑復齊業遺<lb/>
此國士風子其奮英烈長才文武并名駒汗已血黄金<lb/>
飾横帶劍光照氷雪决機兩陣間誰及美髯伯彤弓錫<lb/>
竒蹟因之樹旄節投戈或賦詩髙堂坐上客時務貴先<lb/>
逹歡遊任豪俠舉首望雲臺誓清呉與越<lb/>
　　贈别喻秀才<lb/>
慷慨天下士獨奮千金軀義當報知已力能致雲衢懸<lb/>
河有竒辯坐使儀秦愚酒酣撫長劍邈彼東南隅我歌<lb/>
<pb n="KR4e0050_WYG_001-9a"/>
正激烈願君立斯須諾重山岳輕竹帛埀名譽<lb/>
　　寄陳教授敏<lb/>
蘭葉欲覆堦馨香襲芳室雨露之所滋惠風偃華質采<lb/>
采不盈筐薄言贈離析憂傷嵗月愆同聲而異迹人生<lb/>
寄百年寒暑㑹有役歡樂難具并浮名亦何益髙誼諒<lb/>
匪他可以比金石<lb/>
　　從軍行<lb/>
大風西北起江漢雲飛揚相知拓南土展此萬里疆飄<lb/>
<pb n="KR4e0050_WYG_001-9b"/>
飄赤羽旗矯如飛龍翔前軍屯細栁六師後張皇被服<lb/>
華衮裘雜以明月璫金相玉其體文彩自成章桓桓虎<lb/>
賁士左右羅干將良馬亦既閑翩翩驪與黄彤弓盧矢<lb/>
倍受言宜允臧一舉清呉越再欣漢道昌恩澤沛若霖<lb/>
閩海俱懐康謳歌頌明徳樂矣華山陽<lb/>
　　贈别<lb/>
蟋蟀悲嵗暮起視夜何其凄凄霜露降蕙草颯以衰薄<lb/>
言子當往軒車發何遲聊因一杯酒慰此平生知采采<lb/>
<pb n="KR4e0050_WYG_001-10a"/>
西澗蘋悠悠懐我思我思詎能已君心諒不違<lb/>
　　九日集宴<lb/>
良辰易為樂極宴忘歸田邀我二三友列坐清尊前嘉<lb/>
殽雜霜栗左右陳豆籩寒暑有代謝惜此少壯年濁醪<lb/>
泛秋英仰聆金石篇避世慚淵明登樓懐仲宣醉舞起<lb/>
自慰撫掌齊拍肩陶然得真趣物慮何足言<lb/>
　　貧女吟<lb/>
猗猗石上蘭青青澤中蒲貧家有美女二八嬌如荼朱<lb/>
<pb n="KR4e0050_WYG_001-10b"/>
顔不自媚貞固良難誣少為父母惜生長紅羅襦綺樓<lb/>
髙且深竊恐行露濡一朝零落盡萍迹湖東隅塵沙陋<lb/>
茅屋不濺氷雪膚鴛鴦欲得織翡翠愁還梳鳴鸞在何<lb/>
處坐惜華芳徂耻作商人婦願奉君子儒妾心擬有托<lb/>
請賂雙明珠<lb/>
　　送王彬叔往同安<lb/>
駕言出城門遥望西南路别離良在茲嘉㑹不常遇置<lb/>
酒張瓊筵綢繆復凝佇飲餞未崇朝聊以慰情素翩翩<lb/>
<pb n="KR4e0050_WYG_001-11a"/>
白羅裳皎皎瓊瑶樹髙步凌青雲豈為緇塵汚春江及<lb/>
信潮方舟襲蘭杜小人衆所疑君子誰不慕久欲同車<lb/>
子攀轅莫能去惜哉苦淹留年芳易遲莫顧瞻懐殷勤<lb/>
增我越鄉慮<lb/>
南州亂無家㓂盜縱横馳白骨蔽原野火炎城與池千<lb/>
里何蕭條四顧令人悲倬哉皖公城當此江之湄崇墉<lb/>
上峩峩陣列紛魚麗明公秉髙節徳澤被華滋而䝉天<lb/>
子恩慰爾長渇飢大田既多稼王師良有儀君行利攸<lb/>
<pb n="KR4e0050_WYG_001-11b"/>
往樂土寔在茲嘉賓復来集兼遂平生知春蘭麗芳渚<lb/>
鳴鳯翔髙枝裴囘歧路側未忍言别離别離何以贈載<lb/>
咏南山詩<lb/>
　　次劉仲孚夜坐見懐<lb/>
職曠謝奔趨賦詩悦情性如何晨夕間適與故人並憶<lb/>
昔田園居荒苔没深徑讀書恒閉門永日亦閑靜嘉樹<lb/>
交扶疎飛泉㵼清瑩置觴㑹親友忘言及從政曲步聊<lb/>
逍遥澄湖月初瞑風波忽異時此樂良未竟愧彼瓊樹<lb/>
<pb n="KR4e0050_WYG_001-12a"/>
姿芳華蔚相映翰墨沾餘香終當就髙詠<lb/>
　　送友賦<lb/>
客從西方来袖手持短書秘之河與洛開此皇極圖天<lb/>
經及地緯厯數敦唐虞公子雅敬賢置彼承華廬進食<lb/>
列上座接燕常歡娯一言决大義再語驚世儒都布裁<lb/>
單衣玉佩埀以珠出郭門相贈臨觴復踟蹰白日忽已<lb/>
暮方駕當前驅瞻望凌敲臺磐石為安居<lb/>
　　七哀詩<lb/>
<pb n="KR4e0050_WYG_001-12b"/>
颷風西北起陰雲薄南陲冉冉嵗云暮惻惻心内悲辭<lb/>
親逺行邁已越三年期昔為連根樹今若遊地絲形影<lb/>
竊自弔朝東暮西馳不學齊仲連翻作楚鍾儀南冠愧<lb/>
流竄短褐誰相知性命寄須臾面色含飢疲明月在東<lb/>
壁願照濁水泥泥中復何見沙礫紛參差下有沉沙珠<lb/>
上有瓊樹枝瓊枝良可依終不埋光輝<lb/>
　　游羅漢寺<lb/>
步出城東門褰裳涉西澨幽尋窮四郊日入未遑已逍<lb/>
<pb n="KR4e0050_WYG_001-13a"/>
遥逺塵蹤夕憩空門裡陰堦轉長廊金碧炫晴綺園池<lb/>
清且深水竹澹如洗追念疇昔歡豈謂重来此春日忽<lb/>
載陽百物含芳卉好鳥向我鳴髙僧見人起閒雲石上<lb/>
生天花覆瑶几信宿方告還行行詎能止<lb/>
　　悼亡<lb/>
皇皇三十嵗厯厯多艱辛骨肉一朝散飄若行路塵涉<lb/>
江賦羈旅形影私獨親寄身在䘮亂托跡思沉淪行歌<lb/>
摽梅詠卜爾為婚姻爾才既明敏爾徳良且淳結髪未<lb/>
<pb n="KR4e0050_WYG_001-13b"/>
一載恩愛猶千春相知願白首相敬如佳賓常懐孟光<lb/>
志不厭黔婁貧所以共患難顧慰尤殷勤夭夀固難貳<lb/>
天亦胡不仁蒺藜忽在床傷我同心人孤鸞失明鏡幽<lb/>
蘭折清芬杳杳長夜臺悠悠泉路魂凄凄不復見涕泣<lb/>
徒沾巾<lb/>
　　題彭克讓心逺亭<lb/>
彭城有遺則軒冕皆泥塗誰能繼清躅伊人常晏如夙<lb/>
好在文籍少壯從戎車功成不受賞棄官歸田廬已就<lb/>
<pb n="KR4e0050_WYG_001-14a"/>
市㕓隱但忘形勢趨出郭視阡陌翳翳多桑榆逍遥度<lb/>
前溪愛此濠梁魚飛雲日夕還青山當户隅左招滄江<lb/>
月右集圖與書賓至引觴豆時復藝園蔬意愜澹無慮<lb/>
心逺聊自娯寄言陶徵君吾願為爾徒<lb/>
　　從軍詩<lb/>
朝濟彭蠡湖暮上匡廬山軍行飢且疲露宿聊解鞍方<lb/>
秋黍稷華徂征西南端奄忽嵗云晏雨雪凄以漫擊柝<lb/>
豈能寐哀哀想苦寒戰塲久勞役裘褐俱不完鸛鳴在<lb/>
<pb n="KR4e0050_WYG_001-14b"/>
丘垤思婦應長嘆誰無内顧懐受命誠獨難三苗阻聲<lb/>
教師出猶未還願公折天威戢舞羽與干上瞻泰階平<lb/>
下覩斯民安勞旋詠杕杜貽爾室家歡<lb/>
　　待月臺為黄文中賦<lb/>
微雲澹清夕置酒臨髙臺逍遥斂巾幘既酌仍停盃呼<lb/>
童滅華燭以待明月来始望東南端復集西北階須臾<lb/>
見光彩流影漸裴囘徘徊欲起舞傾我尊與罍圓光皎<lb/>
中天大地無纎埃俯視曲水湄謾觀波縈迴零露時已<lb/>
<pb n="KR4e0050_WYG_001-15a"/>
盈桂樹先秋開城上有警柝廣庭多古槐東家嫠婦泣<lb/>
西家絃管催時固有如此我獨何悠哉長歌逹明曙樂<lb/>
此平生懐<lb/>
　　滕王閣<lb/>
西南有髙閣下瞰滄江清飛闥百餘尺複道周西楹白<lb/>
日一何麗照耀丹青明借問誰所為云是滕王嬰壯哉<lb/>
大唐業封子臨斯城佩玉襍鳴鑾物換星亦更勝地罕<lb/>
常見賢者埀令名昔聞華子魚杕策迎呉兵英雄各適<lb/>
<pb n="KR4e0050_WYG_001-15b"/>
用鼎足形遂成相公布文徳復此嘉㑹并羣才若雲集<lb/>
頌以謳歌聲陽春不為樂萬物爭光榮登髙矚曠世臨<lb/>
流忘濯纓再拜述短辭柱石齊天傾<lb/>
　　贈希武郎中<lb/>
迴車發東越馳彼西大藩帶郡千萬里江介慿中原所<lb/>
在神武師人馬如雲屯周爰訪善道利賞由至言報以<lb/>
國士重將宣明主恩采葑思下體况乃蘋與蘩始㑹即<lb/>
長别分逺情彌敦亮君秉髙誼予復何所論<lb/>
<pb n="KR4e0050_WYG_001-16a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4e0050_WYG_001-16b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　望雲集巻一<lb/>
</p>
<p>
</p>
  </div>
</body>
</text>
</TEI>