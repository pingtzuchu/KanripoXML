<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>梧岡集巻九</head> <lb/>
    <p>
<pb n="KR4e0097_WYG_009-1a"/>
欽定四庫全書<lb/>
　梧岡集巻九<lb/>
　　　　　　　　　　　　明　唐文鳯　撰<lb/>
　　贊　傳　銘　賦　祭文<lb/>
　　　唐公子善小像賛<hi>夢中作</hi>
煌煌隴西燁燁晉昌移根接李奕葉歸唐猗歟我公紹<lb/>
述遺芳乃祖乃父虎躍蛟驤厥昆厥季鴻飛鴈翔靈椿<lb/>
先老摧於秋霜幸存慈母晚節康强以全孝養福壽延<lb/>
<pb n="KR4e0097_WYG_009-1b"/>
長公之少也金玉其相公之老也松栢其蒼式瞻遺像<lb/>
精神洋洋餘慶不泯厚澤猶滂游魂雖逝英氣未亡我<lb/>
作賛語虹吐夜光傳家永久百世不忘<lb/>
　　　望雲思親圖贊<hi>有序</hi>
　望雲圖者都事朱公為思親而作也公世為霍邱人<lb/>
　蓋因親以寄意於雲非因雲而致思於親也賛曰<lb/>
白雲孤飛起於天末人子思親因雲是託所思伊何具<lb/>
慶在堂温凊莫待甘旨未嘗大行之山霍邱之地人則<lb/>
<pb n="KR4e0097_WYG_009-2a"/>
同心時迺異世親年有限雲氣無常以聚以散俾夀俾<lb/>
康仁傑顯唐夀昌名宋孝行逺聞勲業逾重肅肅蓮幕<lb/>
峨峨薇垣賛治揚譽洽于大藩大藩所蒞惟邑惟府或<lb/>
勸或懲或字或撫移孝為忠于子于臣非忠非君非孝<lb/>
無親斯圖是徵斯賛是述惟公孝思有永無斁<lb/>
　　　題李原哲小像賛<lb/>
貎清氣腴徳醇行孚身居五獻之晴湖神遊八極之太<lb/>
虚其山澤之臞乎其列僊之儒乎非斯人也吾誰為徒<lb/>
<pb n="KR4e0097_WYG_009-2b"/>
　　　題陳子衡春日行樂小像賛<lb/>
春服之襜如其來于于春日之煦如其行徐徐經南江之滸<lb/>
望北堂之居念陽和之徳澤知寸草之春暉慨王事之靡盬<lb/>
柰陟屺而未歸聊尚羊以自適斯樂也何如斯樂也何如吁<lb/>
　　　鄭氏雙節傳<lb/>
鄭國英婦王氏以節見舉於鄉人將申請間仇家誣以<lb/>
不實於御史臺御史陜右韓公重其事即日帥郡守八<lb/>
閩黄公教授天台江公躬詣其鄉拘集鄉里髙年知識<lb/>
<pb n="KR4e0097_WYG_009-3a"/>
厯言其節如出一口因詣其家但見中有元史忠義傳<lb/>
懸於壁末有其妻聞之君茍死吾其相從地下矣之句<lb/>
愕然嘆曰節孝世家併以鄭玉婦何氏守節之情上聞<lb/>
雙旌其門按王氏名禪歙人也何氏名萱浙人也王於<lb/>
國英何於子美皆側室國英子美堂兄弟友愛惇睦先<lb/>
後繼卒值時荒歉干戈日尋征科日倍負孤農圃計日<lb/>
紡績三十餘年貞操無瑕回視其世母鄭昌齡妻孀居<lb/>
六十一年壽享九十有六始終一節者大有光也君子<lb/>
<pb n="KR4e0097_WYG_009-3b"/>
謂王何年相若同門同苦於始同榮其終婦道之冠姆<lb/>
儀之尊因小人之誣引君子之敬不特聨美栢舟之詩<lb/>
又將得乎拔茅連茹之易邪<lb/>
　　　鮑節婦傳<lb/>
節婦姓宋氏名禮玉歙北寧泰鄉人也世以貲雄鄉里<lb/>
節婦幼在室専於女紅性樸而淳不尚華靡在父母側<lb/>
愉愉無疾言厲色以孝謹聞擇配名族年十有九始歸<lb/>
於鮑尚褧鮑為儒宦宗家庭肅睦凡婦入門必遵禮服<lb/>
<pb n="KR4e0097_WYG_009-4a"/>
勤節婦事舅姑以孝相夫以敬撫育前室子相以慈愛<lb/>
尚褧能詩文工書精歐陽體篆𨽻亦可觀洪武初郡太<lb/>
守王公以賢良舉一時翰苑名流推轂授翰林院典籖<lb/>
尋除編修陞修撰蒞職甫三載出為耀州同知在任未<lb/>
考滿俄以事株連不幸物故而節婦惸惸弔影抱其所<lb/>
生子長安馳馬至京師収其夫遺骸還鄉辛苦萬狀道<lb/>
路見者莫不哀之舅老而姑病悼其子死非辜怏怏觖<lb/>
望節婦去脂澤躬儉約經紀其家政終喪舅姑相繼卒<lb/>
<pb n="KR4e0097_WYG_009-4b"/>
塟祭合宜不五年子長安亦天遇相不異已出娶婦抱<lb/>
孫克底成立今年踰五十有一矣康强無恙葢天之報<lb/>
施而祐其苦節邪先是節婦歸父憫其年幼子喪欲奪<lb/>
其志婦泣而告曰曩與吾夫於耀州官廨月下謂曰設<lb/>
若不幸罹禍汝肯守志乎婦具以實心對夫喜曰汝若<lb/>
是吾無憾矣既已許之豈可以死生而異其心乎奉老<lb/>
恤幼以迓續餘休庶無負吾夫也父語塞而止其子相<lb/>
事之如所生母恐其名不傳迺屬予傳其事予與尚褧<lb/>
<pb n="KR4e0097_WYG_009-5a"/>
篤斯文友誼故不辭而書之以俟觀民風者采焉唐先<lb/>
生曰予嘗讀宋史知鮑氏父子争相死事而以慈孝稱<lb/>
前元江婦守節自誓郡邑白于省部將旌表其門不幸<lb/>
壬辰俶擾而止今宋婦亦能厲志以踵江後可謂能繼<lb/>
美矣嗚呼父之慈子之孝婦之貞何獨見於鮑氏之一<lb/>
門豈非觀感而然歟嗚呼賢哉<lb/>
　　　許孝女刲股傳<lb/>
孝女姓許氏名淑𤣥城東故家許伯玉女也自幼警悟<lb/>
<pb n="KR4e0097_WYG_009-5b"/>
縫紉烹飪無不精絶稍長能書算名數論語孝經列女<lb/>
傳母孺人李氏口授輒成誦年十七伯玉病羸弱食飲<lb/>
不進百藥弗効孝女依依侍側憂戚若不能生者或言<lb/>
刲股可療孝女聞之乃齋沐祝天持刀入私室刲左股<lb/>
肉和麋以進伯玉聞香氣盡啜之疾頓愈舉家嗟異閭<lb/>
里姻戚咸稱為孝女後二載伯玉疾復作孝女更欲為<lb/>
之未及而伯玉卒孝女悲號終喪不輟年二十一始為<lb/>
上路張以信妻詩禮家也孝女入門事上撫下不少遺<lb/>
<pb n="KR4e0097_WYG_009-6a"/>
禮法不幸舅姑先沒太祖介玉翁在堂孝女奉事尤謹<lb/>
脯饈酒漿及老人所宜用者靡不備具咸稱為賢婦鄉<lb/>
先生江文興為述其事甚詳既没其孫惟達特以示予<lb/>
請為傳論曰三代以前未聞刲股之說後世醫書載人<lb/>
肉能愈痼疾孝子爭趍之至有剖脇取肝以為孝者豈<lb/>
欲矜其名而為之哉父子天性也親病在牀巫藥無功<lb/>
危在旦夕為人子者迫切至情不惜肌膚剚于刀刄以<lb/>
期萬一之幸非孝誠之至能如是乎蓋於斯時知有其<lb/>
<pb n="KR4e0097_WYG_009-6b"/>
親不知有其身故也若淑𤣥真可謂孝女矣孝誠根於<lb/>
心孰勸之然哉彼進食怒罵臨死不顧者聞孝女之風<lb/>
可以少愧矣<lb/>
　　　朱節婦傳<lb/>
節婦姓鎦名妙真贛人也夫族為宋孝子朱夀昌之裔<lb/>
其先居南徐世以儒宦顯因仕寓贛族大以蕃父以道<lb/>
任鹽課提舉弟彦才擢昭信校尉節婦幼在室事父母<lb/>
以孝謹聞年十六歸朱崇文事舅姑以敬慎稱承祀以<lb/>
<pb n="KR4e0097_WYG_009-7a"/>
誠理家以儉相夫以順甫二十八嵗而崇文卒室若懸<lb/>
磬一子顯始周嵗節婦辛勤萬狀以長以教卒底于成<lb/>
顯率訓知學肄業黌宫才名籍甚將試于用洪武庚辰<lb/>
按察僉憲裴公行部亷察民風以婦名聞僉憲吕公覈<lb/>
實無異得請㫖旌其門閭蠲其賦役云論曰天道𤣥黙<lb/>
人謂難諶然報施之理無毫髪爽夀昌孝行卓著炎宋<lb/>
天以名宦報之非特施其身而及於後裔猶未巳也復<lb/>
以節婦承之則天道之報施豈難諶哉嗚呼自古忠孝<lb/>
<pb n="KR4e0097_WYG_009-7b"/>
節義史不多見世或得其一二史臣必謹書而備錄之<lb/>
葢重人紀扶世教以為激勸地也歐陽公傳五代史載<lb/>
一李氏謂當時士大夫之所不若其抑揚予奪何如哉<lb/>
今節婦全貞保孤旌寵自至俾人婦皆心其心則世教<lb/>
豈不植哉天道豈不明哉嗚呼若節婦者抑可謂賢矣<lb/>
　　　孤雲處士傳<lb/>
孤雲處士者不知其世系一日得其鄉先達前太常司<lb/>
丞吕君仲善所撰其兄文郁墓誌銘始知其出於歐陽<lb/>
<pb n="KR4e0097_WYG_009-8a"/>
氏世居廬陵之富田迺文忠公裔父本立樂平川山水<lb/>
之勝卜居城之西山迄今三世處士名文質生平無他<lb/>
嗜好性恬靜不樂奔兢而心思精巧専攻丹青篆刻能<lb/>
致其妙理於山水得其幽深寛閑之趣於神鬼得其變<lb/>
化竒詭之狀於圖書得其篆籕體製之古於傳神得其顔<lb/>
貌態度之肖於雕鎪得其字畫式格之精是以人皆愛<lb/>
譽之然其心跡不滯於物不屑於利遇適興或研朱吮<lb/>
墨或鑱石弄筆頃刻而成人或以工藝目之輙搖手弗<lb/>
<pb n="KR4e0097_WYG_009-8b"/>
應惜未嘗有以家學語之而僅施其巧如是而已每與<lb/>
人言曰吾浮沈於世如孤雲無定蹤故咸稱為孤雲處<lb/>
士云論曰大朴未散人文未滋及乎末運朴散文滋日<lb/>
趨乎巧則人心之天已離矣然而四民之業各有其所<lb/>
専殆不可以兼也為士者何事曰尚志志之所存有其<lb/>
大者矣志於游藝亦聖人之所與但有先後之序耳孤<lb/>
雲處士不用其巧於機械變詐而用之以成執藝之名<lb/>
葢猶善於用巧者抑亦非大巧歟<lb/>
<pb n="KR4e0097_WYG_009-9a"/>
　嘗讀韓栁文雖圬者梓人亦為立傳以傳不朽葢托<lb/>
　之警世也雄辭雅論煒耀今古予作孤雲處士傳豈<lb/>
　敢上與韓栁之傳圬梓例視哉然孤雲之名則自將<lb/>
　不泯於天壤間也必矣敬䟦<lb/>
　　　濂溪書屋銘<lb/>
濓溪書屋者周啓宗氏修讀之所也屋在廬山之下昔宋周<lb/>
茂叔家於舂陵而老於廬阜因取故里之號以名其川水為<lb/>
濂溪其水發源於蓮花峯下潔清紺寒下合於湓江而築書<lb/>
<pb n="KR4e0097_WYG_009-9b"/>
堂於其上今其遺址去九江郡治之南十里久荒茀不治至<lb/>
淳熙丙申郡守潘慈明通守吕勝已復作堂其處仍揭以舊<lb/>
名而祠以祀之太史黄魯直嘗為之序云茂叔人品甚髙胸<lb/>
中灑落如光風霽月酷愛濓溪退居乞身而老于是二程每<lb/>
游從而問道焉明道曰吾再見周茂叔吟風翫月而歸得吾<lb/>
與㸃也之意伊川曰吾再見周茂叔論道遂厭科舉之習此<lb/>
周子之道得二程子傳之而益振後又得張子朱子紹之其<lb/>
道大明於天下後世至今餘風遺韻沾溉未泯則斯道之<lb/>
<pb n="KR4e0097_WYG_009-10a"/>
所寄有在矣今啟宗為其緒𦙍構書屋而揭書堂之舊<lb/>
名俾其子孫知有其祖景行而不忘也歟予既為記之<lb/>
矣而啟宗復徴予以言遂為叙而銘之銘曰道喪千載<lb/>
孔孟失傳五星聚奎篤生大賢周子起矣程子紹焉大<lb/>
道復明如日行天繼以張朱人文昭宣德貫今古學開<lb/>
後先峩峩廬阜峯濯青蓮舂陵水名移于兹川湯湯其<lb/>
流涓涓其泉濓溪是扁棟宇飛騫山川如昨人世㡬遷<lb/>
聞孫踵武後四百年迺建書屋經史精研道探其微理<lb/>
<pb n="KR4e0097_WYG_009-10b"/>
鈎其𤣥遺編青簡舊物青氊繩繩弗泯惟爾勉旃我作<lb/>
銘詩篆刻華璇有嚴對越終日乾乾<lb/>
　　　家山一覽圖賦<lb/>
西江之廬陵大郡也為唐廬陵王所封之地故以名郡<lb/>
當趙宋時稱四忠一節之鄉文章行義為世儒宗非他<lb/>
郡比其地南接贑城北竟贑水東控臨川西連長沙咽<lb/>
喉荆廣唇齒淮浙扼庾嶺之衝抵汀衡之界而江山暎<lb/>
帶一覽而在眉宇之間真勝概竒觀也康君彦民家西<lb/>
<pb n="KR4e0097_WYG_009-11a"/>
昌之銅庄在郡上游據大江之右而宅其中攬清挹秀<lb/>
攄幽發粹而乾坤之淑氣蜿蟺扶輿鍾於人焉是以篤<lb/>
生賢才若彦民氏其亦才而賢者歟君以明經第進士<lb/>
淹留宦途踰二十載不得翺翔容與於其間上邱隴而<lb/>
尋釣游每一追思未嘗不嘆息流涕而戚懐動心也迺<lb/>
命畫史繪為家山一覽圖庻以慰心目而釋覉思予愧<lb/>
呉蠶老不作蠒而抽思弗長也勉為賦之其辭曰惟衡<lb/>
嶽之奠位兮迺鎮服於南荒氣磅礴以冲融兮形蜿蟺<lb/>
<pb n="KR4e0097_WYG_009-11b"/>
而延長蟠踞於數十州兮綿亘於數千里欲髙昻以低<lb/>
伏兮儵馳突而留止既峯巒而巖壑兮又邱垤以陂陀<lb/>
勢捲滄江之雲濤兮狀湧瀛海之風波分支走脈於八<lb/>
埏兮旋轉迂迴於四域歴髙廣而荆楚兮何㠝岏以崱<lb/>
屴峙九疑以贑吉兮駐西昌而銅莊乾坤一元之氣兮<lb/>
生人才之賢良遇聖朝之樂育兮喜榮登於科第履仕<lb/>
途之往復兮去鄉國之迢遰淹日月之悠久兮竟侵尋<lb/>
於嵗紀青原之峯屹屹兮文江之水茫茫眷祖宗之邱<lb/>
<pb n="KR4e0097_WYG_009-12a"/>
隴兮嘅如斧而如堂想父母之第宅兮念姻戚之里巷<lb/>
違老幼之譚笑兮疎友朋之論講每馳思於夢寐兮或<lb/>
騁目於登臨嗟從政之留滯兮嘆蹤跡之浮沈追童穉<lb/>
之釣遊兮悲壯年之離别逺舊業以難忘兮慘中情而<lb/>
不悅豈效彭澤之賦歸兮肯慕神武之挂冠方致身以<lb/>
委質兮當報國而輸丹將何以釋衷素兮托圖畫於毫<lb/>
楮體御風而弗輕兮恨予臂之不羽指家山而一覽兮<lb/>
慰鬱結之深思辨雲山之稠疊兮睇烟樹之叅差武姥<lb/>
<pb n="KR4e0097_WYG_009-12b"/>
之蒼翠沾衣兮天心之危峰卓筆惟康氏之世家兮耀<lb/>
文星於奎璧羌若人之賢才兮能尊主以庇民傳奕葉<lb/>
以流芳兮道愈隆而德愈新篤天倫而義居兮尚統系<lb/>
以㑹譜志學優以出仕兮挽淳風於復古朝耕犂於畎<lb/>
畆兮晚牧放於郊原力務本於稼穡兮以勵業而名軒<lb/>
緬懷四忠之令譽兮景行一節之大義偉精忠直節之<lb/>
無窮兮振古今而塞天地期若人之繼踵兮當配立於<lb/>
綱常明君臣之禮道兮名彌久而彌彰著勲業於史册<lb/>
<pb n="KR4e0097_WYG_009-13a"/>
兮勒功績於彛鼎厯百世而益長兮逾千載以不泯誶<lb/>
曰美哉一覽之家山兮縱達人之大觀移景物於圖畫<lb/>
兮妙吮墨而研丹認依稀之故境兮胡不夷猶而容與<lb/>
籬菊疎而松逕荒兮攀桂枝以延佇清泉白石以同盟<lb/>
兮猿驚鶴怨而増吁矢予心以逺大兮永書紳而弗渝<lb/>
　　　祭考妣文<lb/>
惟我考妣積德深厚如水益深如木益茂以培其本以濬<lb/>
其源本天者全源理者蕃天符德著德恊理正以引以<lb/>
<pb n="KR4e0097_WYG_009-13b"/>
延協于義命李唐之裔嗣續晉昌惟宗攸熾惟世有光<lb/>
暨于小子承後弗力莫紹徽音曷纘丕績自膺朝命授<lb/>
職治民作宰五年政化維新改除王官輔導斯試才愚<lb/>
學疎寧不懐愧惟考惟妣英靈㝠㝠錫我黙相明徳惟<lb/>
馨扈從北行弗克省墓松楸欝然戚于衷素敬遣家禎<lb/>
含哀瀝誠肴㣲以薄醴甘以清白雲在山明月在水魂<lb/>
飛遙遙血淚如雨<lb/>
　　　祭大尹見山先生何公文<lb/>
<pb n="KR4e0097_WYG_009-14a"/>
惟公出宰兹邑牛刀小試衣錦之鄉壤接荒裔弗肄詩<lb/>
書弗閑禮義迺設學宫有嚴歆祀師徒弦誦風俗淳懿<lb/>
鄒魯攸同荆楚豈異蛟峯雄文文山偉記照耀千載深<lb/>
探奥理柰何阨基文獻墜地道無古今時有興廢嗟我<lb/>
非才後公百禩載瞻載慕是憂是愧裴回殿庭草莾荒<lb/>
穢誓言修葺政化攸係兹陳薄奠醴酒殽胾公其黙相<lb/>
尚冀竣事江山不改還復佳氣<lb/>
　　　重修安湖書院祭先聖文<lb/>
<pb n="KR4e0097_WYG_009-14b"/>
王化聖道治教並行無間遐邇日星昭明教道攸重治<lb/>
化斯興為帝之則為國之經平川萬室弦誦輟聲衣錦<lb/>
邊僻俗尚鬬争有宋何令稽古是程迺剏書院訟理政<lb/>
成以變民風以導民情今踰百禩棟宇摧傾同寅恊力<lb/>
矢言經營以堂以廡以户以扄庖湢式具倉庾式盈竣<lb/>
事畢工勒石紀名兹焉告祀少瀝衷誠牲醴維潔黍稷<lb/>
維馨對越在天陟降在庭文教誕敷洋洋炳靈<lb/>
　　　重修安湖書院祭先賢文<lb/>
<pb n="KR4e0097_WYG_009-15a"/>
惟我元公紹述道統引㣲綴絶萬鈞斯重不有先覺伊<lb/>
誰其傳道之顯晦實係于天惟我太中知人則哲二子<lb/>
受學六籍探頥如星拱極如水朝宗門立暮雪座挹春<lb/>
風卓哉何侯興剏書院身任政教風俗丕變文山死節<lb/>
耿耿孤忠覺軒計議鳩材庀工成兹偉績傳于後世百<lb/>
五十年竟就隳廢承乏興修萬瓦鱗萃祀享有祠像設<lb/>
有位景慕先賢揭䖍薦芳殽實于爼酒崇于觴尚期來<lb/>
格以康祀事以澤我民以祐我士<lb/>
<pb n="KR4e0097_WYG_009-15b"/>
　　　祭何知縣文<lb/>
惟公顯于咸淳仕于興國文教率敷丕變民俗迺建書<lb/>
院衣錦之鄉吾民有歸吾道有光迄今年久廢弛弗治<lb/>
舊尹所作新尹攸繼茲陳薄奠肴潔酒冽名垂穹碑千<lb/>
載不滅<lb/>
　　　安湖書院祭先賢祠<lb/>
惟我諸賢道明濓洛啟沃後進實賴先覺師友淵源父<lb/>
子家學纘承統緒有志述作六經精華諸子糟粕入海<lb/>
<pb n="KR4e0097_WYG_009-16a"/>
求珠剖石得璞紫陽髙風江漢洗濯文山大節日星昭<lb/>
焯文教振興魯齊是若開基成構覺軒是託衣冠環珮<lb/>
步趨唯諾聚于一堂丰姿如作元氣之㑹鳯翥龍躍式<lb/>
當仲冬肴亷酒薄鑒兹來饗神歸寥廓<lb/>
　　　祭先賢祠<lb/>
惟我諸賢倡明道學後於闗閩先於濓洛惟師惟友迺<lb/>
繼迺承儒林鳯棲學海蛟騰惟父惟子以嗣以續滄海<lb/>
遺珠藍田雙玉紫陽紹統文山輸忠理明而精節立而<lb/>
<pb n="KR4e0097_WYG_009-16b"/>
雄下逮覺軒恊力興剏舊跡猶存髙風已往兹陳薄奠<lb/>
牲醴瘠醨鑒兹來饗魂游何之<lb/>
　　　祭何知縣祠<lb/>
惟公生而有位歿而有祠厯世雖逺遺愛猶思詠棠召<lb/>
伯種花潘郎恩融徳洽衣錦之鄉書院斯建教民興學<lb/>
啓迪後進追蹤先覺兹臨是邑巋然靈光耳聞絃歌目<lb/>
覩羹牆式薦蘋藻瞻仰起敬民俗以淳文風益盛<lb/>
　梧岡集巻九<lb/>
</p>
<p>
</p>
  </div>
</body>
</text>
</TEI>