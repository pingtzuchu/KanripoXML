<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>江湖小集卷九十二</head>
    <p>
<pb n="KR4h0053_WYG_092-1a"/>
欽定四庫全書<lb/>
　江湖小集卷九十二　　　　宋　陳起　編<lb/>
　　葛起耕檜庭吟稿<lb/>
　　　春懷<lb/>
過了花朝日漸遲相將又是禁烟時寒留栁葉淒迷處<lb/>
春在梨花寂寞枝牛角横書孤壯志鹿門採藥誤幽期<lb/>
自憐白髪成何事說與啼鶯未必知<lb/>
　　　姑蘇懷古<lb/>
<pb n="KR4h0053_WYG_092-1b"/>
闔廬城下水連天故國凄涼思惘然堤栁數行埀舞帶<lb/>
砌苔幾疊暈歌鈿了無麋鹿遊臺下祇有鳬鷖戯水邊<lb/>
往事如今銷歇盡斷霞殘照鎖寒烟<lb/>
　　　記夢<lb/>
綺寮縹緲敞虚明鵠峙鸞停䕶碧城珠蘂一枝春共瘦<lb/>
玉環雙珮月同明曽題洛賦緘新意却拊湘絃寄逺情<lb/>
十二闌干風細細覺來依約記棋聲<lb/>
　　　湖天霜曉<lb/>
<pb n="KR4h0053_WYG_092-2a"/>
十里平湖浸曉光玉鸞飛舞鏡中央也知青女催梳掠<lb/>
淡拂鉛華試靚妝<lb/>
　　　暮春雜興<lb/>
畵闌目斷楚雲西芳草連天客思迷家在江南煙雨裏<lb/>
落花時節杜鵑啼<lb/>
紫椹纍纍綴碧桑林塘雨過緑生香荆扉晝掩蒼苔寂<lb/>
留得芸籖伴日長<lb/>
閉門花落又春深白紵歌殘對晚斟惆悵年來心緒惡<lb/>
<pb n="KR4h0053_WYG_092-2b"/>
一庭烟草緑沉沉<lb/>
蘭杜初芳湘水春鷓鴣啼處草如茵雙魚不寄衡臯信<lb/>
空有燈花入夢頻<lb/>
燕子聲中日正長讀殘書卷亂堆牀夢回却愛西牕寂<lb/>
閒看松花帶夕陽<lb/>
　　　雨中夢故山<lb/>
冥冥細雨濕江城掩映書牕翳復明倦客一杯愁頓減<lb/>
故鄉千里夢初成金華洞口羊驚起石佛山頭鹿伴行<lb/>
<pb n="KR4h0053_WYG_092-3a"/>
<hi>石佛故里山名</hi>何日東歸溪上路一犁春渌帶雲耕<lb/>
　　　疎櫺<lb/>
寒意沁疎櫺閒堦草尚青市朝人自醉泉石我常醒桂<lb/>
寫月標格蘭傳秋典型何妨為老伴相與兩忘形<lb/>
　　　初春感舊<lb/>
又是春生杜若洲憑欄回首總闗愁雲橫楚峽縈新夢<lb/>
月泛吳波憶舊遊立馬醉題花外驛聞鶯笑倚栁邊樓<lb/>
如今萬事經心懶祗合長歌擬四休<lb/>
<pb n="KR4h0053_WYG_092-3b"/>
　　　檄雪<lb/>
銀闕書飛急羽忙料應滕六奏虚皇要將閬苑蓬壺水<lb/>
幻作瓊林玉樹芳風約雲邊停鶴馭氷清月際舞霓裳<lb/>
鳯簫莫品淒涼調催老梅花枉斷腸<lb/>
　　　和蘆洲劉子泉秋懷<lb/>
雨送秋歸雁帶霜凝情無處寄詩狂一庭莎草蛩吟老<lb/>
萬里梅花鶴夢長徳誼可踰鍾鼎貴聖賢不死簡編香<lb/>
邇來世道添悲梗不但摧車是太行<lb/>
<pb n="KR4h0053_WYG_092-4a"/>
　　　贈燕<lb/>
鎮日雙棲向畵梁有時飛去為誰忙得泥趂暖添芹壘<lb/>
掠水因風貼栁塘語重喚回芳草夢舞輕時罥落花香<lb/>
五陵年少傷春恨書繫紅絲擬寄將<lb/>
　　　次子泉韻<lb/>
一聲鶗鴂又春休風簸榆錢滿地流燕子不知花落盡<lb/>
等閒飛過栁邊樓<lb/>
月轉庭花玉一䦨寳釵不䣃待郎看丁香擬結相思夢<lb/>
<pb n="KR4h0053_WYG_092-4b"/>
無奈東風作社寒<lb/>
　　　東歸<lb/>
游倦歸來似長卿敝廬事事費經營掃除塵土虚堂潔<lb/>
拂拭牕櫺舊紙明徑菊已荒唯草長井花少汲覺苔生<lb/>
寒衣未辦西風急不柰鄰家機杼鳴<lb/>
　　　除夕<lb/>
爆竹傳聲又歳除流年不駐隙中駒屠蘇未用斟春酒<lb/>
餺飥先教促曉厨彩絢户庭更鬰壘歡傳院落競樗蒲<lb/>
<pb n="KR4h0053_WYG_092-5a"/>
老來樂事闗心懶吟對梅花撚斷鬚<lb/>
　　　秋寓都城次趙君瑞韻<lb/>
催破橙香薦蠏黃快斟新酒潤詩腸雁拖暝色橫秋水<lb/>
鴉帶寒聲噪夕陽萬事莫如花下醉百年渾似夢中狂<lb/>
登高休負湖山約約買扁舟載艷粧<lb/>
　　　次劉野泉韻<lb/>
自笑生隨雁影浮幾經楚尾與吳頭塞樓角送闗山月<lb/>
湘驛砧敲嶽麓秋歳月森輪如走坂功名求劔記行舟<lb/>
<pb n="KR4h0053_WYG_092-5b"/>
即今安得如澠酒與汝同澆萬古愁<lb/>
　　　安分<lb/>
淒烟澹靄鎻林扉又是秋光欲暮時蘋葉江湖風翦翦<lb/>
桂花庭院雨絲絲世情冷暖杯中酒人事輸贏局上棋<lb/>
安分得閒閒最好不須身外強尋思<lb/>
　　　覽鏡<lb/>
覽鏡羞看鬢㸃霜若云勲業更堪傷已甘身向山中老<lb/>
安得名留海内香雅志擬聯高士傳倦遊慵入少年場<lb/>
<pb n="KR4h0053_WYG_092-6a"/>
長吟酒醒憑䦨處更聴秋碪答暮螿<lb/>
　　　贈烏龍山圓上人<lb/>
笑把儒冠换墨衣深思富貴有危機參他龍象知今是<lb/>
還了鴛鴦悟昨非開鉢展單隨所寓打包持錫去如飛<lb/>
有人若問西來意正要高談為發揮<lb/>
　　　支頤<lb/>
氣數推移有盛衰老觀此理獨支頤閱人雲木能千載<lb/>
過眼風花只片時名利場中棋變幻是非窩裏浪傾危<lb/>
<pb n="KR4h0053_WYG_092-6b"/>
到頭輸與山中叟樂在耕鉏别不知<lb/>
　　　涙<lb/>
誰奏琵琶妒客歡嗁珠泣玉使心酸感時多向英雄灑<lb/>
怨別還從粉黛彈每聴巴猿愁滴袂莫燒漢蠟恐堆盤<lb/>
陽闗一曲君休唱唱罷人間行路難<lb/>
　　　小隠<lb/>
小隠山林習已成市朝聲利讓渠爭是非每向靜中見<lb/>
悔吝多從動處生且約蒼官陪竹友共邀歡伯訪梅兄<lb/>
<pb n="KR4h0053_WYG_092-7a"/>
歳寒心事期相守一瞬枯榮任變更<lb/>
　　　秋夜<lb/>
城笳吹下暮雲邊螢照書帷夜未眠遊子不堪征袖薄<lb/>
西風嬾誦擣衣篇<lb/>
　　　樓上<lb/>
樓上何人奏玉簫數聲和月伴春宵斷腸喚起江南夢<lb/>
愁絶寒梅酒半銷<lb/>
　　　宫詞<lb/>
<pb n="KR4h0053_WYG_092-7b"/>
銀漏疎風透玉屏碧梧枝上兩三更依稀似寫華清恨<lb/>
雲冷香銷夢不成<lb/>
　<lb/>
　<lb/>
　<lb/>
　<lb/>
　<lb/>
　江湖小集卷九十二<lb/>
</p>
<p>
</p>
  </div>
</body>
</text>
</TEI>