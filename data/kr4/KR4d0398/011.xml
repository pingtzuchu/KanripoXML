<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>佩韋齋集巻十一</head>
    <p>
<pb n="KR4d0398_WYG_011-1a"/>
欽定四庫全書<lb/>
　佩韋齋集巻十一　　　　宋　俞德鄰　撰<lb/>
　　序<lb/>
　　　雙蓮圖詩序<lb/>
隰有荷華鄭詩也而澤陂則以菡萏稱至楚大夫著為<lb/>
離騷則又有緝芙蓉以為裳之語曰荷曰菡萏曰芙蓉<lb/>
一也或以喻德或以喻色未始以為瑞也獨宋元嘉中<lb/>
二蓮同幹生于天泉于是史書之以為瑞是豈不蔓不<lb/>
<pb n="KR4d0398_WYG_011-1b"/>
枝者其常而同幹者其瑞與然元嘉以前未之聞焉豈<lb/>
昔者無而元嘉始有之邪否則昔雖有之史闕而不書<lb/>
也史氏之法祥瑞必書災異必書使古有之而不書則<lb/>
是不足以為瑞也及觀元嘉而後至于今日嘉蓮之茁<lb/>
記于史見于騷人墨客之詠累累可数則又未始不以<lb/>
為瑞也史以為瑞詩人以為瑞則謂之瑞也亦宜而又<lb/>
何疑于古之無而今之有乎嵗柔兆閹茂前潮陽通守<lb/>
湯君亞卿之南園嘉蓮斯茁里人誇艶見未嘗有姁媮<lb/>
<pb n="KR4d0398_WYG_011-2a"/>
奮肆至繪圖而傳視之兹豈偶然之故哉水陸草木之<lb/>
繁雖非有血氣心知者而一榮一悴或者人事關焉故<lb/>
君臣和也而同穎之禾出郡國治也而兩岐之麥秀彼<lb/>
蓮獨不然哉元嘉之政比于文景天泉之蓮盖亦和氣<lb/>
交暢之所致也大而天下次而一國微而一家和致祥<lb/>
乖致異一而已亞卿乃祖乃父世篤忠藎置義田闢義<lb/>
塾睦于宗黨粲而不殊斯又俗情之所難者以是貽謀<lb/>
固宜後之人蕃衍盛大今亞卿象賢趾美不敢有越厥<lb/>
<pb n="KR4d0398_WYG_011-2b"/>
志兄弟怡怡如也愉愉如也其所感應召致瑞有在矣<lb/>
斯蓮也謂非禎祥可乎余居京口三十有六年所見達<lb/>
官貴人之家何翅百数兵燹以來陵替亡幾惟湯氏詩<lb/>
書之澤浚之而益深延之而益袤今又和氣交暢以有<lb/>
兹瑞吾意湯氏之興未艾也昔熙寧中燕國邵氏實産<lb/>
嘉蓮已而𤓰並蔕桃並實紫芝秀者三當時秦太虚諸<lb/>
公爭為詩文張大之若亞卿者其可以無述乎友朋約<lb/>
為歌詩識其事余拙于詩者故首為之序云<lb/>
<pb n="KR4d0398_WYG_011-3a"/>
　　　送韓仲文赴安豐序<lb/>
秦罷候置守漢因之歴魏晉隋唐以迄于宋其藉以承<lb/>
流宣化者曰守而已故守之賢否一郡之休戚繫焉守<lb/>
而賢雖佐理者或貪猥惽弱郡不害其為治何則守之<lb/>
權專以一故也惟今之制則不然惡偏私也而欲公其<lb/>
權懼專擅也而欲分其任于是釐郡之大者曰路次曰<lb/>
散府路設總管府府有達魯花赤有府尹同知治中府<lb/>
判謂之路官若散府則闕治中而不置路官之次有經<lb/>
<pb n="KR4d0398_WYG_011-3b"/>
歴知事提控案牘謂之首領官若散府則虚經歴而不<lb/>
設每視事路若府官坐正署首領官坐東偏胥史鴈鶩<lb/>
行立凡獄訟錢穀工役之務無有大小率繇胥史白之<lb/>
首領官首領官審其可行者行之謂之繫書繫書畢乃<lb/>
白路路官簇坐傳語更相可否是非議克合乃定否則<lb/>
曠時累日不敢決一事以故一府之内得一賢郡未必<lb/>
治而同寮或愿姦易險賢不肖之異則必有銳喙決吻<lb/>
求以誣理而屈法者一不勝即竫言以相詆訐相䕶訽<lb/>
<pb n="KR4d0398_WYG_011-4a"/>
甚者掙衣裂眦嘂呼嘆鳴各以氣勢為勝負朝家患之<lb/>
則又著為令甲遇路若府官有偏私朋比者聴首領官<lb/>
庭辨之至再上弗聴則又許䟽其事申之部若省然則<lb/>
首領官雖卑也而權實與路府官等盖非如古之牧守<lb/>
得自專制其境内而長史司馬以下惟奉行守之命令<lb/>
而已也提控案牘之選庸非重而不輕也哉京口韓仲<lb/>
文以積勞求仕兹被省檄主案牘于壽陽將之官友朋<lb/>
憫其以宏才佐小壘而又詘于下僚各為詩歌勞苦之<lb/>
<pb n="KR4d0398_WYG_011-4b"/>
噫以仲文之才而縻于是職固可慨也然壽陽于古為<lb/>
六實咎繇所封之地時苗飲犢之池其沚尚湜湜也東<lb/>
限琅琊西距孟諸南引荆汝之利地方千里境物固不<lb/>
惡況朝家之制凡郡事纎悉皆自首領官而達于守貳<lb/>
是則仲文此行其關繫于一郡者誠重也誠不輕也未<lb/>
可謂之不遇也仲文彊志有立且其所交皆名人魁士<lb/>
其於為政講之熟矣今又孜孜以文藝為事吾見其以<lb/>
文毋害而得譽于時也審矣又何嘅焉遂書以送之<lb/>
<pb n="KR4d0398_WYG_011-5a"/>
　　　送王國華歸東平序<lb/>
昔孔子髙與鄒文李節相善也子髙還魯二子别流涕<lb/>
交頥子髙曰人豈鹿豕也哉而同堂羣聚乎嗟夫子髙<lb/>
魯人也吾聖人之後也而其云云若是子生于魯而學<lb/>
孔氏者也於其别余敢邑邑不樂以貽鹿豕之譏雖然<lb/>
古之君子以文㑹友以友輔仁其竝立則相下而不厭<lb/>
其違離則相顧而不忍舍是豈過為兒女感哉亦必有<lb/>
不能忘情焉者矣余生取友髙即深求不知其幾兵燹<lb/>
<pb n="KR4d0398_WYG_011-5b"/>
以來半為鬼録其或僅存而未化者鯢盤蠖屈銷聲沉<lb/>
響余惻焉既而得張子惟敬於揚繼又得子于潤攷古<lb/>
討今相與上下其論余甚樂之意一二年業之庶幾至<lb/>
乎至也去嵗惟敬歸歴下子今又歸東平余雖念子髙<lb/>
之言亦惡能無戚戚於此況祖行道飲徃來人士靡不<lb/>
與焉而余又以病弗及出亦安得藉子髙以自解雖然<lb/>
余之于子固非燕游一朝之好也余將竊仁人之號而<lb/>
送子以言可乎津亭折栁春日載陽嘗試與子俯觀萬<lb/>
<pb n="KR4d0398_WYG_011-6a"/>
類之盛矣根者荄者芽者甲者舒翹而揚英者皆一氣<lb/>
之春也然其敷華之茂者必其植根之固而朝榮夕悴<lb/>
者非藤蔓之托則葩藻之浮者也人之于文也亦然文<lb/>
者華也彼聖賢者根之以仁義培之以學問又充之以<lb/>
剛大之氣故其發也大者為六經可以經緯天地小者<lb/>
亦傳其徒垂之於簡册為後世法若夫組織剽剟求以<lb/>
夸多而鬪靡者不過草木榮華之飄風而已吾子齒新<lb/>
而氣宿貌臞而神澤且謙以自牧孳孳焉以求師問友<lb/>
<pb n="KR4d0398_WYG_011-6b"/>
為務其于為文辭也宜無難矣然以余觀之徃徃絺繢<lb/>
之功多而涵養之功少余懼其華之浮而根本之未立<lb/>
也子歸與魯賢士大夫遊試以叩之有不以予言為謬<lb/>
者予盍勉之也時幸相遇出所業示余將見其浩乎沛<lb/>
然不止如今日之所觀矣然則是别也余可徒為鄒李<lb/>
之戚戚而無一言以為子贈乎<lb/>
　　　葛元白詩序<lb/>
庚寅之秋余遊杭聞葛君元白名於諸友間恨未及識<lb/>
<pb n="KR4d0398_WYG_011-7a"/>
也暇日偕郭元德詣之居近市而湫隘賈胡販傖憧憧<lb/>
徃來輜車柴轂填接街陌余意髙人勝士未必處此及<lb/>
既見臞然一儒目光烱烱若以風裁自持者余心異之<lb/>
入禧巢去諠囂漸逺間延至閒境左花右竹幽禽嘐嘐<lb/>
傍牆甃小石為盆池金鱗游泳翛然有濠濮趣盖不知<lb/>
其在闤闠中也已而啜茗行酒相與論古今事談辭如<lb/>
雲出歌詩數十首匠意體物清麗紆婉風雅之致隠然<lb/>
余因喟然嘆曰元白居㕓市之衝而其詩若是孟氏移<lb/>
<pb n="KR4d0398_WYG_011-7b"/>
氣之説然乎否乎龎德公謂趨舍行止人之巢穴各得<lb/>
其棲託而已若然則居未必果移氣也蕘夫牧豎不迹<lb/>
城邑朝夕游乎山林之間思若清矣求一言之幾乎道<lb/>
藐不可得是果以居論邪抑吾聞元白晜弟怡怡然于<lb/>
三間茅屋之下孝友之行著于鄉曲是有以帥其氣者<lb/>
矣詩之清也不亦宜乎余方與元德評論及此而元白<lb/>
以詩徴序因録而歸之<lb/>
　　　贈京口外醫戚君序<lb/>
<pb n="KR4d0398_WYG_011-8a"/>
疾子所慎也傳曰醫不三世不服其藥其慎可知矣然<lb/>
醫而至于三世歴数之不能得一二於千百何其難也<lb/>
余家京口三十有九年聚而居者衆故不能無疾疾故<lb/>
不能無醫醫之徃來于余門者亦多矣有一至者踰数<lb/>
年召之則其人已亡矣有再至三至者踰数年過之則<lb/>
其家為他人居矣問其子孫曰流而為負販也轉而為<lb/>
溝中瘠也間有能世其業則門户寂寂而為時人之所<lb/>
鄙棄也噫是豈多行不義安人之危而繳其利者邪抑<lb/>
<pb n="KR4d0398_WYG_011-8b"/>
術之不精而輕用之者邪抑藥餌之謬而有所謂天刑<lb/>
鬼責者邪不然何其傳之難也獨外醫戚君余乃見其<lb/>
祖子孫五世吁亦難矣夫瘍醫惟祝藥劀殺之劑而已<lb/>
而癰疽瘘痔之疾又非方脈比也凡瘍之作其初如針<lb/>
芒如粟粒人多易之曾未俄頃骨痛腫潰或至于不可<lb/>
療以死又非如他疾之可以歲月治也惟其發之遽臖<lb/>
痛腫潰之亟故世俗之醫徃徃因之以為利其初作也<lb/>
以毒藥發之待其呼號痛楚然後要之要之而饜其所<lb/>
<pb n="KR4d0398_WYG_011-9a"/>
欲然後徐徐而治之治之不蚤腐敗堛裂不可厝手則<lb/>
又藉五善七惡之說以自解滔滔皆是盖不獨宣之符<lb/>
當塗之徐為然也惟君則不然本之以忠信行之以廉<lb/>
慤人有疾求君視療雖風雨暮夜即負藥奔走略不以<lb/>
貧富貴賤異其心亦不責報與否間二歲余夫婦各苦<lb/>
癰君眂之皆不兼旬而愈君嘗曰癰疽譬猶惡人養癰<lb/>
䕶疽雖古所戒然攻之太急亦必有意外之禍語曰人<lb/>
而不仁疾之已甚亂也斯治瘍之法也故吾每視斯疾<lb/>
<pb n="KR4d0398_WYG_011-9b"/>
惟砭焫以洩其毒宣導以殺其勢其不獲已則以五毒<lb/>
攻之五藥療之雖不求旦暮之功而疾者良已若夫專<lb/>
以刀匕錐鑿鎌割鎪抉為竒者吾不忍為也君可謂良<lb/>
也矣噫以是心而充之豈惟醫之良以之處己以之處<lb/>
人其有惡而不仁者惡能余毒哉君祖父相傳逮今五<lb/>
世君方積行累功惟日不足吾見其子孫綿衍為時顯<lb/>
人世醫之報殆未足為君羨也君所居有皂莢木二敷<lb/>
䕃蒙宻下庇千牛殆閱百歲視其樹知其家知其家抑<lb/>
<pb n="KR4d0398_WYG_011-10a"/>
知其人矣非培植之乆者能之乎余故樂為之序以彰<lb/>
君之善以勉君之子孫且使其徒慕而效之毋為符為<lb/>
徐而為世人之所指目也<lb/>
　　　梅南詩稿序<lb/>
詩契於古難也契於古而傳于今尤難也鍊句鍛辭搜<lb/>
攪腸胃敝精神而戛肌骨顧豈藐無可傳者世降俗薄<lb/>
忌者多與善者少指瑕焉而掩其瑜索瘢焉而滌其垢<lb/>
士生斯世竊竊焉幸其詩之傳難乎易乎吾見其難而<lb/>
<pb n="KR4d0398_WYG_011-10b"/>
愈難矣然詩患不古不患不傳如古也不傳何病不傳<lb/>
然後見古而況未必不傳邪梅南陳君其為詩雖不多<lb/>
平澹古雅亦信乎其有可傳者友人張君仲實趙君景<lb/>
髙裒金鋟梓汲汲然思有以傳之噫是可以敦薄俗矣<lb/>
而或者猶病其鮮焉夫任藩十首麴望江三十首皆託<lb/>
諸其友自唐世傳至今日詩固不在於多也或者又曰<lb/>
若然則君之詩盍止於是乎余曰非也君眈心古學磨<lb/>
礲浸潤極而至于薄風雅躪屈宋雖累数百千言皆可<lb/>
<pb n="KR4d0398_WYG_011-11a"/>
傳也詩豈厭于多乎哉余讀君之詩因有感于張趙二<lb/>
君之義序而申之將以警夫世之忌而不與善者爾為<lb/>
我謝陳君勉之勉之毋負予之所期而使忌者得以藉<lb/>
口也<lb/>
　　　送王應夫序<lb/>
余與王子應夫居相邇情相好也應夫視吾年倍長以<lb/>
里先輩事之余視應夫學聚問辨迨羣而其所為詩文又<lb/>
皆有法度可喜每忘年交之以故情益親徃來益宻難<lb/>
<pb n="KR4d0398_WYG_011-11b"/>
疑答問彼不得而吾得之一日來訪謂分教楚棠行且<lb/>
有日余甚以離索為憂然亦以應夫之得仕為喜應夫<lb/>
蹵然曰邑雖小聞業儒者不下百数吾懐空抱虚一旦<lb/>
竊師民之號深懼夫嘲笑者之不免也子何以教我余<lb/>
曰人之患在好為人師孟氏固嘗有是言也然世之不<lb/>
好為者幾希矣今郡邑凡幾學學凡設幾官其以才學<lb/>
選如子者凡幾人以子之才之學雖舉棠邑之士而師<lb/>
之吾未見其不可也而子自視欿然則過人逺矣雖然<lb/>
<pb n="KR4d0398_WYG_011-12a"/>
學然後知不足教然後知困吾子今日之欿然者知不<lb/>
足者也師于人而未為人之師學于人而未為人之斆<lb/>
則猶未知困者也知不足固能以自及未知困終不能<lb/>
以自强繼自今請業者進請益者進扣大扣小與接與<lb/>
構吾子其知所以自强矣知自强則日就月將晝為宵<lb/>
得皆自此始而又何患乎書曰斆學半易曰麗澤兌君<lb/>
子以朋友講習此之謂也余年運而徃顛毛種種其不<lb/>
能自强于學也乆矣聞邑有芳草澗者韋蘇州所曽遊<lb/>
<pb n="KR4d0398_WYG_011-12b"/>
也今猶有賦野渡無人之句者乎王無功丞六合作醉<lb/>
鄉記吾夙慕之今復有兹人者乎如有之子飛書我報<lb/>
吾將囊詩載酒順下風膝行而前矣<lb/>
　　　龍與祥符戒壇院分韻詩序<lb/>
明慶宗師虎巖良公清曠文雅一時名公卿皆樂與之<lb/>
交而余獨未及識也至元辛夘六月余游杭炎暑重赫<lb/>
旅樓偪仄如甑方鬱鬱不自憀有蒼頭持巨軸至曰良<lb/>
宗師約遊戒壇書也余疑與公未一覿面書何為至于<lb/>
<pb n="KR4d0398_WYG_011-13a"/>
我發函伸紙列風流勝貴且百人而余亦與焉余嘉其<lb/>
未相見情相親也敬諾之期既至僕痡馬瘏欲徃不果<lb/>
公以筍輿速之又不果越翼日白廷玉來訪盛誇兹集<lb/>
以為地虚曠堂宇峻潔脩竹叢杉葱翠交隂芙蓉濯濯<lb/>
清泚香氣襲人雖紳珮簮錫環列雜坐涼颸時至不知<lb/>
門外之紅塵赤日也頃焉炷薫瀹茗設伊蒲淨供楚徐<lb/>
鳴琴温老飛灑醉墨皆極天機之妙坐客霑飫投壺對<lb/>
奕各適其趣則又析少陵已上人茅齋詩探韻以賦客<lb/>
<pb n="KR4d0398_WYG_011-13b"/>
多詩字少或再韻或三韻雖遲余不至亦虚下字畀之<lb/>
余益以不得與為歉廷玉復道公意俾余序其事余因<lb/>
知公之心其空普無礙若此夫金僊氏之教世乆益離<lb/>
至于今日雞園弟子聲生執長聞有談周習孔者輒哆<lb/>
唇瞋目以為詬病而公獨與賢士大夫游從欵宻豈非<lb/>
外形骸以理自勝者哉余棲泊于兹未克一詣招之又<lb/>
不克一徃宜以心雜見疎而公拳拳然願交而不可得<lb/>
者果容我邪抑愧我也昔惠逺招范寗而寗不從許淵<lb/>
<pb n="KR4d0398_WYG_011-14a"/>
明飲酒淵明復攅眉以去逺公終不以為忤其所用心<lb/>
固非吾徒者所能臆度也雖然名人魁彦髙詞嶮語駿<lb/>
發蹈厲使余挂名其端而不知辭讓凝塵鼓缶安知鳴<lb/>
玉者不笑于其傍乎重違公意廷玉又從而督迫之引<lb/>
筆綴詞涊然愧汗覽者亮之而已<lb/>
　　　送盛元仁序<lb/>
京口舊為江淮衝要四方賢士多樂居之德行之辭詞<lb/>
藻之華論議之偉盖昌黎所謂紛擾擾而既多者也余<lb/>
<pb n="KR4d0398_WYG_011-14b"/>
幸以先人之故深之即髙之求皆嘗辱師而友之兵燹<lb/>
以來化為異物者衆矣其或一二僅存復歸老邑里潜<lb/>
深伏隩聲跡藐不可見獨余尚縻于兹未能逺引索微<lb/>
言于亂志發孤笑於羣憂亦惟吾元仁三數君子而已<lb/>
而又各以衣食之故或出或處曠日彌旬乃獲一見見<lb/>
已遽别回視承平時美景良辰肩從齒序登山憩石酣<lb/>
觴賦詩殆猶夢寐間事欲再夢不可必得也而元仁學<lb/>
日進文日工名譽日起余又疑其必為有力者奪之而<lb/>
<pb n="KR4d0398_WYG_011-15a"/>
去幸而烏公之書詞馬幣未至洛北余猶得資以待老<lb/>
聞之友朋乃謂其以太夫人在堂越明日將歸而就養<lb/>
焉噫何其不預為我告也朋友固天倫之一熈春寒徃<lb/>
太夫人御板輿逺覽舊畿近周家園吾元仁奉一觴稱<lb/>
千歲夀此人子之至樂也爾有母遺繄我獨無我方羨<lb/>
慕之不暇吾亦安得而留之獨惜夫友道日以狹文氣<lb/>
月以萎而吾所資以待老者一旦去而之千里之外是<lb/>
則余之不能已已者也昔謝太傅中年與親友别輒作<lb/>
<pb n="KR4d0398_WYG_011-15b"/>
數日惡達人尚爾況余之恇怯淟涊者乎春草碧色春<lb/>
水渌波送君南浦傷如之何吾雖有胸無心者將不能<lb/>
泊然于斯語矣雖然閒居續賦元仁肯從便風示我吾<lb/>
尚能與三数君子盥手發函對風簷而朗誦也<lb/>
　　　宋宣慰文集序<lb/>
同知宣慰東明宋公余曩在揚嘗望履幕下别十年矣<lb/>
復㑹于杭出歌詩数十首及所為文以示余受而卒業<lb/>
因仰而言曰山林草野之士處隠就閒無所用乎世於<lb/>
<pb n="KR4d0398_WYG_011-16a"/>
是刻志苦心蒐辭獵句以寫其幽憂抑鬱之思以舒夫<lb/>
風刺怨懟之意乃若公卿大夫以功名事業為己任者<lb/>
驅馳鞅掌日不遑給亦何暇及乎此今也摘竒掇異與<lb/>
騷人墨客較其錙銖非韓愈氏所謂性能而好之者歟<lb/>
至若鏗鏘幽𣺌沖澹和平使讀之者稽首歎嗟不能自<lb/>
已又非韓愈氏所謂才全而能鉅者歟夫以才之全能<lb/>
之鉅復根于性而好之則公之文固非曲學謏聞者所<lb/>
能闖其藩也余獨于食餅之詩而重有感焉徃嵗浙右<lb/>
<pb n="KR4d0398_WYG_011-16b"/>
大水民用蕩析鬻妻賣子延視息於須臾間其情重可<lb/>
哀矣朝家憫焉亟發廪振之此正有司所當奔走奉承<lb/>
者跨越半載方且覈户口排丁稚其得升斗以活者亡<lb/>
幾而嗸嗸然為溝中瘠者盖不知其幾萬人矣而公於<lb/>
一食之微憂民之憂憯怛懃懇溢乎言外則其心從可<lb/>
知已詩不必論也嗚呼使當時任事者其心皆如公之<lb/>
心吾知其皇皇汲汲食不下咽又肯稽國家之賜為之<lb/>
躊躇四顧聴其流離死亡而後已乎此余所以重有感<lb/>
<pb n="KR4d0398_WYG_011-17a"/>
也邇年西浙豪右擅江湖藪澤之利富幾埒國田疇日<lb/>
以廣溝澮日以堙雨不浹辰又復巨浸官吏熟視莫敢<lb/>
誰何今歲秋冬之交其可慮者又不止如前二歲而已<lb/>
余安得取公之詩為司牧吾民者誦之捲錦以歸因為<lb/>
之序以俟夫觀民風者擇焉至元壬辰閏月五日<lb/>
　<lb/>
　<lb/>
　<lb/>
<pb n="KR4d0398_WYG_011-17b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　佩韋齋集巻十一<lb/>
</p>
<p>
</p>
  </div>
</body>
</text>
</TEI>