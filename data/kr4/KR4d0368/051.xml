<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>本堂集巻五十一</head> <lb/>
    <p>
<pb n="KR4d0368_WYG_051-1a"/>
欽定四庫全書<lb/>
　本堂集巻五十一<lb/>
　　　　　　　　　　　　　宋　陳著　撰<lb/>
　記<lb/>
　　天井山報濟庵記<lb/>
四明天井山有庵名報濟主僧師錫以記請曰庵建於<lb/>
宋淳佑間師祖祖詔其嗣文素中遭訟舋有力者乗之<lb/>
空所有庵幾廢文素誓復其舊而規新益力屋日以闢<lb/>
<pb n="KR4d0368_WYG_051-1b"/>
具日以備田積至六十畝有竒外有其徒祖可者死捐<lb/>
田數畝庵以託塟所久而其後取以去此其概也余因<lb/>
念於師錫今天下形勝山林巾鉢如雲宅之以金碧聲<lb/>
之以鐘鼓朝夕熙恬於四明之外亦云足矣顧欲退然<lb/>
自為一庵計殆未之喻答曰庵吾祖祖詔創之甚勞文<lb/>
素復之甚難師錫寔為之孫負荷之甚重亦曰茍不自<lb/>
力殆棄厥先之遺惟便安之自擇人其謂我何故拳拳<lb/>
以守庵為是以記庵為急非有他也嗟乎浮屠者流稽<lb/>
<pb n="KR4d0368_WYG_051-2a"/>
天沃日世之人方傾投艷向而乃欲假吾儒天倫之説<lb/>
家其業而子孫其傳又欲託余之文書庵之始末以詔<lb/>
方來是亦自有見也不可尚乎余又安得不有感於師<lb/>
錫之心哉乃為之記前進士陳著記<lb/>
　　識全軒記<lb/>
天台陳行之恕可遊杭為西湖留於錢塘門外折而南<lb/>
不百武負城築軒坐而面其勝因坡公寄晁美叔詩云<lb/>
西湖天下景誰能識其全扁曰識全而屬余以記景物<lb/>
<pb n="KR4d0368_WYG_051-2b"/>
之在天下惟人所取胸中有山則天下無餘山胸中有<lb/>
水則天下無餘水蓋物於物者不足以見物不物於物<lb/>
則物無不見子雖家西湖而西湖本不足以家我一開<lb/>
軒捲簾若迫而寛若近而逺若平接而寔俯臨之子必<lb/>
有得坡公超出見外之妙因歌以贊其全之識氣之清<lb/>
而上兮天吾與之為葢心之寛以平兮地吾與之為載局<lb/>
於形而不化兮將自同於蠅蚋曠然而達觀兮殆幾收<lb/>
百衲於破碎吾退然不與之爭兮惟見其物之小而我<lb/>
<pb n="KR4d0368_WYG_051-3a"/>
大坡仙尚其如見兮其相與神交於湖之表詩之外也<lb/>
嵗柔兆涒灘陬月四明遺耄陳著記<lb/>
　　婺州浦江縣龍德寺記<lb/>
龍德寺舊名乾元宋祥符戊申改今名其地南則溪而<lb/>
江而山如揖如抱北則仙姑巖伏龍二十里而昂其首<lb/>
冠之以塔塔有院院之前即寺寺始於邑人陳公譽捨<lb/>
墓與田碑壞失其嵗月爾後隨經隨營由山門而廊而<lb/>
殿而堂與凡寺之重且要之屋咸具嘉定辛巳僧坦奏<lb/>
<pb n="KR4d0368_WYG_051-3b"/>
請金書寺額及桂堂扁而寺以重塔始於天聖乙丑胡<lb/>
貳卿則捐銀五十萬緡創造公譽且樂助其成中遭冦<lb/>
燬邑人朱氏與僧某修出力重建至寳祐甲寅僧文豪<lb/>
重脩久而僧文啟率其徒妙資文富文廣元悟與公譽<lb/>
之後今岳教公舉又大脩之梯其層而升高闌其廉而<lb/>
䕶險丹雘金碧而後其繪事邑人婁榮孫凌蘭吳㓜敏<lb/>
隨施有差而朱君章捐銀以飾其表於是建圓通閣榜<lb/>
曰多寳佛塔小山門榜曰龍峰塔院自至元癸巳迄元<lb/>
<pb n="KR4d0368_WYG_051-4a"/>
貞乙未畢岳教又捐田嵗累所入以待續用而塔以備<lb/>
塔院與寺昔為二今合為一為教門甲乙住持有田一<lb/>
千五百餘畝衆日不下千指規模寛衍氣勢聫絡鐘魚<lb/>
齋粥如時寔浦江甲刹妙資不逺千里狀且圖來請記<lb/>
余辭焉越兩載請益固乃閱狀按圖而書之併及余之<lb/>
所欲言吁世之四民之家莫不欲為子孫久逺地或不<lb/>
旋踵簍不自振滔滔也而過者誰顧浮屠氏宫居粒食<lb/>
一有未辦則旁詢側睨咨嗟太息相先扶植不極則不<lb/>
<pb n="KR4d0368_WYG_051-4b"/>
止夫以寺之徒竭其力為寺之計分也邑之豪斥其有<lb/>
餘應接緣募流俗之情也至於達官膴仕祿廩之所儉<lb/>
積章甫縫掖韲鹽之所苦節亦皆歡喜傾倒以相其後<lb/>
此豈偶然之故要必自有以動其中而莫之外耶數百<lb/>
年間屋與塔屢廢而屢脩至此而益以展拓益以壯觀<lb/>
山川井邑之形勝寺則擅之矣亦曰人也有時焉彼教<lb/>
之盛極於今日豈特此寺也哉余故備書其始末庶後<lb/>
之觀世道者有考與前進士四明陳著記<lb/>
<pb n="KR4d0368_WYG_051-5a"/>
　　新升奉化州記<lb/>
黄唐疆理天下至周之職方而大備降而秦而郡縣之<lb/>
隨時㳂革勢也元貞改元朝廷以諸縣地廣民稠者升<lb/>
而州中下其等明之奉化為户四萬而贏州為下官視<lb/>
州設員五宣授者二勅授者三明年月正元日達嚕噶<lb/>
齊察罕公知州事李公炳同知星公粲判官趙公秉李<lb/>
公居安各以其職視事余與學宫諸生旅賀於庭揖余<lb/>
而語之曰州為路附庸壤地褊小猶故邑也為民社而<lb/>
<pb n="KR4d0368_WYG_051-5b"/>
重其任盍廣咨焉以求所稱古者問政必於其耄幸毋<lb/>
隠於我余謂吾夫子之言為政道之以徳齊之以禮有<lb/>
恥且格孟子曰善政不如善教之得民也聖賢格言如<lb/>
日月如金石斷斷乎不可易教化者獄訟徭賦末也蓋<lb/>
教化行則習俗美獄訟將自簡而徭賦又易易耳夫然<lb/>
則吾事畢矣况仕也以義方六七十如五六十皆可行<lb/>
志蕞爾之魯有周禮在雖齊之大莫能抗蜀雖僻逺文<lb/>
翁以學化之當時至以齊魯比為地小不足回旋儒術<lb/>
<pb n="KR4d0368_WYG_051-6a"/>
近於迂濶可乎况茲邑之舊諸先生典刑之遺章甫縫<lb/>
掖甲於一路皆傃分而自重農工商賈之家畏法而專<lb/>
業循循然惟長民者所休戚薰之以詩書浹之以禮義<lb/>
教亦政也和平而不流於弱簡易而不失之疎政亦教<lb/>
也三代而上之化民亦若是而已此之謂知本於從政<lb/>
乎何有咸曰善是吾心也其以是刻之石<lb/>
　　州為下之下改云官視州設七明年月正元日宣<lb/>
　　授達嚕噶齊察罕公知州事李公炳勅授同知星<lb/>
<pb n="KR4d0368_WYG_051-6b"/>
　　公粲判官趙公秉李公居安省授吏目臧滑鄭元<lb/>
　　均各以其職視事既而以記屬余謂吾夫子之言<lb/>
　　以下如前<lb/>
　　慶元路治中貝降奉議徳政記<lb/>
明故東南大藩事任非輕自昔選用賢良為首為貳有<lb/>
以福澤其民民亦義於必報紀去思頌遺愛多矣今奉<lb/>
議大夫貝降公自至元壬辰來領郡治中事閱數年間<lb/>
郡以材望叢委休稱籍籍秩滿行有日士庶送者祖帳<lb/>
<pb n="KR4d0368_WYG_051-7a"/>
載道猶曰未也且將勒碑詔永久謂余山林樸直於鄉<lb/>
閭年又最高狀其實以示曰公之於從事也剖滯訟則<lb/>
人稱其平董倉儲則户樂其寛鹽海之征兵革之需受<lb/>
給所惠皆不動聲色吏不能為私民不以為病闗决之<lb/>
地固曰有職分在然公之始也㑹朝廷有問罪島蠻之<lb/>
役治艨艟練甲兵峙糗糧身任其難而從容暇豫一無<lb/>
不辦亦曰軍旅之事明習有素分一郡憂責有餘材也<lb/>
至於嵗甲午憂民苦艱食市無千斛大家無蓋蔵郡無<lb/>
<pb n="KR4d0368_WYG_051-7b"/>
發粟舊址公惻然以奮曰赤子垂為溝中瘠撫字謂何<lb/>
亟啟長吏馳詣省府白之得請出粟四萬石平其價隨<lb/>
處所便其糴鵠菜色轉而歌舞公之施者千里如一今<lb/>
年夏無麥饑尤甚公時適留省府授比以請民以不饑<lb/>
樂及秋熟振糴有規天時不可必而郡民無凶嵗之虞<lb/>
可以百世矣余嘗謂三代以上人物淳厚施於有政形<lb/>
迹冺然功用自大世降而吏治日以茍間有事涯岸出<lb/>
鋒鍔以聲名自負而非元氣之福此余於公深有感焉<lb/>
<pb n="KR4d0368_WYG_051-8a"/>
忠實之中精神流行涉厯之久知慮詳練不施勞不辭<lb/>
難獲乎上而無言不酬信乎下而無令不順有得於平<lb/>
易近民之道者固如此及其為民立命如機發矢徃必<lb/>
濟而後已此又仁者之勇也古語有云活千人者其子<lb/>
孫必封况全活至數萬衆等而上之又豈止歛惠於一<lb/>
郡而已哉集風謡銘徳政儒者事也不敢辭特書以諗<lb/>
於太史氏<lb/>
　　慶元路達嚕噶齊伊嚕通議徳政記<lb/>
<pb n="KR4d0368_WYG_051-8b"/>
東南負海之郡明其一也邑於海之島者其一曰象山<lb/>
沮洳斥鹵土而宜稻不三之一故其民貧正供之米視<lb/>
所出而輸水行則渡東宿沿而北寄命於一葦之航風<lb/>
濤盜賊俄頃不測山行則道寕海迂而東扶服數日之<lb/>
程傾厓峭壁與豺虎出入幸而達則注香瀝酒相賀不<lb/>
幸而厄有司抵其巇而罪之其難有如此者通議大夫<lb/>
伊嚕公之來閱郡乗察地險謀及同僚嚴禁苛取痛撻<lb/>
冗費聽民隨米直凖弊上送於路官自任責民不與焉<lb/>
<pb n="KR4d0368_WYG_051-9a"/>
方且鈎摭吏欺籍之以補來嵗之入審於上司得請既<lb/>
揭示邑市數百年夙弊一朝而革旄倪聚觀懽心泉湧<lb/>
向也艱阻之間期㑹之下生死罪戾凜乎在前今而衽<lb/>
席之以子孫百世亦仁矣哉古者甸内之地所納總銍<lb/>
秸服以至粟米量逺近酌重輕無毫釐不遂其情自唐<lb/>
虞而三代所以為生民計一用此道然事有因革地有<lb/>
險易物有懋遷泥乎古則窒因乎今則茍權其宜以便<lb/>
安其民其殆庶乎此近民之官所急先務而公力行之<lb/>
<pb n="KR4d0368_WYG_051-9b"/>
公私不交病古道在其中矣蓋公為政本之以仁暢之<lb/>
以智專心一力亦曰吾盡吾職而已而民自不能忘也<lb/>
一仁劑量環千里六邑咸被其惠斯邑也徳之為甚邑<lb/>
宰高君珪采士民意狀其實屬余曰仁政大人所樂聞<lb/>
山林遺老其言必公敢以記請余謂賢守貳有徳於此<lb/>
邦也孔厚是不可不書奚敢辭聞高君之入仕積有善<lb/>
政今宰斯邑仁聞益都是能以賢守貳之心為心成其<lb/>
美於下其亦可書也夫<lb/>
<pb n="KR4d0368_WYG_051-10a"/>
　　重建西夀昌院記<lb/>
郡乗於城南一里而遥有院曰西夀昌甲乙住持宋嘉<lb/>
定間廢於火而民家其基近六十年淳祐初僧慧通於<lb/>
篠城北隅結庵曰西來而揭以夀昌遺額意則有在今<lb/>
至元已丑凡廢刹皆復此其一也於是民徙之去基如<lb/>
舊嗣慧通者志堅領庵之僧志西如鑑善乗汝州分庵<lb/>
之田半資以辦事乃薅乃滌築垣以正限界度地定規<lb/>
模首建方丈次法堂閱八年佛有殿僧有堂懴有所門<lb/>
<pb n="KR4d0368_WYG_051-10b"/>
高而敞廊深而靜庖帑湢溷皆具而庵以其額復於院<lb/>
初意得矣志堅耄而志西承之力狀其本末求記吁天<lb/>
下事創之非難守之為難復之尤為難世之人連雲棟<lb/>
宇厥先祖父之所經營所付託天變人事之不測不幸<lb/>
而瓦礫而蕭艾至有委之不顧况於復乎慧通越人也<lb/>
於夀昌非有巾鉢舊遊之戀而惻其久廢屬其意於方<lb/>
來甚於天倫宗嫡之傳授遺繼志安問艱難勞苦必復<lb/>
而後已然則學佛而如此用心豈徒空也哉王荆公謂<lb/>
<pb n="KR4d0368_WYG_051-11a"/>
失之此而彼得之亦有感於斯云前進士陳著記<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4d0368_WYG_051-11b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　本堂集巻五十一<lb/>
</p>
<p>
</p>
  </div>
</body>
</text>
</TEI>