<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>沙溪集巻一</head> <lb/>
    <p>
<pb n="KR4e0156_WYG_001-1a"/>
欽定四庫全書<lb/>
　沙溪集巻一<lb/>
　　　　　　　　　　　　　明　孫緒　撰<lb/>
　序<lb/>
　　送馬嘉貞應試南還序<lb/>
妹壻馬君嘉貞天分警拔事舉子業雖未嘗矻矻苦心<lb/>
至落筆則語輙驚人老成爾雅迥出常度同業者終嵗<lb/>
效之竟莫能及人以是竒嘉貞嘉貞亦以是自竒也然<lb/>
<pb n="KR4e0156_WYG_001-1b"/>
每試輙不利今年秋學愈竒聲譽愈閎應試士相率即<lb/>
其寓所願識風儀者日數人或相顧而驚曰此所謂馬<lb/>
嘉貞邪一時推右殆空士類而試又不利揭曉之後撫<lb/>
膺㦸手幽憤無所容充其志將駕當世吞萬變浩然不<lb/>
可禦噫士貴有志若此者非士之所宜有邪所貴罔敢<lb/>
怠忘念常在兹耳若突然之勇生於血氣之粗偷安之<lb/>
習乗於志氣之微愧目前而忘自奮則今日之志適足<lb/>
以見褊淺躁急為吾之累反不若漠然於得失者之為<lb/>
<pb n="KR4e0156_WYG_001-2a"/>
高也余早年屢困場屋每被黜情思黯黯竊窺一時同<lb/>
黜者孤燈聚首慘無人色程日于倉卒屈指若不及數<lb/>
日後遊訪贄謁語笑啞啞前日之情畧無芥蔕焉間有<lb/>
秉持少異者衆中常愀然不樂與之言亦不對若有憂<lb/>
思然至抵家室對妻孥亦既舒暢矣乆近雖不同其粗<lb/>
於血氣微於志氣一也而况嗜慾亂其真博雜撓其識<lb/>
不急之務無益之談妨其功力則今日之志亦安用哉<lb/>
昔者孟郊落第有食薺亦苦强歌無歡之句一時君子<lb/>
<pb n="KR4e0156_WYG_001-2b"/>
憐其情而鄙其量夫郊誠可非也然卒能占高第享盛<lb/>
名于無窮不猶愈于一被擯棄即落魄狂縱萬事決裂<lb/>
如李山甫温飛卿等乎老而彌篤仆而愈力正今日所<lb/>
未易得者而顧未可輕議也凡人之失利孰非郊之情<lb/>
哉顧充而守之有愧郊耳嘉貞勉之天下之事多矣曾<lb/>
有二三其心蕩漾不定而可善其成者乎况事業精密<lb/>
易失而難得者尤可畏哉歸以告尊翁當不以予言為<lb/>
誣也<lb/>
<pb n="KR4e0156_WYG_001-3a"/>
　　送李徳華詩序<lb/>
徳華我先師嘉興先生仲子也先生早擅三易騰聲鄒<lb/>
魯齊衛間丁酉嵗首擢鄉書慮太夫子漸老不欲以仕<lb/>
逺違色養需家食者十六年余往洒掃門墻見先生孝<lb/>
友睦宗族信義惇鄉閭謹飭方嚴淑後進謦欬杖屨無<lb/>
非可師有不専經籍文字間者退不勝自喜時徳華侍<lb/>
先生首尚未髪而冰瑩玉潤沈靜有老成風私自謂曰<lb/>
傳先生之業者二郎也己未先生歿官嘉興每憶高蹤<lb/>
<pb n="KR4e0156_WYG_001-3b"/>
即于徳華屬厚望不可置今年應詔来京例得醫學官<lb/>
醫為小道醫官在仕為卑員而徳華趨之若恐後諸友<lb/>
在都下者咸訝之亦有力尼之者徳華泣曰葺遺文以<lb/>
承先業先子志也吾誠愚詎敢忘先志哉顧兄沒母老<lb/>
謀仕則廢養奈何且吾父儒宗尚以母老不欲仕况區<lb/>
區者可輕違吾母邪冠裳捧檄以博庭闈懽悰亦足言<lb/>
仕而終無逺遊以貽親慮謂非先志土苴與聞者韙其<lb/>
言謁選既畢治裝將南還諸友供張祖道都門外徳華<lb/>
<pb n="KR4e0156_WYG_001-4a"/>
酒酣興發言論蠭起譏評人士商畧世故若鑑應形水<lb/>
赴壑孤翮高摶而迫之以風也雖未可遽窺先生之堂<lb/>
然背而馳去者亦鮮矣至憶舊遊話往事俱歴歴在目<lb/>
轉盻之間已越二十餘禩今昔異時少壯異容悵嵗月<lb/>
之潛移懍餘生其如寄不能不以之興懐古稱後之視<lb/>
今亦猶今之視昔悲夫余因歔欷而歌曰昔從君兮平<lb/>
原區花顔肉映雲敷腴君今来思西城隅青袍蕩漾飄<lb/>
瓊琚丹穴鬱鬱文鵷雛倏然翛翥雲霄衢高歌取醉真<lb/>
<pb n="KR4e0156_WYG_001-4b"/>
良圖夕陽又下閒庭除歌闋復有倚聲而和者曰若有<lb/>
人兮邦之英駕騄駬兮彈青萍驩未洽兮歸干旌瞻令<lb/>
儀兮心怦怦去如風澹来雲凝願言兩腋清風生相與<lb/>
上下同𤣥㝠於是四座競起叠和更酬剽者如遊迴者<lb/>
如留颺者如浮拍者如休方清絶以長謳忽斷續而相<lb/>
摎若野鶴之唳高秋孤蟬之咽涼颼也徳華雀躍而起<lb/>
曰有是哉願彚諸君之作以華吾歸乃僭引余説於上<lb/>
而列諸作於别方若岐黄之談本非徳華素業亦非諸<lb/>
<pb n="KR4e0156_WYG_001-5a"/>
友素期者可不書也<lb/>
　　代楊師文送董松軒赴吳江簿序<lb/>
吳江江南劇邑紈縠靡麗之風比他邑常什伯去京師<lb/>
數千里狡横且玩税額訟牒未易猝如法故令若簿多<lb/>
敗於賕或困於夥紿於詐能官者盖鮮然令患不才耳<lb/>
才則搜抉指顧咄嗟可快意簿動制於令晨起束帶詣<lb/>
堂上長揖就坐吏抱牘過前禁莫敢問惟令顔色是候<lb/>
令誠才邪相與同其休不才簿雖蟬蜕鶴舉不得不與<lb/>
<pb n="KR4e0156_WYG_001-5b"/>
分其謗矧臺郡相沿督責常先僚貳僚貳奔走惶駭令<lb/>
不知也然則吳江之難令居其一而簿居其三亦誠難<lb/>
矣哉甲戌四月夀張董松軒先生得是官余前此屢候<lb/>
先生寒暄外他事若不肯出諸口除後再往候之則言<lb/>
論纚纚終日不可窮要不出吳江今時最急與簿當最<lb/>
先者豈先生外此固漠然哉非其責可不言亦往日意<lb/>
耳夫處窮巷經世務要非凡士屈伸舒巻惟義惟時求<lb/>
先生于今兹誠未易得以是佐吳江不煩他求自有餘<lb/>
<pb n="KR4e0156_WYG_001-6a"/>
地事當在令可以無言事當在簿而令撓之不可無言<lb/>
也士從仕凡以行吾志而已今鋒鏑供億之餘閭閻糠<lb/>
籺嗷嗷未充者什九幸而吾有具又理當任顧低首飲<lb/>
氣自抑以悦人如吾民何即先生之迹渟滀如巨浸激<lb/>
發如風駛中綮要如破的知非若人也然則又何難焉<lb/>
其子湯民侍御常凝神洞視于廣衆矜語間若有深思<lb/>
至其論事則綜覈孤峻逺出人右邇者天子命按畿輔<lb/>
簡書甫數日貴勢即相戒莫犯盖澄清搏擊之術雖深<lb/>
<pb n="KR4e0156_WYG_001-6b"/>
匿未形而鋒銛溢發有不可終掩者如蟠蛟螭隠虎豹<lb/>
未及騰踏奮厲而淵然之光蔚然之文泅採者固已望<lb/>
而驚矣英鋭勝于恢容才華韜于渾厚父子志向如出<lb/>
一轍湯民掇賢科躋膴仕而先生矻矻太學晩嵗僅得<lb/>
此是則幸不幸於其間昔人筮仕縣簿垂休光照後世<lb/>
如蘇長公朱晦菴者史冊相望又未可以秩卑任輕専<lb/>
為先生屈也古今寧不相及邪為之上者從臾誘掖之<lb/>
使先生之賢不終汨于氛埃奔走之下則多可稱述當<lb/>
<pb n="KR4e0156_WYG_001-7a"/>
復有進於是者瀕行羣僚追送國郊且有詩也謂予雖<lb/>
陋年差長强使為之序<lb/>
　　送如心宗師北還序<lb/>
正徳丙子八月如心玉上人進宗師之號將丐余文以<lb/>
侈其事余心亦既許之矣未幾被謫南歸匆遽流離心<lb/>
悸氣動如心囁嚅齒頬間欲言之未敢也今年秋裹糧<lb/>
負擔從一徒南走千餘里抵沙溪别業再索之夫如心<lb/>
之廬縉紳士日接武焉音鏗鍧而葩炫熠無難得者顧<lb/>
<pb n="KR4e0156_WYG_001-7b"/>
逺需于蓬茅廢罪之餘是何忍于終辭余早嵗識如心<lb/>
之師印空上人因與如心游印空博洽持重諸浮屠敬<lb/>
而畏如心謙抑溫潤諸浮屠慕而愛行孚論定越三十<lb/>
年如心雖無意人知諸浮屠爭先延譽惟恐譽之不揚<lb/>
汲引之無階者無戾情無異詞迺共上其名於禮部禮<lb/>
部密詗而公詢之始疏以入投名陛見畧如授爵然因<lb/>
念一方外之流欲偉舊觀改故步亦甚難焉天下事稍<lb/>
涉榮幸者要不可易致不獨浮屠然也每春夏之交宗<lb/>
<pb n="KR4e0156_WYG_001-8a"/>
師登壇宣教村民比丘累千萬長跪俛首以聽於下暴<lb/>
慢者悟悔悟者泣而所宣者戒殺去貪輪迴報應固釋<lb/>
氏之粗也猶感人若是若以宗風上乗彌近理者示之<lb/>
又當何如怵姦慝藉風示濳驅默相有未可盡非者吾<lb/>
儒懿徳好爵當更倍蓰什伯而學巧於岐仕㨗於徑往<lb/>
往淪為虚談行不重於時言不信于人功力顧出其下<lb/>
而人人以闢邪衛正自任秪見其誣也已昔恵逺道安<lb/>
輩頗見重于晉宋間今日講經某寺明日談空某第王<lb/>
<pb n="KR4e0156_WYG_001-8b"/>
謝諸君子圜坐竦聽不少厭亦以其説有可以聳動世<lb/>
俗者不然操筆立論據孔氏以排之豈諸公所短邪如<lb/>
心今日之崇重亦何減於古昔宗伯不逆其情當宁不<lb/>
違其請合千萬人羣聚喧呶連旬累日於郊圻近地有<lb/>
司不以為非民俗不以為異豈徒為如心地哉如心之<lb/>
自處要亦無愧古人可也舊見如心談笑詠歌終日不<lb/>
倦邇来黜聰明謹酬答以求副宗師之實但每與余相<lb/>
對死灰槁木無復疇昔之興余輙欠伸思睡如心果能<lb/>
<pb n="KR4e0156_WYG_001-9a"/>
忘情於世乎少壯嬉遊如在旬日而余頽然亦既老矣<lb/>
撫景遐思識此以為别<lb/>
　　送方明府致仕序<lb/>
侯宿學雅量老成鎮重於聲利澹然無外慕任未乆累<lb/>
檄自劾部使者咸惜其去還其檄不聽至是乃得請買<lb/>
舟治裝將歸宣城别墅鄉閭逺近如赤子去慈母之懐<lb/>
相與號召挽留且欲具牒愬之臺省數日之間風靡雷<lb/>
動以侯志不可奪而止縉紳耆舊餞之漳水之上酒既<lb/>
<pb n="KR4e0156_WYG_001-9b"/>
半作而言曰大夫七十致仕禮也吾年甫知命汲汲求<lb/>
去公等亦嘗識此意乎始吾讀古人書見成敗得失之<lb/>
迹輙以身當其衝而與有其計掩巻揣摩敗可使成失<lb/>
可使得可以閲之掌上出以語人人咸以為然遂謂謀<lb/>
識軋古人而出之右天下事茍有意無不可為者暨令<lb/>
兹邑邑小而事簡土壤平曠無深山窮谷難至之地其<lb/>
政易達民鷙勇尚氣節無私智利口以奸法令其教易<lb/>
行追呼徴調咄嗟来集又自以為少出緒餘當綽有餘<lb/>
<pb n="KR4e0156_WYG_001-10a"/>
裕循政美績可坐而待至于今事為變幻往往不如吾<lb/>
意吾志在寛而衆志在嚴吾急於情而人急於其名突<lb/>
梯滑稽政在薦書吾黙而居人方目其為迂依違媕婀<lb/>
譽若崇阿吾刮而磨人或指以為訛始信得于古或未<lb/>
宜於今其濟其否常繫於人不盡取必於我也朝涖堂<lb/>
上凍者餒者襁負而鬻者疲癃而髠鉗者縱横雜沓逋<lb/>
負無完期瘡痏盈體膚吾惻然有矜心焉暮閲案牘臺<lb/>
郡督責架閣填委租庸力役紛如牛毛藁砧巨罪近在<lb/>
<pb n="KR4e0156_WYG_001-10b"/>
目睫晷刻相違禍不旋踵吾悚然有畏心焉因竊自傷<lb/>
孔子謂不患無位患所以立欲從吾好則動中禍機貶<lb/>
以徇時則下負所學所謂立之之難不在此邪緬想前<lb/>
哲俯俟後世吾又有愧心焉是三者憧憧於懐達曙不<lb/>
寐抑鬱否塞漸入膏肓矣吾故不能一日安于其位今<lb/>
維新之治羣賢彚興彈冠振衣之聲遍天下吾獨憔悴<lb/>
枯槁於烟霞草莽之間辭榮祿而就困窮舉平生之所<lb/>
學寄之田夫野老之一嘅吾獨無人之情哉江湄舊廬<lb/>
<pb n="KR4e0156_WYG_001-11a"/>
尚爾無恙蒸梨釀黍蓴羮鱸鱠聊爾終老而山容水態<lb/>
村謳社鼓亦足以自娛要之取慊吾心焉耳言未既緒<lb/>
執爵而前曰侯所謂盛徳之仁人謙光之君子也先皇<lb/>
帝巡狩時車徒供億未易悉數使侯少有進結之心粉<lb/>
藻修飾以媚倖近環八里草薙而禽獮之其誰敢曰不<lb/>
然曩龍舟過河下賴天子明聖不欲一事擾於民然巡<lb/>
歴兹土號為臣子者任愈重其情愈無極衒才售能本<lb/>
分之外少加毫末以投當路之好閭閻之下必有泣隅<lb/>
<pb n="KR4e0156_WYG_001-11b"/>
而未敢自鳴者今雞犬不驚婦子相慶誰之賜與侯方<lb/>
引分自守鴻㝠蟬蛻若一無所與力夫謙則有終仁則<lb/>
有後古訓也消息盈虚相為倚伏天道也侯行矣三槐<lb/>
五桂尚當於桑榆乎見之而景福眉夀如持左券取物<lb/>
無爽毫髪不然雖謂天道為𣺌忽而古訓不足取信亦<lb/>
可也釣遊樽俎所遇皆春苔蘚泉石無非樂境區區浮<lb/>
雲朝露誠無與於侯矣敢用是為夀且識兹别侯喜甚<lb/>
連舉數爵倚醉擊節而歌曰漳水之平兮泠泠其清漳<lb/>
<pb n="KR4e0156_WYG_001-12a"/>
波之騰兮汩汩其鳴吾濟無舟兮居耻聖明涉將滅頂<lb/>
兮中心怦怦吾負吾生兮吾又誰憎悠悠行雲兮靄靄<lb/>
其停吾將觀瀾于江城之峰兮付砥柱於漁父之笭箵<lb/>
歌竟酒盡長揖告别浩然登舟而去<lb/>
　　送王蓮幕致仕序<lb/>
王君有章氣和而貌恭有幹濟才又能韜晦不用平居<lb/>
遇事若不敢盡言至意所欲為即萬夫莫奪所欲不為<lb/>
者一握為言不恤也典故城幕五載上承下逮順利無<lb/>
<pb n="KR4e0156_WYG_001-12b"/>
撓曲自趙侯以下皆愛而悦之嘉靖乙酉秋風夜起浩<lb/>
然有家山之思晨起束帶詣縣堂持公移一紙懇乞退<lb/>
休治裝買舟遍詣學宫師友及縉紳耆舊言别知不可<lb/>
復留相與餞之漳河之上屬余言為贈夫君子之仕也<lb/>
行吾志也志得則行志拂則止簪紱耒耜隨遇而安故<lb/>
無往不自得顧世有不盡然者平居絃誦曰吾無宦情<lb/>
曰吾休官去清風高致足以駕當世空士類傲睨偃蹇<lb/>
邈不可即聽其言挹其容使人不寒而慄一入仕版蚤<lb/>
<pb n="KR4e0156_WYG_001-13a"/>
乞閒身逍遙林下何寥寥也靦顔忍辱旅退旅進甚者<lb/>
傴僂跛鼈齒髪脱落猶瞋目强項示可用不肯去既去<lb/>
矣且戀戀且望望欲何為者謂其前所言者非誣人與<lb/>
吾不信也上之所以待士也常輕捽而去之也常易厥<lb/>
有由矣勇于退慊于義乃今於王君見之君案牘士也<lb/>
不殆不辱寧非吾儕之愧乎進退之際間不容髪善始<lb/>
非貴而有終為難君宦游未乆較之廟廊大位曾未什<lb/>
一而善始令終從容納履有足以厲世矯俗者未可以<lb/>
<pb n="KR4e0156_WYG_001-13b"/>
其名位之微而易之也舟中無事試博觀而細檢之凡<lb/>
今八閩人士列職中外揚聲邁烈者先後凡幾人鬢髪<lb/>
未斑勇退急流者凡幾人疾趨亨衢率遭蹶末路得譽<lb/>
薦揚或罹咎讒疾無忌于前無冀於後止不以尼去不<lb/>
以麾若君者指不可多屈内揆其方而驗之行路寧不<lb/>
洒然以樂乎江浙既達閩山在望歴指曩昔釣遊之地<lb/>
而囘首遐思緬懐朋舊感嵗月之易徂幸歡娛之復續<lb/>
舉眼皆樂境矣君行矣哉原隰耕耨終嵗可以無飢里<lb/>
<pb n="KR4e0156_WYG_001-14a"/>
閈追陪放言可以無辱葛巾藜杖村謳社鼓焉往而不<lb/>
得貧賤也大抵内不足則易以羨人守不定則易以逐<lb/>
物吾恒足而恒定矣氛霾偪側䆳如靚深寂寞閴寥據<lb/>
如華要出處寧有二哉䑕之肝蟲之臂鶴鳧之短長各<lb/>
得分願欣戚安所用邪余疎且逺言不足為重輕顧屏<lb/>
伏十年草澤風味盖已熟計而飽諳之矣頑隂涼月水<lb/>
態山容他日欣然意有得焉當念吾言之非誣也<lb/>
　　故城縣志後序<lb/>
<pb n="KR4e0156_WYG_001-14b"/>
邑大夫鳯陽趙侯纂縣志既成以示沙溪孫生孫生讀<lb/>
之既作而歎曰緒於此有以見侯之為政也夫郡邑得<lb/>
君子以為之主山靈地秀恒望依託以有聞於時而縉<lb/>
紳徳業閭閻疾苦覬顯揚思保障其意尤切俗有雕樸<lb/>
故政有宜違法有利敝故術有變通典籍不存何以遡<lb/>
其原而執其要縣有志若緩焉而實急也侯於此知先<lb/>
務矣及觀其據事理析利害詳實剴切長慮隠痛時溢<lb/>
發于文詞之外而援古御今斟酌損益惟恐一民一物<lb/>
<pb n="KR4e0156_WYG_001-15a"/>
不寘諸袵席之上其心何仁哉後之君子撫景遐思能<lb/>
不惻然興念矣乎且敬亭山山之尋常者耳自鮑明逺<lb/>
李太白諸君子有詩遂與匡廬泰華相埓栁州僻在逺<lb/>
徼得栁子厚依歸而栁之山川遂以得名者不可勝紀<lb/>
吾鄉典型文獻不足徴也乆矣得賢侯掇拾而揄揚之<lb/>
飭于躬者舉得不澌泯于後固斯文莫大之遭際而巖<lb/>
壑丘阜亦何其幸哉竊嘗怪守令于民父母是司軀命<lb/>
攸託取足目前筌蹄芻狗竭智而愚窮法而取雖令譽<lb/>
<pb n="KR4e0156_WYG_001-15b"/>
昭彰致位通顯而民之懟則深矣視吾侯何如也瘡痍<lb/>
感刻或夀於金石里巷風謠或公于薦剡得失彼此當<lb/>
有辨之者矣敬題數語而歸之<lb/>
　　送趙明府教授杭州府學序<lb/>
嘉靖乙酉邑大夫鳯陽趙侯令故城三載矣行將奏績<lb/>
大廷顯膺甄㧞顧不少緩以需累疏懇乞校官自効銓<lb/>
司以聞上命為杭州府學教授教授秩九品視縣令為<lb/>
卑而寒暄向背不可同語人咸唶唶侯捧檄油然生樂<lb/>
<pb n="KR4e0156_WYG_001-16a"/>
翼日解舟南行諸縉紳餞之漳河之上春冰將泮東風<lb/>
扇和水清徹可鑑毛髪波紋縈迴如綺如霧念侯操守<lb/>
本于天性文章發于自然若斯水然感時撫景情所未<lb/>
堪夫人孰不欲仕進趨而志不伸不如退步之為安仕<lb/>
孰不欲顯任重而道不行不如散秩之易稱材有宜違<lb/>
事有能否違吾所不能就其宜且能者安之何不可之<lb/>
有侯非真有所不能也可能者在我不可能者在人盡<lb/>
吾之可能者而已惜侯者較崇卑計勢分其所以待侯<lb/>
<pb n="KR4e0156_WYG_001-16b"/>
者何淺哉故城當南北水陸之衝奔亡凋瘵不幸膺富<lb/>
庶之名介於燕趙魏博間感慨激烈不幸有頑獷之説<lb/>
富庶虚名耳侯胎恤卵育恒用其誠上之人原狩川漁<lb/>
恒竭于思頑獷虚説耳侯投足援手惟恐或傷上之人<lb/>
草薙禽獮惟恐不盡邇者編賦役結庫樓議置郵均保<lb/>
甲承檄者望風遡指必欲室無餘貲人無遺力而後慊<lb/>
闔邑洶洶然非侯隂尼黙挽民不相率而盜者幾希侯<lb/>
今去矣富庶之苛役頑獷之刑誅誰其庇之侯計則得<lb/>
<pb n="KR4e0156_WYG_001-17a"/>
而斯民荼毒方未艾也識者當惜吾民乃惜侯乎侯開<lb/>
國梁公七世孫武靖伯從子南畿鄉進士天報元勲地<lb/>
靈鍾異故資稟甚竒系出金貂心濳典籍故徳畜甚富<lb/>
高視萬古故不屑近名遊神𤣥虚故不堪俗務既佶而<lb/>
閑甘節而亨靜専而慎擇故耻于自見以若人而遂若<lb/>
願固宜其樂之不可已也杭州稱多士英姿俊才摳趨<lb/>
圜侍以侯宿學臨之圓規方矩惟所欲為無不可者他<lb/>
日名儒碩輔皆屬門墻蘇湖徳業當不専美於東南有<lb/>
<pb n="KR4e0156_WYG_001-17b"/>
暇載酒拏舟訪孤山遡西湖景色瑰竒怡神駭目以侯<lb/>
清才遇之長什短韻惟所欲為無不可者他日烟霞泉<lb/>
石盡歸詩槖林蘇高致當不専美於往昔去簿領而芸<lb/>
緗戒薔薇而桃李脱奔趨以勝遊逺塵埃而幽討天壤<lb/>
之樂孰大於是迂於時乃符于道不役于志乃凝于神<lb/>
在侯勿替厥志而已教成而頌聲作名流而聘書下好<lb/>
爵膴仕其孰能禦之諸友謂緒辱侯知愛為深不可無<lb/>
言也於是乎書<lb/>
<pb n="KR4e0156_WYG_001-18a"/>
　　馬東田漫稿序<lb/>
心不大則無逺韻氣不勁則無昌言詩者性情禮義之<lb/>
宗言韻之精英也淺胸卑局而欲有軼塵邁俗之作難<lb/>
矣魏晉而降論詩例稱唐人唐人例稱李杜昌黎三君<lb/>
子之什膾炙千載不俟評議然蠛蠓貴近傲睨强藩勇<lb/>
犯人主此其人為何如秋空江漢泬㵳無涯泰華匡廬<lb/>
俯視萬象神龍怪鰐莫可馽覊讀其詩想見其人使人<lb/>
毛髪森豎高岑王孟而下達者摸稜廟堂窮者曵裾權<lb/>
<pb n="KR4e0156_WYG_001-18b"/>
倖揚揚施施營營呶呶昏酣陷溺相率而不自知是其<lb/>
鏗鍧巧麗之音非不足以竦動視聽而獻諛售佞希恩<lb/>
覬寵之懐牢横不可破囁嚅觀望委靡消縮情隘而莫<lb/>
伸氣卑而不暢言惴惴而不敢盡故奄然莫能自振長<lb/>
慶之後作者類無取焉東田先生馬公蚤以詩名海内<lb/>
海内士翕然宗之半聨一語篇什未成輙逺播數百里<lb/>
外公何以獨雄一世哉觀其所存可知巳劾萬二梁方<lb/>
汪直檢料嘉祥長公主田盖嘗屢犯宸威屢瀕於死而<lb/>
<pb n="KR4e0156_WYG_001-19a"/>
烈衷直節愈老愈勁正徳初逆瑾當國虐熖熾天公以<lb/>
直嬰之瑾怒捃摭下之獄陳梃負校死生在毫芒獄吏<lb/>
引對奮色亢膺無沮無懾目睫之下初不知有劉瑾瑾<lb/>
竟無以加也至今談及往昔凜凜猶有生氣志士想望<lb/>
風采思執鞭而不可得此其人為何如故其詩類其為<lb/>
人憫時痛俗以極于體物盡性而要諸變雄渾深沈無<lb/>
急蹙狭小之病間于閨情幽思旅懐宫怨以自况而閒<lb/>
情逸興時得之諷詠之外洪音廣調渢如也泱如也若<lb/>
<pb n="KR4e0156_WYG_001-19b"/>
不見紛龎于中而嶮巇于外者𤣥圃不生礪石沆瀣不<lb/>
受汚濁即此可以談詩矣瑾誅後嬰禍者類擢不次以<lb/>
旌直風公才節資望迴出時右而嬰禍又最酷端揆之<lb/>
任謂不能舍公他適顧畀以羸卒屬以巨㓂功摧未成<lb/>
志齎以沒天邪人邪衆方睢睢公獨崖崖孰不思毁折<lb/>
以快讒妬又肯使之雍容紫禁完名清世哉語云直道<lb/>
而事人焉往而不三黜公之謂矣遺稿十䘮七八公子<lb/>
監生師言得詩賦歌辭樂府若干於蟲䑕之餘屬緒為<lb/>
<pb n="KR4e0156_WYG_001-20a"/>
評時議擬公詩足邁許渾高者當在劉長卿陸龜䝉間<lb/>
今三子之集俱在試取而讀之有公之胸次乎使公得<lb/>
列廟堂虚衷融心和鳴國家之盛昌言逺韻當與李杜<lb/>
昌黎下上惜哉公不值也欲讀公詩先觀其人欲學李<lb/>
杜昌黎詩當先論世以自厲不然竊片語撏數字規規<lb/>
于聲韻步驟吾恐模倣愈工背馳愈逺矣<lb/>
　　贈馮生嘉際擢鄉試序<lb/>
始生以族兄尚文子壻謁予京邸禮飭而容肅言論泠<lb/>
<pb n="KR4e0156_WYG_001-20b"/>
泠可聽與之談理道論事勢成敗亦能領受無扞格既<lb/>
而廣靈司訓廷輝兄亟稱之因屬予課其業援筆伸紙<lb/>
亹亹數百言雖未免出入畦逕而立論命意警異為多<lb/>
乃呼置家塾口授經義史牒及古作者之意顧敏贍有<lb/>
餘而近裏之學若不足紈綺氣習浮靡好尚時見於高<lb/>
視濶步之外竊念生已捐貲入監坐有官階今日之學<lb/>
秖為他日謁選之需非有逺大期也徐察其所為苦心<lb/>
厲志若甚于庠校時余不覺芒然自失乃嚴條範謹章<lb/>
<pb n="KR4e0156_WYG_001-21a"/>
程束之以矩矱敦之以大朴探之以迥深析以毫芒忽<lb/>
杪之微而示以平實卑近之地英發豪縱極於駭愕怪<lb/>
幻要其指歸曾不使失銖寸一二年間思沖淡而文沈<lb/>
著衣穿履敝坦如裕如非復向之馮生矣丙子應試不<lb/>
偶余亦以是年放廢從沙溪之濵者又數年筆益肆學<lb/>
益閎己卯壬午乙酉連上有司連不偶余意其志當挫<lb/>
氣當衰矣而苦心厲行尤甚於京邸時戊子竟領順天<lb/>
鄉薦名在高等輿論翕然稱快咸曰吾固知其當有是<lb/>
<pb n="KR4e0156_WYG_001-21b"/>
也頴異如生攻苦如生一太學上舍豈足以淹之藉此<lb/>
為進修之地耳妹壻馬君嘉貞於君為姑丈行索予言<lb/>
往賀夫學成於自勝敗於自畫不易之理也以貲入監<lb/>
本謂脱送迎習射之煩得専力于學然甫齒胄子即油<lb/>
然以安既登選籍即弛然以負視簡編不啻筌蹄是則<lb/>
自勝之金柅自畫之棧豆所謂賢而損志愚而益過非<lb/>
誣也生踰選期既乆終不肯俛焉以就必欲得鄉試得<lb/>
鄉試矣又不肯就必欲得進士其志欲何為者强於自<lb/>
<pb n="KR4e0156_WYG_001-22a"/>
勝恥於自畫一京闈鄉進士亦豈足以淹之藉此為發<lb/>
軔之地耳宇宙事皆吾分内業不茂於端揆澤不被於<lb/>
天下太常不勒銘史氏不大書吾知生志若有歉焉持<lb/>
此以風動鄉國吾黨之士能不竦然興念矣乎而尚油<lb/>
然安弛然負非人情也杜陵昌黎唐之文士耳君子病<lb/>
其工於詞章陋於聞道至杜陵之自許一則曰臯䕫二<lb/>
則曰臯䕫而昌黎蚤夜以思去其不如舜與周公者就<lb/>
其如舜與周公者夫聖如臯䕫舜與周公二子乃擬之<lb/>
<pb n="KR4e0156_WYG_001-22b"/>
而人不以為僭况駕二子而上焉者乎聖人與人同耳<lb/>
吾能自勝不茍焉以自畫奚古人之難至哉是固未可<lb/>
遽以是誣生生亦未可遽以是自誣而景仰之標的步<lb/>
趨之底定不可不以之自勉夫科名宦業得之非難欿<lb/>
然視之不有者為難名與業生倒囊可出也吾獨慮夫<lb/>
眈眈以視之而昂昂以有之也眈眈以視之昂昂以有<lb/>
之其去古人始逺矣世豈不有巍科崇秩駭耳目而伏<lb/>
光景者叨竊聲華卑陋志趣囁嚅日候于要區軒盖傲<lb/>
<pb n="KR4e0156_WYG_001-23a"/>
睨於里閈率為哲人志士之唾棄其自以為榮者乃所<lb/>
以為辱也非好是辱也視之専有之篤勢則然也彼則<lb/>
不自知也非惟不自知也近勢日卑近利日衊漸淪於<lb/>
汙下不可救而藉口古人自以為高明也夫汙下是淪<lb/>
尚自以為高明悲夫是固非余之所以待生與生之所<lb/>
以自待而千里判於毫釐舜跖分於一念不可不以之<lb/>
為戒余老矣終不敢一日廢學以負先民之訓而危言<lb/>
獨行尚有可以藥石於生者行將洗耳溪湍拭目草澤<lb/>
<pb n="KR4e0156_WYG_001-23b"/>
以需徳業之成幸亦無負余言<lb/>
　　賀明府李侯受奬序<lb/>
今之從政者惟縣令為難事冗而秩卑事冗未易以集<lb/>
秩卑人常易以視州郡事難且大不敢任者輙符縣責<lb/>
成以逭咎而私所需者十二三所需當誠不敢緩不當<lb/>
而强需戾于道拂于民心則有所不堪以吾之不堪而<lb/>
應之稍稽罪且立至雖有善政亦瞀然不視故其任為<lb/>
難稱任在我愛憎在民黜陟在銓司毁譽激揚在州郡<lb/>
<pb n="KR4e0156_WYG_001-24a"/>
在部使先得民又得州郡達之部使以上之銓司銓司<lb/>
紀其績然後以次遷擢有一人作梗善譽累百莫能救<lb/>
故其譽難達邑之人走京師趨州郡者相踵有愛者亦<lb/>
必有憎者有譽者亦必有毁者平賦税則貪者怨公聽<lb/>
斷則曲者怒嚴禁令則縱者忌惟亷可以阜或以為劌<lb/>
惟正可以先或以為執惟慎惟勇可以守可以斷或以<lb/>
為葸以為暴片言入于心善政累百莫能掩故其志難<lb/>
行故城蕞爾小邑通津逵道星槎使車無虚時往嵗戕<lb/>
<pb n="KR4e0156_WYG_001-24b"/>
於寇殍於荒疫民餘者無幾邇来條章繁密令雞鳴坐<lb/>
堂上秉燭視案牘薄暮未得返舍神耗眼暗裁答未畢<lb/>
符檄又紛然下少緩報期輙謂不淑吾邑為難治吾令<lb/>
為不淑已四五十年於兹嘉靖己丑春西秦儉菴李侯<lb/>
来為令除書初下同需次者相顧而歎曰是腹藏萬軸<lb/>
所謂秦州老書櫃者負名乆矣扃鍵既闢成器而動故<lb/>
城其慶乎已而果然數月政成頌作州郡長貳先是屢<lb/>
遣使詗侯已心許其賢至是乃益賢之曰是甫就任即<lb/>
<pb n="KR4e0156_WYG_001-25a"/>
囚首械繫禱雨者他可知矣即以其賢達之部使自撫<lb/>
臺巡院以及臬司憲使諸公皆嘗有人詗侯至是乃又<lb/>
賢之曰是炊薪不繼燃馬糞於庖㕑者吾知之乆矣旌<lb/>
别淑慝風厲有位吾儕職也亟符縣出公帑市牛酒蔬<lb/>
果具禮席示勸僚幕師儒奉命唯謹擇日供張縣庭執<lb/>
事者捧符而酬其喜洋洋侯受符而釂其色愉愉酒既<lb/>
半沙溪孫緒起為夀曰盛矣哉觀風部使寄天子耳目<lb/>
疏天下壅蔽物莫敢扞然者也片紙薦揚銓司擢之如<lb/>
<pb n="KR4e0156_WYG_001-25b"/>
不及和顔一顧州郡望風恐後當其意則事無不可為<lb/>
少拂其意則無一可為者夫檢心飭行欲希一顧不可<lb/>
得侯寵賚駢蕃後先相望吾知其不乆屈於此矣故城<lb/>
素稱難治豈前令皆不良於治邪惟恒以難視令以難<lb/>
治視民宜其終於難也侯来已越三載臨涖無惰容剖<lb/>
決無贅辭嶮巇變幻無懾志發硎游刃綽有餘地視之<lb/>
恒若易然夫人以為難吾以為易則無願無慕無怵無<lb/>
忌俛首盡所當然或然者付之不問即是以例天下事<lb/>
<pb n="KR4e0156_WYG_001-26a"/>
舉無難者而矧兹一邑也令名嘉績無妄而獲膴仕崇<lb/>
階指日可得敢用是為吾侯夀惟益厲初心勿眈眈而<lb/>
需勿増増而趨勿營營而儲勿施施而居戒險阻於坦<lb/>
途謹奔疾於末路則休光大業於昭汗簡直與夫古循<lb/>
良伍一席之榮一級之陟安足為軒輊哉敢用是為吾<lb/>
侯規因倚席而歌曰膏雨潸潸兮禾黍油油東墅兮西<lb/>
疇深我侯之澤兮漳水同游移民返而廬舍兮雞犬鳴<lb/>
吠於故丘恐去我而巖廊兮殷殷我憂侯起謝曰先生<lb/>
<pb n="KR4e0156_WYG_001-26b"/>
之心盛矣願載之筆札示無敢忘之義以取徴他日學<lb/>
諭蔡君與司訓崔李二君皆曰然遂書之<lb/>
　　贈道存上人署僧㑹序<lb/>
昌黎不讀浮屠書亦不作浮屠文字然於大顛高閒文<lb/>
暢之屬健羨丁寧累書珍重平日矜持之節自待之嚴<lb/>
乃若漠然不暇顧者昌黎且然况其他乎如燕許如劉<lb/>
栁如歐蘇陳黄富韓司馬輩闡其説親禮其人常若不<lb/>
及固宜也晉宋間祖尚虚無王謝桓庾之屬直恵逺支<lb/>
<pb n="KR4e0156_WYG_001-27a"/>
遁之奴𨽻彼亦昻然以奴𨽻畜之無足怪者盖至於闢<lb/>
邪衛正以道自任如龜山鵞湖龍川廣漢之學亦皆浸<lb/>
浸以入而不自知夫何其動人之易而入人之深乎是<lb/>
不但異形怪幻足以移人其語言其風致亦必有高閲<lb/>
萬象孤標一世者不然諸君子剛大洞徹豈茍焉襲取<lb/>
可得媚悦而其議經析理深造自得亦豈肯漫無所見<lb/>
徒附和求同於世甘俛首其中乎然則其學固未是而<lb/>
其人未可盡非也吾邑䕶國古刹僧㑹司𨽻焉與學宫<lb/>
<pb n="KR4e0156_WYG_001-27b"/>
南北相距數十武諸浮屠飽食衎衎無所用心日望禮<lb/>
容俎豆於門墻之南嚅嚌薰液不自知其心之革士類<lb/>
講授之暇興與物㑹題名放歌時遊於其地焚香煮茗<lb/>
翛然物外亦不覺其人之非故䕶國諸浮屠比他所號<lb/>
為知理道其慧黠者與之論事變成敗評譏古今人士<lb/>
亦了了而其中一二傑出者於情愛得䘮佛氏所謂貪<lb/>
嗔癡者亦或能脱屣以忘然猶持逃禪譯梵福田利益<lb/>
之説未能脱屣於浮屠也獨道存上人者棲身荒山游<lb/>
<pb n="KR4e0156_WYG_001-28a"/>
神緗帙視其人衣緇杖錫固浮屠人而其衷則尚賢務<lb/>
徳茍可以用心力常思罄竭以需是獨能脱屣於浮屠<lb/>
者一蔬一羮少有羨餘輒以供誦讀士曰此在我固無<lb/>
用用之於有所用者聊以伸吾致用之志耳士稍玩愒<lb/>
從臾規論甚則長跪以祈故凡與遊者懐其高誼皆厲<lb/>
於志底於成人以是賢上人上人亦以是自賢夫中國<lb/>
西方之教若白黑而儒墨之不相為用也乆矣上人獨<lb/>
以得之於墨者而用之於儒緬想文暢諸賢之孤標高<lb/>
<pb n="KR4e0156_WYG_001-28b"/>
閲而稽於其類兹有若人乎哉邇者僧㑹缺員合邑浮<lb/>
屠氏咸願歸依存上人上人不可曰是將出我於清冷<lb/>
而投我於溷汚吾弗堪諸浮屠又走告縉紳士屬其勸<lb/>
相以成上人遍拜而懇祈之曰是將困我以紛囂而絶<lb/>
我於趨侍吾何能為情乃共白之邑侯曰是賢僧也有<lb/>
乃祖風格乃祖泰上人禮賢下士古稱墨名儒行今尚<lb/>
想見其人承乏視篆舍斯人其誰而持謙固讓惟官府<lb/>
治之而已上人又叩頭以祈曰是將縶我以繁難而麗<lb/>
<pb n="KR4e0156_WYG_001-29a"/>
我以罪戾吾不欲有是且不敢當侯曰吾之用人當問<lb/>
其稱與不稱豈計其欲不欲敢不敢哉君子之進賢固<lb/>
當進其難進者亟領吾命敢再辭僇將及汝不得已奉<lb/>
檄而歸庠士凡與遊者設禮往賀相率請予一言噫嘻<lb/>
天下之士所不欲者無所利者也所必欲得之者窺其<lb/>
大利所在思以乾沒焉者也彼方志於乾沒吾乃畀之<lb/>
以遂其貪戾僨事貽患君子不爾為也心無所欲不得<lb/>
辭而强從事焉所欲者恒包於所事之外𦕈焉輕㗳焉<lb/>
<pb n="KR4e0156_WYG_001-29b"/>
忘天下無事矣借使其人少不稱亦宜姑畀之以要諸<lb/>
後厲風節崇恬讓而况其允稱乎充斯義也雖用世可<lb/>
也豈但可用一浮屠氏而已<lb/>
　　送賀掌教致仕序<lb/>
古者七十致仕禮也年未届期而神志不逮陳情乞歸<lb/>
亦禮也獨事類黜幽迹似褫奪者不得與之並論故得<lb/>
致仕之名則為榮不得人輙以為病後世則不然關節<lb/>
多岐賢不肖倒置不特奔趨要區者多所憑依而倦還<lb/>
<pb n="KR4e0156_WYG_001-30a"/>
返壑亦藉重先容要求干索必得榮名而後去然人不<lb/>
以為榮也顧羣然以為笑曰是盖阿大夫譽左右以得<lb/>
之宋齊丘藉九華以要之者不然彼何人哉其無所憑<lb/>
依者年數未及禮不可自誣以廢君臣之義而人又必<lb/>
欲其去顧無以為去者亦輙以年老加之令其致仕畀<lb/>
之榮名以償其屈而人亦不謂其為榮惟忿然以稱屈<lb/>
曰是盖側目有公孫之嫌無人乎繆公之側不然此何<lb/>
人哉公議私議或背而馳或角而立黜陟榮辱之典終<lb/>
<pb n="KR4e0156_WYG_001-30b"/>
莫勝草茅口吻間乎貞所賀先生浙之海鹽人學富而<lb/>
才有餘作為文章援筆立就有竒氣詩歌騷些亦時逼<lb/>
古人而沖虚夷曠舉萬境之磥砢坦平皆不足嬰其意<lb/>
海鹽人士皆宗之遊太學太學士又宗之司訓洧川青<lb/>
神兩縣兩縣士又宗之而孳孳好學不肯廢晷刻前嵗<lb/>
陟自青神掌吾邑學政數月即圖歸諸士方慶幸得所<lb/>
宗挽留甚苦先生愀然曰古稱得英才教育為三樂吾<lb/>
之弗類經箋傳註尚能㸃校句讀詎忍棄諸賢長往乎<lb/>
<pb n="KR4e0156_WYG_001-31a"/>
顧吾遊宦乆省臺按牒稽嵗月將謂我昏耄龍鍾與世<lb/>
之齒髪盡落蝜蝂乾沒者等况遐方寒士孤踪無侣韓<lb/>
子所謂無相先相死之友于朝無攀聨之勢于今誰其<lb/>
明我諸賢挽我不使去將使人擯我而去乎歸興愈堅<lb/>
竟以年尚未衰惴惴不敢投牒而止今年春果如所料<lb/>
以年老得致仕膺古人所甚榮之名獲今人所甚高之<lb/>
節先生可無憾矣所憾者世變日下其毁其譽一旦至<lb/>
此古意邈不可見為用世者憂耳夫年未六十髪未白<lb/>
<pb n="KR4e0156_WYG_001-31b"/>
齒牙未動搖辨如懸河雙目炯炯如虎是為年老凡今<lb/>
仕版未老者幾人哉先生行矣遂初心全晩節拂衣于<lb/>
埃壒獨醒於酣酗駐足于奔驟囘首前時軒冕覊紲重<lb/>
足而立不必深思詳繹當矍然以畏長江既達龍尾諸<lb/>
山在望獻竒呈秀俯視清流迅駛振衣濯纓助雅懐供<lb/>
佳句于几格楮墨間長韻短什任意信手不必至其鄉<lb/>
當洒然以樂布㠶風飽遡上谷天仙諸湖以認桑梓朋<lb/>
舊迓于郊子姓候于閭笙簧鼎沸衣冠雲集不必至其<lb/>
<pb n="KR4e0156_WYG_001-32a"/>
家而忿心恚氣當豁然以除海鹽以殷富稱魚鹽寳蔵<lb/>
之利聞天下歌童舞隊優旃偃師之屬作場售伎有内<lb/>
坊北里所未及者課子暇日㩦穉孫從健僕拉一二鄰<lb/>
並拏舟循海濵拾蛤烹蓴荇聽曲玩劇指釣遊舊地以<lb/>
話往昔萬事萬變俱將漠然以忘彼浮雲幻態白衣蒼<lb/>
狗又何足介吾意天下事未能如吾意者何限吾有可<lb/>
譴之尤人雖不知而自省有餘慚吾無可譴者而人固<lb/>
譴之何與於我取足吾心而已先生瀕行其寮友中州<lb/>
<pb n="KR4e0156_WYG_001-32b"/>
東溪劉君徳亨山右廬臺白君廷威暨庠之諸生需余<lb/>
言以攄其意余亦被譴而歸者重於是乎有感<lb/>
　　東田文集序<lb/>
故左都御史東田先生馬公總角時即有能文名既以<lb/>
解頭登進士列官法從名遂震天下盖公不為俗學不<lb/>
作凡近語高逺獨出能盡道其意又能道人意故敷對<lb/>
詳明剴切足以悟當宁悚臺諫臺諫之良得公章疏咸<lb/>
莊誦為法簡書則慷慨奮激足以壯國威増士氣盖嘗<lb/>
<pb n="KR4e0156_WYG_001-33a"/>
撫治上谷雲中遼陽三鎮驕兵媮將持公片檄䕫䕫矍<lb/>
矍不敢肆於惰散言儷語多不為煩少不為畧幽寂著<lb/>
蘭芷之潔華潤灼桃李之艶信手乗興落筆輙驚人朝<lb/>
端宏儒若西涯李公䆳菴楊公木齋謝公守溪王公諸<lb/>
君子爭招致入壇社科舉之文横陳旁貫高翔逸騖趯<lb/>
然脱畧於畛域畦逕之外而凌厲不跲閎侈不縱從容<lb/>
於程文矩度不失尺寸一時應試計偕士得公一字一<lb/>
句味之以自得師師即掇巍科稱作者公歿今三十年<lb/>
<pb n="KR4e0156_WYG_001-33b"/>
口膾炙而心醉飫若一日也公子監生師言裒遺集屬<lb/>
緒校讐且俾序首簡憶先吏部與公同筆硯嘗訓緒曰<lb/>
小子欲讀古文且先讀東田文以昌志氣庶他日無綺<lb/>
靡語緒退而俯讀仰思數年然纔什一耳乃今盡得觀<lb/>
其文千態萬狀怵心劌目風霆怒而江河流六驥調而<lb/>
八音諧泰華雄而星蟾麗㸃瑟天機邵酒淡味非可以<lb/>
聲臭怡悦古稱代不數人人不數篇公真數人之一人<lb/>
也乎昔太史公周覽四海山川故其文疎宕有竒氣東<lb/>
<pb n="KR4e0156_WYG_001-34a"/>
坡歸自海外文益神俊公足半天下而尤熟於西北凡<lb/>
山峭拔水悲壯及古戰場敵出沒地奚囊走筒篇什盈<lb/>
溢所養所得充富若此宜其開口有言不愧古人而人<lb/>
之宗之不置也竊見今之學者索然於養倀然無所得<lb/>
詞不能達意然必欲以一二詞盡衷曲故詞滯言不能<lb/>
悉事又必欲以一二言備始末故事晦乃曰文不貴多<lb/>
言貴簡肅簡肅固若是乎新唐書事増文省君子譏之<lb/>
晉人愛下轉語流為清談卒亂天下非簡肅之過邪士<lb/>
<pb n="KR4e0156_WYG_001-34b"/>
習之敝世道之憂也又甚者則曰道貴無言不貴有言<lb/>
遐想鴻荒緬懐象罔即可入聖域宰六合言語何為也<lb/>
哉槁形灰心桃梗土偶未能窺告子强制籓籬而騰説<lb/>
於李延平未發之中强顔郭子綦隠几嘘嗒曾不足抵<lb/>
陸九淵禪學之土苴士纔涉於言即謂非善學見效顰<lb/>
學歩者兀居塊坐即亟稱之曰是知忘言矣是可以語<lb/>
心學矣謂伏羲竒偶可不必畫太極易通正䝉為糟粕<lb/>
影響屈宋班馬而下皆贅疣也忘言心學乃若是耶士<lb/>
<pb n="KR4e0156_WYG_001-35a"/>
之為學冀以用世而人君之求士亦將以為世用使士<lb/>
皆若而人率天下於喑啞吃訥癡聾矇瞽昭代之盛孰<lb/>
與鳴設有大變故大疑議相率低眉默默孰與詳評定<lb/>
國是於世何所用而亦安用建學以儲臨軒以䇿也是<lb/>
固昏愚者掩拙之良圖才辯者亦復為之盖以其易於<lb/>
攫名徑於要路心知其不可亦勉焉以徇狂瀾烈燄一<lb/>
至於此為世道慮者寧不思所以力挽而撲滅之乎觀<lb/>
公之為學何如也平生清操直節不以一毫疚於志亦<lb/>
<pb n="KR4e0156_WYG_001-35b"/>
不以一日忘靜定操存之功而集中諸作意趣所㑹多<lb/>
或至千萬言不能自止竊以為新學三昧公真其人也<lb/>
造詣如公矜持涵育如公有言可也無言亦可也不如<lb/>
公而徒曰心學心學正恐言即滯晦無言益滯晦矣緒<lb/>
竄伏水濵乆與世忘然尚未能忘於言也君子其謂緒<lb/>
言為妄乎不敢避也如不謂為妄而或有取焉尚足以<lb/>
為反身還淳之一助而古人崇有辨姦諸作亦可僣踰<lb/>
以附矣開州已刻公詩别有箋經寓言數巻未刻不在<lb/>
<pb n="KR4e0156_WYG_001-36a"/>
集中<lb/>
　　送河間太守郜公考績序<lb/>
清士猶瑩玉也玉少纇瑕連城照乗亦不足珍竒故官<lb/>
箴三事最先者清而利之汚人古人直比之于膩然夫<lb/>
人知之其幾在我無難而卒難焉者無本故也儉者清<lb/>
之本根清者儉之枝葉一裘三十年所以為晏嬰無地<lb/>
起樓臺所以為寇準若乃屏絶饋遺庖御則厭飫肥甘<lb/>
引避塵氛服飾則窮極靡麗斥逺聲樂後房則不勝珠<lb/>
<pb n="KR4e0156_WYG_001-36b"/>
翠平揖西山高風朶頤金谷豪侈自詫曰清吏人亦曰<lb/>
清吏清吏果若是乎其或儉矣清矣强者高自矜持慮<lb/>
人有徳色不肯輕染一毫而民情物理竟不留情懦者<lb/>
畏葸自保慮國有憲網不敢輕談泉貨而元憝巨惡終<lb/>
不敢問為已過多為人過少膏屯而未光澤壅而不流<lb/>
其儉其清君子不取也河間密邇京都易於攀援豪右<lb/>
藉威貴勢武斷鄉曲有位者莫敢詰甚或資其賄以充<lb/>
贄需其譽以先容迹厠郡庭勢傾里閈故俗日横民生<lb/>
<pb n="KR4e0156_WYG_001-37a"/>
日蹙龍山先生郜公以冬官大夫来守吾郡雄才敏手<lb/>
百務咄嗟以辦而虀鹽菜根宛然為諸生時盖不知為<lb/>
専城古諸侯門無私謁庭無宿諾朝出理簿書暮入繹<lb/>
𤣥史猶若為令關陕為州守為别駕齊魯時乃不知河<lb/>
間為畿内大郡以雞蟲視得失以鼃蠅付毁譽以虺蛇<lb/>
驅豪右以豚魚孚民庶乃不知境内多豪族數月官屬<lb/>
肅期年習尚移夫子産尚多謗言包孝肅不免刻木輩<lb/>
相左古人所難而公優為之亦嘗求其故乎胡質清節<lb/>
<pb n="KR4e0156_WYG_001-37b"/>
惟恐人知人未嘗不知楊綰儉徳無與於人人自斂戢<lb/>
誠能動變澤速置郵不易之理也邇者述職天子天子<lb/>
嘉之旌為第一良二千石晉秩薇垣叅政今三年有成<lb/>
矣村墟鎮市凡熙然樂充然飽煖浩然有得罔非懐公<lb/>
者部使明揚縉紳述作途次風謡室家相告凡鏗然鳴<lb/>
羣然和洒然有述罔非美談於公者萬境空融鼓舞莫<lb/>
測儉邪清邪本根邪枝葉邪不惟人莫能測公亦不自<lb/>
知也公真人傑也哉公澤州人澤州多賢哲正徳間遲<lb/>
<pb n="KR4e0156_WYG_001-38a"/>
齋孟公守嚴州亦以異政錫宴闕下公復襲芳其後傳<lb/>
稱澤潞山川環抱人儉而用禮地靈人傑足知古語之<lb/>
不誣而師友淵源固亦有自哉兹循例考績戒行有日<lb/>
衆咸謂東觀内庭舊價固在烏臺青瑣薦章重疊巖廊<lb/>
大拜舍公其誰却恐頓失所天閭閻復有愁歎之聲耳<lb/>
妹婿馬監生師言徴緒言以充行槖緒未識公而耿光<lb/>
大烈固已薰蒸酣醉亦何必侍謦欬挹風度而後為識<lb/>
公哉望五馬之征塵想孤鶴之行李抑安能以無言而<lb/>
<pb n="KR4e0156_WYG_001-38b"/>
况師言之懇懇也<lb/>
　　贈廬墓孫生服闋歸邑庠序<lb/>
廬墓非古也中世有所慕而為之也孔子沒門人築室<lb/>
於場相嚮而哭此廬墓之始也父生師訓事之如一漢<lb/>
以降墓廬班班史籍慕杏壇諸賢而為之然非中行也<lb/>
賢者之過過於孝者也故典禮不載觀風不上即上亦<lb/>
不表宅里而聖賢亦不以為訓然則不欲人過於孝乎<lb/>
胡為不以為訓也慮其不可繼也先王制禮欲賢者俯<lb/>
<pb n="KR4e0156_WYG_001-39a"/>
而就必以賢者之過律人則孝徳寡矣今胡為猶爾爾<lb/>
也情也制禮者精於義以立大法為子者深於愛以申<lb/>
至情皆是也情發於性父子天性也固亦制禮者之所<lb/>
是也余甥婿孫生倫讀書知理道入邑庠為諸生甫二<lb/>
日父没未没前病臥數月未見倫被儒服倫深以為恨<lb/>
既葬依栖不去宗族促之歸泣曰吾遽忍以死視吾父<lb/>
寘此荒閴蒼莽之區而安臥家室乎吾將室此事晨昏<lb/>
耳翌日所親羣往諭之曰今不歸必欲畢三年邪先王<lb/>
<pb n="KR4e0156_WYG_001-39b"/>
教民不以死傷生中夜昏黑無行人狐鳴䲭號皆足驚<lb/>
悸致疾狂飈溽雨草妖木孽厲鬼劇盜傷生者種種不<lb/>
念及此邪曰吾知念吾父耳又何他念古之廬墓者當<lb/>
兵爭亂世亦不聞有他變今聖人以孝治天下魑魅遁<lb/>
蔵强暴改革夫何害即有害死從吾父亦何恨西村秦<lb/>
綸廬墓於村居數里外六年豪客屢相戒不犯况吾家<lb/>
近在數武乎又何懼吾嘗自擬如何子平為天地罪人<lb/>
誠欲布囊如范訓枯柏如王裒負土如温振以希前哲<lb/>
<pb n="KR4e0156_WYG_001-40a"/>
顧不能希秦綸乎余聞而悲之亟約李孟川馬瀧厓諸<lb/>
君走唁其廬衡茅蕭然土榻破席僅容膝落日黯淡無<lb/>
光木杪悲風瑟瑟鳴蟲聲鳥韻淒切如訴相顧慘然以<lb/>
歸懐抱作惡數日不能置今年九月服闋泣别墓廬往<lb/>
業黌舍學師吳玉田曹涑川徐孤峰進諸生語之曰此<lb/>
門墻之賢斯文之光也不可無言以堅其志共授管索<lb/>
言於余惟古昔以六徳六藝稽士孝順徳也原百行首<lb/>
萬善徳之最先者也西京盛時以孝亷先諸科如倫者<lb/>
<pb n="KR4e0156_WYG_001-40b"/>
謂可别為旌拔於文學藝業之外以厲有衆晉宋以来<lb/>
斯義不講士但知麗於辭以攫科目而篤倫敦本視若<lb/>
贅疣棄若弁髦然阮籍劉義真居䘮不廢酒肉君子尚<lb/>
謂其不能以禮自處宜擯之逺方是猶知其非也今則<lb/>
不知其非矣五季壊亂居䘮食肉人猶以為異今則不<lb/>
謂為異矣笳鼓喧倚廬歌姬娛弔客甚者䘮在村墟身<lb/>
在鎮市斜風注雨敗棺狼藉於破屋塵糞間曾不一問<lb/>
而酣醉旗亭宣滛妓館揚揚有徳色儒者不免也不但<lb/>
<pb n="KR4e0156_WYG_001-41a"/>
不為異而已宦囊充盈駔儈奔趨唶唶滿衢巷如倫者<lb/>
顧謂其為異悲夫余既嘉倫孝欲有言挽頽風又重師<lb/>
友高誼不可違也歌栢梁之詩以貽之曰飛烏咽咽南<lb/>
郊阡高林風撼塵迷天棲枝未穩鳴聲酸重泉應恨人<lb/>
長眠飛来年嵗幾變遷悲哀只似初来年情同精衛目<lb/>
懸懸海波千古終當填提提飛鸒漳河壖誰從羽翮分<lb/>
媸妍漳流日夜空潺潺<lb/>
　　贈李從周序<lb/>
<pb n="KR4e0156_WYG_001-41b"/>
吾邑西南有鎮市曰鄭家口前臨衛河接南北水陸通<lb/>
衢居民富殷商估叢集四方貨利及逺地難致諸珍異<lb/>
舟涉輿載率於此駐泊故居此者比他鎮生計頗饒然<lb/>
地雖故城屬而不皆故城人也悍而秦晉黠而齊魯狡<lb/>
而吳越巧佞而梁韓魏博有所挟而勛戚校卒貂璫厠<lb/>
養混處閧鳴䲭蹲虎踞横于市藐於法以乾没攫取於<lb/>
利區呼稽不前徴需不應故比他鎮為難治坊廂之長<lb/>
剛則怨和則侮間剖折其爭戾以為之平勝者未必為<lb/>
<pb n="KR4e0156_WYG_001-42a"/>
恩而負者深以為恨官船過河下索繂卒多至數十陸<lb/>
路送迎扛曵擔負無虚日此地舊無需應例貲費無所<lb/>
出强科之市人豪者抗弱者逋不如所索即束縳榎楚<lb/>
其長不少貨邇来盜復猖熾邏卒兵官尚不敢問顧以<lb/>
緝捕責之故長兹鎮比他鎮恒多罹罪李君從周北鄉<lb/>
人去鎮四十里幼讀書知理道平生未嘗一詣市貿遷<lb/>
而敦厚朴誠為鄉曲所敬信以其父嗜天竺學乃棄儒<lb/>
業承父志既而為郡從事非其志又棄去父没乃復讀<lb/>
<pb n="KR4e0156_WYG_001-42b"/>
書凡古人歌詩騷些及史牒沿革治亂之迹時時訪文<lb/>
士細詢之間亦詣余矜所得邑大夫聞其賢署長兹鎮<lb/>
從周愀然曰吾之疎慵尚不堪為儒為吏為禪學而堪<lb/>
此為乎捧檄而辭辭而至再至三繼以泣侯終不可乃<lb/>
强應役鎮人驩呼曰是不御酒肉日誦佛書者肯魚肉<lb/>
我乎是不為儒吏仕版不屑者肯屑是以苞苴我乎又<lb/>
曰是讀書為鄉人所服者多聞可以諭俗據禮可以率<lb/>
物沖淡可以格姦此去將無復頑獷者乎至誠動物古<lb/>
<pb n="KR4e0156_WYG_001-43a"/>
人不我誣也未數月果若人言乃相率謁余識其事余<lb/>
前此常恐從周以是獲咎盖嘗作三歌以招其歸今譽<lb/>
望若此是余為過慮而從周為通材矣雖然君子之處<lb/>
世也非快意之可貴而順適迅駛能屹然以中止者之<lb/>
為難今令長盼于上鎮人悦於下讒謗不行詛詈不作<lb/>
風漸改移事無凝滯意誠快矣於此而拂袖北歸柴門<lb/>
莎徑休名完行瑩無纇瑕挽之不得不猶愈於擠之不<lb/>
容乎福不可屢寵不可恃乆矣他日豕酒之忿少失於<lb/>
<pb n="KR4e0156_WYG_001-43b"/>
吏胥萋斐之言將成於貝錦市虎三人投杼再至是寧<lb/>
不可為寒心也哉此不但可為從周道固君子委質事<lb/>
人之義也然則三歌之招尚未為過慮矣余與從周為<lb/>
姻戚故敢盡言<lb/>
　　賀陳母蔡太宜人就養序<lb/>
嘉靖甲辰三月豫南陳先生謁選得官景州守年甫三<lb/>
十餘州倅江西劉侯以公檄至故城謂余曰公知吾新<lb/>
賢守乎是中州名士陳豫南也諸兄俱有賢聲豫南尤<lb/>
<pb n="KR4e0156_WYG_001-44a"/>
竒絶故先得儁十九舉於鄉二十遊太學友天下士造<lb/>
詣益深景地汙下易潦不幸有膏沃之名賦役素難辦<lb/>
景俗獷悍暴戾不幸有殷富之名豪俗素難治盖非此<lb/>
君不能守此州時豫南尚未至芳譽已施及四境歆艶<lb/>
寮寀矣下車數日巷市改觀旬日後屬邑皆知所趨向<lb/>
又旬日偽剔蠧去汙者潔逆者順君子曰此非君不能<lb/>
成此治尊甫嘗有官階未仕而没獨太宜人在堂乃亟<lb/>
迎養駟馬既駕日候境上望塵瞻雲顒顒然魚軒既至<lb/>
<pb n="KR4e0156_WYG_001-44b"/>
迎拜路左前襟後裾依依然太宜人即路左撫豫南誨<lb/>
之曰爾蚤登仕籍志節未堅定無黷貨無志富貴無負<lb/>
天子負所學以忘而父之言豫南跽而受訓曰兒終不<lb/>
敢負斯民負吾母值南北通衢一時過者數百人咸唶<lb/>
唶稱歎曰非是母不生是子學宫師友暨縉紳士夫幸<lb/>
豫南有賢母為一郡諸屬邑閨閫之師又幸郡邑有賢<lb/>
使君蘇百千萬億蒼生之困介庠士李生鑰劉生慨及<lb/>
余甥劉監生化淳来徴言以侈其盛余未及謁豫南未<lb/>
<pb n="KR4e0156_WYG_001-45a"/>
同而言賸有慚色然義不可以終辭吾聞之陽主義隂<lb/>
主利天地大義也少而戒老而貪天下同然也母以喁<lb/>
喁<graphic n="KR0034" url="https://raw.githubusercontent.com/kanripo/KR-Gaiji/master/images/KR0034.png" mimeType="image/png"/>
                    <graphic n="KR0034" url="https://raw.githubusercontent.com/kanripo/KR-Gaiji/master/images/KR0034.png" mimeType="image/png"/>為慈子以甘㫖口體為孝庭闈常情也太宜人<lb/>
隂柔質性而唾視富利以七十有三之高年而嚴厲耿<lb/>
介不減少壯時是則賦予粹清氣化不能囿懿徳單厚<lb/>
衰暮不能移情悰卓異習俗不能汙非偶爾也夫人之<lb/>
愛恒鍾於幼子而尤甚於乆别别而韋布合而冠裳則<lb/>
夫驚喜之懐慰藉之詞諄諄懇懇固至情之不容已豫<lb/>
<pb n="KR4e0156_WYG_001-45b"/>
南青袍挟數冊書孤蹤逺道上禮部埃壒霜露暌膝下<lb/>
之愛而廑遐思已屢易時序倏然見之金緋棨㦸雲樹<lb/>
生色環數百里屬邑郎吏率史胥𨽻卒捧簇後先境土<lb/>
坊廂鎮市長從倅幕學師之後驩呼奔走太宜人不動<lb/>
聲色所以慰藉豫南者民情宦業外迄無一語及他事<lb/>
以塵芥視聲華等白衣於蒼狗衷愫瑩澈然後外感莫<lb/>
動是固所稟孤高而閑内則諳女誠自不可誣昔公父<lb/>
文伯之母念逸淫忘善足以生惡心恐穆伯之絶嗣盖<lb/>
<pb n="KR4e0156_WYG_001-46a"/>
有所戒懼而勉於儉李景讓之母得錢盈船掩而不視<lb/>
欲諸兒學問有成盖有所覬望而逺於利太宜人出名<lb/>
家嬪良士兄弟為府守為府别駕門楣赫然諸子姓桂<lb/>
籍芸香階庭輝映尚何所戒懼何所覬望而尚云云不<lb/>
但賢於今人已也夀筵既張賀客畢至太宜人盛服坐<lb/>
堂上受賀豫南捧觴侍堂下受教當有諄切詳盡迥出<lb/>
途次倉卒之外者恨余衰老不能趨厠末席聆謦欬以<lb/>
消鄙吝姑述所聞塞請并附致區區歎羨之忱若乃麻<lb/>
<pb n="KR4e0156_WYG_001-46b"/>
姑金母大慈夀域之貞符黄霸富弼循良端揆之舊轍<lb/>
獻南山歌頌類於贅疣談内庭調燮涉於諛佞不復瑣<lb/>
瑣也<lb/>
　　濟南别駕栗子徳政詩序<lb/>
栗子晉川以三易魁己丑禮闈士聲稱赫然然以宗藩<lb/>
戚屬不得官朝著循例外補人咸唶唶今為濟南倅濟<lb/>
南𨽻藩臬上承下逮日不暇給人復慮其不堪晉川漠<lb/>
然無芥蔕孜孜以圖几几以自安愔愔若有所得倅之<lb/>
<pb n="KR4e0156_WYG_001-47a"/>
外乃不知他有捷徑膴仕中丞部使偉其識知其賢且<lb/>
才命董東藩糧運之役於徳州水涘夫國計莫重於委<lb/>
積民生莫困於輸運而山東為甚漢都關中東南征税<lb/>
半天下間關萬里逺餽分陕困宜無過如此而漢食貨<lb/>
志溝洫志首以山東糧運之難為言謂多至六百餘萬<lb/>
軍旅既息猶不下四百餘萬若非東南所同者盖巖壑<lb/>
嶮巇擔負飛挽視彼載以舟楫浮以江漢者為力數倍<lb/>
宜志載者之云云也加以税額漸増流亡日繼取盈無<lb/>
<pb n="KR4e0156_WYG_001-47b"/>
定期督併無良䇿前此董役者類知其難復以難自阻<lb/>
以玩愒自容崖異者軒挺物表曰吾素無宦情曰吾恥<lb/>
於談利優游詩歌杯酒間以掠聲稱脂韋者毁方逐圓<lb/>
曰吾貴同賤獨曰吾達權通變乾沒於苞苴貨賄以需<lb/>
𤓰代簿書填委了不關心怨聲載途褎如充耳悍卒傲<lb/>
睨偃蹇禁不敢問黠吏舞文弄法陽不與知無怪乎閭<lb/>
閻日蹙山東糧運愈艱也晉川既捧檄視事羣不逞潛<lb/>
伺其所為見其以亷律身以簡易涖民以方正勤毅率<lb/>
<pb n="KR4e0156_WYG_001-48a"/>
寮屬以剛嚴御輿臺胥史正色盛氣凜不可犯相率縮<lb/>
頸吐舌去諸宿弊一時盡袪民熙然稱快有歌於通衢<lb/>
者曰瞻彼積倉兮喜色洋洋兮願使君之夀且康兮趨<lb/>
彼公庭兮好鳥和鳴兮賡我民之歎聲兮此倡彼和聲<lb/>
斷續恒相聞薨薨溶溶丁丁泠泠野鶴之唳晴空枯蟬<lb/>
之咽微風也時乆不雨君子曰雨近在旦夕且和氣致<lb/>
祥人衆勝天人一於和不雨何待已而果然乃復有倚<lb/>
聲而和者曰惟天道之幽𤣥兮邈不可諶惟吾民之欣<lb/>
<pb n="KR4e0156_WYG_001-48b"/>
悦兮乃可以得天之心沃枯槁而滌塵氛兮迪知於君<lb/>
侯之忱愛雲霧之帡幪兮易豐年於嵗䘲謂予言之莫<lb/>
信兮視四境之甘霖於是諸晉川屬吏爭以其所自得<lb/>
師者鳴售竒獻巧言人人殊吾邑盧生貝時主陵縣簿<lb/>
走書介於陂東徴余言以引諸作夫天下之事天下之<lb/>
才為之也得才士易得達士難士惟不達望切清銜塵<lb/>
視劇務郡縣吏若將凂焉故檢察疎而欺詐作防閑弛<lb/>
而關節入晉川本館閣人物而巽情俛首於守貳之下<lb/>
<pb n="KR4e0156_WYG_001-49a"/>
趨地官階庭拱聽指揮惟謹充然浩然無斁無恧可不<lb/>
謂達矣乎傳稱臨財不茍見得思義夫財猶膩也近則<lb/>
汚人不見不臨何汚之有晉川日見且臨之而共從事<lb/>
者又思中其好以希合南金西玉投隙嘗試而寒冰秋<lb/>
水瑩無垢汙不但達於義分且達於利矣充斯類也抱<lb/>
關擊柝隨遇而安廊廟江湖無入不得措之萬變登閎<lb/>
勲業其孰能禦之古昔觀風者采里巷歌謡備史氏之<lb/>
闕安知他日不有采而獻之明天子被管絃奏金石為<lb/>
<pb n="KR4e0156_WYG_001-49b"/>
樂歌雅什者乎然則晉川之才且賢方將和鳴昭代休<lb/>
光百世一郡一時要不足以淹之而兹其兆也余不佞<lb/>
臥病村墟樂善之心時復耿耿又重違盧請於是乎言<lb/>
　　贈楊訓術序<lb/>
今郡縣所𨽻公署以學名者有三曰儒學曰醫學曰隂<lb/>
陽學儒學自三代已然隂陽與醫學則肇於宋沿於元<lb/>
而盛於今日置官授篆與儒學鼎峙以立然儒學賢士<lb/>
之所儲養輔理承化神功聖徳之所從出二學之徒莫<lb/>
<pb n="KR4e0156_WYG_001-50a"/>
敢與並論儒學之師皆鴻儒高才他日入而臺諫出而<lb/>
藩臬皆其分内二學之長惟供役縣庭奔走部使終不<lb/>
能以自奮故亦不敢與抗禮夫禮義乖則民俗漓儒學<lb/>
之責也疾疢興則民生蹙醫學之責也趨避紊則民業<lb/>
隳隂陽學之責也其致一也其致一而終不能一者勢<lb/>
也今隂陽學與醫學又漸不一矣隂陽家在律有私習<lb/>
天文之條於法有妄言禍福之罪於巫史有祈禱禳祭<lb/>
之禁其徒惴惴焉恐罹罪僇不敢精研深造惟掇拾粗<lb/>
<pb n="KR4e0156_WYG_001-50b"/>
淺以自擅故其術日益疎醫家則庸醫殺傷人者有罪<lb/>
良醫著名譽者有旌草澤之醫爭自磨礪孳孳焉惟業<lb/>
不精専是愳近日来徴入尚方䇿名醫院膺官稱登膴<lb/>
仕者相望故其術日益密豈建學命官之本意哉亦勢<lb/>
也今年吾邑訓術缺員楊生君輔奉例入貲得膺冠服<lb/>
領其事泮宫師友鄉閭姻舊相與走賀於其廬酒既半<lb/>
爭趨為夀或諗於生曰以子之賢而屑此乎若以為署<lb/>
名仕版覆庇門楣知非子所素期若曰據此為階循資<lb/>
<pb n="KR4e0156_WYG_001-51a"/>
而進則勢無所藉手奚有於是而鼷䑕發千鈞之機鹽<lb/>
車困致逺之材也生曰吾非敢有厚望也姑取以自淑<lb/>
而已吾家不貧飽食終日常恨無所用吾心吾堂具慶<lb/>
終嵗矻矻於阡陌之下又恨無以悦吾親西望雉堞百<lb/>
武許然無故不入城市日與田夫溪叟為徒又恨不得<lb/>
與豪傑遊無所師資以力於學將無一善以名於世今<lb/>
幸得膺命服旦夕拜庭闈下可以博懽悰隂陽以學名<lb/>
必有所當學者官以訓術名必有所當訓者法所禁者<lb/>
<pb n="KR4e0156_WYG_001-51b"/>
吾不敢冒禁以强學即其所不禁者而學且訓焉亦可<lb/>
以賢於博奕嵗時從邑大夫拜先聖與絃誦諸君子為<lb/>
伍聆言論覿風采可以自得師退與吾寮醫學師生各<lb/>
出所業以相切磋可以得良友彼挈壺保章司歴之屬<lb/>
吾固不敢過望然使他日稱吾邑訓術不愧於其官鄉<lb/>
邦稽疑不假於外求指吾名而歸之雖么麽猥細君子<lb/>
不由然偏長小知亦可名世賢於泯泯沒滅者逺矣夫<lb/>
抱關擊柝稱於官皆可言仕解牛舞劒凝於神皆可言<lb/>
<pb n="KR4e0156_WYG_001-52a"/>
學稊稗瓦甓悟於心皆可言道抛耒耜而觀俎豆之容<lb/>
脱荷衣而從珪組之後天覆地載無累於衷喬木幽谷<lb/>
不足為喻鄙人志願於斯畢矣吾兒若谷時亦與席末<lb/>
歸以告余余曰是豈可淺以待之乎有止足之義有養<lb/>
志之孝有古吏隠之風有向上不容已之幾有素位不<lb/>
願外之心充斯類也物各止其所矣天下之患莫大於<lb/>
民無定志而不安所止身韋布而媚附公卿業隴阡而<lb/>
貨交廊廟筋力疲于奔趨資業盡於饋遺狐虎威聲蠛<lb/>
<pb n="KR4e0156_WYG_001-52b"/>
蠓儕輩江河之流日下一日如生者可多得哉余舊見<lb/>
其温雅應對不失矩度固知其邁時流不意其有識若<lb/>
此也既而門生夏晦夫来索言以速其進堅其志且曰<lb/>
此吾庠諸友樂道人善之盛心願先生勿辭遂書之<lb/>
　　送玉田吳子尹桃源序<lb/>
桃源𨽻常徳古荆州地也雲南僻在外徼古梁州南境<lb/>
也吾故城𨽻河間朔易地也河間距雲南萬餘里距常<lb/>
徳亦不下六七千里而常徳雲南相去亦六七千里風<lb/>
<pb n="KR4e0156_WYG_001-53a"/>
聲土習邈乎不聞知而話言容與各亦不相類玉田雲<lb/>
南士曩者北走萬餘里㑹試禮部得為吾庠師教有成<lb/>
績士有定業部使者屢旌揚乃今又南走六七千里為<lb/>
桃源令胡為不得少占一職於朝籍之末而矻矻屢屢<lb/>
羊腸鳥道奔走困躓若此耶古者國各私其才任各局<lb/>
於官所謂客卿者無幾漢唐以来遊宦終不逺鄉土吏<lb/>
至長養子孫以官為氏今古固不能盡然惜玉田之尤<lb/>
甚也雖然不讀萬巻書不走萬里途不足為大丈夫玉<lb/>
<pb n="KR4e0156_WYG_001-53b"/>
田腹笥六經言泉百氏讀書幾萬巻矣自滇而貴而廣<lb/>
而蜀踰太行跨襄漢涉黄河間關於汴宋瀛渤以達京<lb/>
師走萬餘里矣南天之勝江湍海濤上都之雄宫闕樓<lb/>
櫓文物之勝賢人君子天實作意以是玉成之䕫州詩<lb/>
翁周南滯客要非偶然者今復遡流南去雨楫風㠶擊<lb/>
淮水渡大江感汨羅弔長沙問習池尋禰正平孟浩然<lb/>
故墟計其胸次瑰竒磊落高並匡廬量包雲夢步視巴<lb/>
蜀氣吞燕趙區區遼邈磥砢東西南北亦何足為宦途<lb/>
<pb n="KR4e0156_WYG_001-54a"/>
計吾見玉田之易於桃源也湖湘固水鄉而雲南瀾滄<lb/>
昆明洱海滇池皆浩𣺌無涯涘亦水鄉也吾河間當九<lb/>
河之衝滄海東瀦滹沱易水潢溪遶西北衛河經於前<lb/>
亦水鄉也雖疆宇分野未能盡同而沮洳鹵瀉其水土<lb/>
同盈縮消長其氣候同魚鹽蒲葦其物産同秉耒於原<lb/>
舉網於川炊烟於聚趂虚於市牒訴於庭其生理同以<lb/>
玉田之資深逢原優有餘裕舉此加彼固將千里同風<lb/>
借使枘鑿矛盾無一可同而融液薰蒸亦終無不可同<lb/>
<pb n="KR4e0156_WYG_001-54b"/>
者而况無不同也善教而施於有政桃李門墻桑田阡<lb/>
陌化育則同亂苗之莠塞蹊之茅剪除則同吾見桃源<lb/>
之孚於玉田也仙源靈境無處無之自陶淵明作記而<lb/>
昌黎半山諸君子紛然題詠桃源之説遂彰彰在人耳<lb/>
目然有無不可知天順中纂一統志郡縣各紀仙迹劉<lb/>
晨阮肇之名益顯玉田此行將簿領倥偬日不暇給以<lb/>
無視仙境而漫不問乎抑以有視之一觴一詠時復弔<lb/>
往昔討幽夐於桃川深處以示臥治之優暇乎夫廢格<lb/>
<pb n="KR4e0156_WYG_001-55a"/>
公移高談𣺌忽則為曠官困衊緇塵頓忘清逺則為俗<lb/>
吏二者皆非也賀監以謫仙呼李白而其令任城為第<lb/>
一循吏盧仝儗孟諫議為蓬莱羣仙惟欲其蘇息顛崖<lb/>
辛苦然仙迹宦業名雖不同高致則一其説雖近於謬<lb/>
悠無稽吾藉以掃除塵氛亦復何害花落花開萬境澄<lb/>
澈江靜山空水天一碧纎翳不滓於太清蒸霞紅沐於<lb/>
春雨謂民之父母可也謂為世之仙人亦可也敢因庠<lb/>
校師友之請以是為玉田贈<lb/>
<pb n="KR4e0156_WYG_001-55b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　沙溪集巻一<lb/>
</p>
<p>
</p>
  </div>
</body>
</text>
</TEI>