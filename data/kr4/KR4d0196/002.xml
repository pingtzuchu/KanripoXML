<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>澹菴文集巻二</head>
    <p>
<pb n="KR4d0196_WYG_002-1a"/>
欽定四庫全書<lb/>
　澹菴文集巻二　　　　　　宋　胡銓　撰<lb/>
　　奏疏<lb/>
　　　上髙宗封事<lb/>
紹興八年十一月日右通直郎樞密院編脩官臣胡銓<lb/>
謹齋沐裁書昧死百拜獻於皇帝陛下臣謹按王倫本<lb/>
一狎邪小人市井無賴縁宰相無識遂舉以使敵專務<lb/>
詐誕欺罔天聴驟得美官天下之人切齒唾罵今者無<lb/>
<pb n="KR4d0196_WYG_002-1b"/>
故誘致敵使以詔諭江南為名是欲臣妾我也是欲劉<lb/>
豫我也劉豫臣事北狄南面稱王自以為子孫帝王萬<lb/>
世不拔之業一旦敵人改慮捽而縛之父子為囚商鑒<lb/>
不逺而倫又欲陛下效之夫天下者祖宗之天下也陛<lb/>
下所居之位祖宗之位也奈何以祖宗之天下為仇敵<lb/>
之天下以祖宗之位為仇敵藩臣之位陛下一屈膝則<lb/>
祖宗廟社之靈盡汙草莽祖宗數百年之赤子盡為左<lb/>
衽朝廷宰執盡為陪臣天下士大夫皆當裂冠毁冕變<lb/>
<pb n="KR4d0196_WYG_002-2a"/>
為異服異時敵人無厭之求安知不加我以無禮如劉<lb/>
豫者哉夫三尺童子至無知也指所仇而使之拜則怫<lb/>
然怒今敵國則仇讐也堂堂天朝相率而拜仇讐曽童<lb/>
穉之所羞而陛下忍為之耶倫之議乃曰我一屈膝則<lb/>
梓宫可還太后可復淵聖可歸中原可得嗚呼自變故<lb/>
以來主和議者誰不以此説啗陛下哉而卒無一驗是<lb/>
敵之情偽已可知矣陛下尚不覺悟竭民膏血而不恤<lb/>
忘國大讎而不報含垢忍恥舉天下而臣之甘心焉就<lb/>
<pb n="KR4d0196_WYG_002-2b"/>
令彼決可和盡如倫議天下後世謂陛下何如主况北<lb/>
人變詐百出而倫又以奸邪濟之梓宫決不可還太后<lb/>
決不可復淵聖決不可歸中原決不可得而此膝一屈<lb/>
不可復伸國勢陵夷不可復振可為痛哭流涕長太息<lb/>
也向者陛下間關海道危如累卵當時尚不肯北面臣<lb/>
敵况今國勢稍張諸將盡鋭士卒思奮只如頃者北狄<lb/>
陸梁偽豫入寇固甞敗之於襄陽敗之於淮上敗之於<lb/>
渦口敗之於淮隂較之前日蹈海之危已萬萬矣倘不<lb/>
<pb n="KR4d0196_WYG_002-3a"/>
得已而遂至於用兵則我豈遽出敵人下哉今無故而<lb/>
反臣之欲屈萬乘之尊下穹廬之拜三軍之士不戰而<lb/>
氣已索此魯仲連所以義不帝秦非惜夫帝秦之虚名<lb/>
惜天下大勢有所不可也今内而百官外而軍民萬口<lb/>
一談皆欲食倫之肉謗議洶洶陛下不聞正恐一旦變<lb/>
作禍且不測臣竊謂不斬王倫國之存亡未可知也雖<lb/>
然倫不足道也秦檜以腹心大臣而亦為之陛下有堯<lb/>
舜之資檜不能致陛下如唐虞而欲導陛下如石晉近<lb/>
<pb n="KR4d0196_WYG_002-3b"/>
者禮部侍郎曽開等引古誼以折之檜乃厲聲曰侍郎<lb/>
知故事我獨不知則檜之遂非狠愎已自可見而乃建<lb/>
白令臺諫從臣僉議可否是明畏天下議已而令臺諫<lb/>
從臣共分謗耳有識之士皆以為朝廷無人吁可惜哉<lb/>
孔子曰微管仲吾其被髮左衽矣夫管仲霸者之佐耳<lb/>
尚能變左衽之區為衣冠之㑹秦檜大國之相也反驅<lb/>
衣冠之俗歸左衽之鄉則檜也不惟陛下之罪人實管<lb/>
仲之罪人矣孫近附㑹檜議遂得參知政事天下望治<lb/>
<pb n="KR4d0196_WYG_002-4a"/>
有如饑渇而近伴食中書漫不可否事檜曰敵可講和<lb/>
近亦曰可和檜曰天子當拜近亦曰當拜臣嘗至政事<lb/>
堂三發問近不答但曰已令臺諫侍從議矣嗚呼參贊<lb/>
大政徒取充位如此有如敵騎長驅尚能折衝禦侮耶<lb/>
臣竊謂秦檜孫近亦可斬也臣備員樞屬義不與檜等<lb/>
共戴天區區之心願斬三人頭竿之藁街然後羈留敵<lb/>
使責以無禮徐興問罪之師則三軍之士不戰而氣自<lb/>
倍不然臣有赴東海而死耳寧能處小朝廷求活耶<lb/>
<pb n="KR4d0196_WYG_002-4b"/>
　　　上孝宗封事<lb/>
隆興二年八月日右奉議試起居郎兼權中書舍人兼<lb/>
國史院編脩官國子祭酒侍讀兵部侍郎充淮南東路<lb/>
淮南西路巡邊制置使措置控扼海道㸃檢人船節制<lb/>
兵馬大使臣胡銓奉詔言闕政急務自靖康始迄今四<lb/>
十一年三遭大變皆在和議則敵人之不可與和彰彰<lb/>
矣肉食鄙夫萬口一談牢不可破非不知和議之害而<lb/>
争言為和者是有三説焉曰偷懦曰茍安曰附㑹偷懦<lb/>
<pb n="KR4d0196_WYG_002-5a"/>
則不知立國茍安則不戒酖毒附㑹則覬得美官小人<lb/>
之情狀具在此矣今日之議若成則有可弔者十若不<lb/>
成則有可賀者亦十請為陛下極言之何謂可弔者十<lb/>
真宗皇帝時宰相李沆謂王旦曰我死公必為相勿與<lb/>
敵講和吾聞出則無敵國外患如是者國常亡若與敵<lb/>
和自此中國必多事旦殊不以為然既而遂和海内乾<lb/>
耗旦始悔不用文靖之言此可弔者一也中原謳吟思<lb/>
歸之人日夜引領望陛下拯溺救焚不啻赤子之望慈<lb/>
<pb n="KR4d0196_WYG_002-5b"/>
父母一與彼和則中原絶望後悔何及此可弔者二也<lb/>
海泗今日之藩籬咽喉也彼得海泗且決吾藩籬以瞰<lb/>
吾室扼吾咽喉以制吾命則兩淮決不可保兩淮不可<lb/>
保則大江決不可守大江不可守則江浙決不可安此<lb/>
可弔者三也紹興戊午和議既成秦檜建議遣二三大<lb/>
臣如路允迪等分往南京等州交割歸地一旦叛盟刼<lb/>
執允迪等遂下親征之詔彼復請和其反覆變詐如此<lb/>
檜猶不悟奉之如初事之愈謹賂之愈厚卒有金亮之<lb/>
<pb n="KR4d0196_WYG_002-6a"/>
變驚動輦轂太上謀欲入海行朝居民一空覆轍不逺<lb/>
忽而不戒臣恐後車又將覆也此可弔者四也紹興之<lb/>
和首議決不與歸正人口血未乾盡變前議凡歸正之<lb/>
人一切遣還如程師回趙良嗣等聚族數百幾為蕭牆<lb/>
憂今必盡索歸正之人與之則反側生變不與則敵決<lb/>
不肯但已夫反側則肘腋之變深敵決不肯但已則必<lb/>
别起釁端卒有金亮之謀不知何以待之此可弔者五<lb/>
也自檜當國二十年間竭民膏血以餌冦讐迄今府庫<lb/>
<pb n="KR4d0196_WYG_002-6b"/>
無旬月之儲千村萬落生理蕭然重以蝗蟲水潦自此<lb/>
復和則蠧國害民殆有甚焉者矣此可弔者六也今日<lb/>
之患兵費已廣養兵之外又増嵗幣且少以十年計之<lb/>
其費亡慮數千億而嵗幣之外又有私覿之費私覿之<lb/>
外又有賀正生辰之使賀正生辰之外又有泛使一使<lb/>
未去一使復來生民疲於奔命帑廩涸於將迎瘠中國<lb/>
以肥敵陛下何憚而為之此可弔者七也側聞敵人嫚<lb/>
書欲書御名欲去國號大字欲用再拜議者以為繁文<lb/>
<pb n="KR4d0196_WYG_002-7a"/>
小節不必計較臣竊以為議者可斬也夫四郊多壘卿<lb/>
大夫之辱楚子問鼎義士之所深恥獻納二字富弼以<lb/>
死争之今北冦横行與多壘孰辱國號大小與鼎輕重<lb/>
孰多獻納二字與再拜孰重臣子欲君父屈己以從之<lb/>
則是多壘不足辱問鼎不必恥獻納不必争此可弔者<lb/>
八也臣恐再拜不已必至稱臣稱臣不已必至請降請<lb/>
降不已必至納土納土不已必至銜璧銜璧不已必至<lb/>
輿櫬輿櫬不已必至如晉帝青衣行酒然後為快此可<lb/>
<pb n="KR4d0196_WYG_002-7b"/>
弔者九也事至於此求為匹夫尚可得乎此可弔者十<lb/>
也竊觀今日之勢和決不成倘乾綱獨斷追回使者魏<lb/>
杞康湑等絶請和之議以鼓戰士下哀痛之詔以收民<lb/>
心天下庶乎其可為矣如此則有可賀者亦十省數千<lb/>
億之嵗幣一也專意武備足食足兵二也無書名之恥<lb/>
三也無去大之辱四也無再拜之屈五也無稱臣之忿<lb/>
六也無請降之禍七也無納土之悲八也無銜璧輿櫬<lb/>
之酷九也無青衣行酒之寃十也去十弔而就十賀利<lb/>
<pb n="KR4d0196_WYG_002-8a"/>
害較然雖三尺童穉亦知之而陛下不悟春秋左氏謂<lb/>
無勇者為婦人今日舉朝之士皆婦人也如以臣言為<lb/>
不然乞賜流放竄殛以為臣子出位犯分之戒<lb/>
　　　上孝宗論撰賀金國啟<lb/>
隆興二年七月日臣胡銓奉詔撰大金國賀冬至啟内<lb/>
中用再拜用獻納書御名此三大事也已經二十餘年<lb/>
臣下皆不能正其非今臣年過六十官逾三品收嶺嶠<lb/>
海島之遺骸為陛下侍從之尊職復因循而書不正救<lb/>
<pb n="KR4d0196_WYG_002-8b"/>
之恐天下後世謂陛下何如主謂臣何如人三王之臣<lb/>
主俱賢迄今史臣稱為美談昨宰相湯思退集議中書<lb/>
堂臣終坐以三事為説而思退罔然不答臣竊以為思<lb/>
退又一秦檜也思退不去國體弱矣臣手可斷臣筆不<lb/>
可揺臣頭可去臣筆不可去而臣字不可寫庶使逺夷<lb/>
知中國之有人是亦彊國之一端謹具奏聞乞外而宣<lb/>
示臣章於朝堂使奸夫佞子不敢肆其惡内而宣示臣<lb/>
章於史館使天下後世有所知然後竄臣於海島以為<lb/>
<pb n="KR4d0196_WYG_002-9a"/>
臣子敢言之戒干瀆天威不勝戰慄<lb/>
　　　上孝宗論兵法書<lb/>
起居郎胡銓進故事曰隋文受周禪令賀若弼平江南<lb/>
擒陳叔寳先是弼請沿江防人交代必集厯陽大列旗<lb/>
幟陳人以為大兵至既知防人交代其衆復散後不復<lb/>
備及是弼以大兵濟江陳人弗覺遂平陳臣聞兵法曰<lb/>
兵出詭道又曰兵以竒勝何謂詭變詐百出以計取敵<lb/>
曰詭弼請沿江防人交代必集厯陽是也何謂竒出其<lb/>
<pb n="KR4d0196_WYG_002-9b"/>
不意使人莫測曰竒弼以大兵濟江陳人弗覺是也中<lb/>
國由正道夷狄由詭道中國以正勝夷狄以竒勝由正<lb/>
道者常不得志由詭道者常得志以正勝者常少以竒<lb/>
勝者常多此自古及今中國所以見陵於夷狄也建炎<lb/>
戊申敵人請和聲言提兵百萬有事河北初無窺維揚<lb/>
意宰相黄潛善汪伯彦真以為不吾襲也既而以精兵<lb/>
萬人直𢷬揚州而汪黄安坐中書猶不知敵兵之至也<lb/>
一旦六飛䝉塵倉皇出奔幾不免虎口自靖康迄今凡<lb/>
<pb n="KR4d0196_WYG_002-10a"/>
四十年敵人未嘗不由詭道未嘗不以竒勝而我終不<lb/>
悟也前車覆後車戒前事之失後事之師竊聞道路之<lb/>
言敵人欵我以和潜師窺伺或言多造戰艦由海道以<lb/>
進或言實粟塞下由間道以來雖未必可信然弼之沿<lb/>
江防人必集厯陽前事之驗也彼國之計安知不出於<lb/>
此而陛下前日奮然詔下謂和決不可成有識咸鼓舞<lb/>
以謂聖神逺慮洞見夷狄之情有如蓍蔡近日邊臣遣<lb/>
兵官孫造徃返境上疲於奔命竟不能得敵人要領其<lb/>
<pb n="KR4d0196_WYG_002-10b"/>
愆期爽約亦可見矣臣願陛下堅守前日和不可成之<lb/>
詔力修政事十年生聚十年教訓如越之圖吳則社稷<lb/>
幸甚生靈幸甚<lb/>
　　　辭免寳文閣待制狀<lb/>
右臣伏准三月二十二日尚書省劄子三省同奉聖㫖<lb/>
除臣寳文閣待制提舉江州太平興國宫臣聞命震驚<lb/>
罔知所措臣受杖駕下人不比數太上全之於萬死一<lb/>
生之中陛下擢之於千官百僚之上獲依日月之末光<lb/>
<pb n="KR4d0196_WYG_002-11a"/>
十年於此矣臣非木石豈無犬馬戀主之情而驟乞身<lb/>
者實以年迫桑榆難以勉强遂至屢瀆天聴伏䝉特賜<lb/>
俞允臣得此生以為厚幸而又寵以美職優以祠廩既<lb/>
以光其行又以華其老所以待遇老臣度越常人千萬<lb/>
臣之榮幸足矣尚復何望然臣災患埀三十年人不堪<lb/>
其憂聖慈特達力加親擢全家飽煖盡出天地父母之<lb/>
恩常恐福過灾生瀝誠懇乞欲全晚節而又有此叨冒<lb/>
臣懼必速顛躋伏望皇帝陛下察臣曲衷之欵憐臣孤<lb/>
<pb n="KR4d0196_WYG_002-11b"/>
立之蹤收還成命只守本官致仕庶安愚分所有恩命<lb/>
臣不敢祗受謹録奏聞伏候勅㫖<lb/>
　　　辭免兵部侍郎狀<lb/>
右臣准尚書省劄子六月二十六日三省同奉聖㫖除<lb/>
臣兵部侍郎日下供職者臣聞命震驚罔知所措伏念<lb/>
臣資品妄庸性識魯鈍猥叨卿列復長成均每深非據<lb/>
之慙未免首濡之誚雖屢䝉聖訓有直諒之褒然自愧<lb/>
迂疎無絲毫之補居懐怵惕慮積愆尤驟膺躐等之除<lb/>
<pb n="KR4d0196_WYG_002-12a"/>
益有踰涯之懼陛下勵精為治側席求賢惟文思之明<lb/>
亶上齊於堯舜而武部之選要暗合於孫吳如臣何人<lb/>
濫膺職擢伏望收還成命改畀時髦庶利師貞少安愚<lb/>
分謹録奏聞伏候勅㫖<lb/>
　　　辭免宗正少卿乞賜罷黜狀<lb/>
右臣竄逐嶺海埀三十年太上脱臣於鯨波百艱千險<lb/>
之中陛下起臣於虎口萬死一生之際官九遷於一嵗<lb/>
任六押於七旬方敵騎横肆之時為我國生靈之患九<lb/>
<pb n="KR4d0196_WYG_002-12b"/>
重有不安枕之慮萬姓銜共戴天之寃臺諫痛哭以陳<lb/>
辭忠鯁撫膺而飲恨事至於此臣亦何顔是敢輒貢狂<lb/>
言屢攖鱗逆身寧瀕於九死心實愧於三閭方伏鑕以<lb/>
待斧鉞之誅敢自意得逭雷霆之怒尚叨厚禄猶竊美<lb/>
官雖聖神曲賜於保全在臣子難安於愚分欲望天慈<lb/>
特賜復竄嶺海以為人臣不忠之戒謹録奏聞伏候勅<lb/>
㫖<lb/>
　　表<lb/>
<pb n="KR4d0196_WYG_002-13a"/>
　　　遺表<lb/>
有生必死何足動心無路報恩實不瞑目興言氣鬰戀<lb/>
闕神馳竊念銓奮自孤生早陟膴仕不識忌諱自取顛<lb/>
躋太上赦臣於萬死一生之中陛下擢臣於九卿六官<lb/>
之列曽何補報徒積罪尤乆違闕廷待盡田野屢昇真<lb/>
祠之逸復叨秘殿之崇收召節以遂其愚許挂冠以優<lb/>
其老身塗草野雖自誓於平生命在膏肓恨不獲其死<lb/>
所强支㣲喘更畢餘忠伏願皇帝陛下舍己從人安民<lb/>
<pb n="KR4d0196_WYG_002-13b"/>
和衆大秦襄復讎之義監周公無逸之書任忠直之士<lb/>
而勿親便佞之人守祖宗之法而勿聴紛更之説益堅<lb/>
初志懋建豐功混胡越於一家壯基圖於萬世臣莫瞻<lb/>
九陛行即三泉相如草封禪以貢諛切所不敢張巡為<lb/>
厲鬼以殺賊死亦不忘<lb/>
　　　經筵玉音問答<lb/>
隆興元年癸未嵗五月三日晚侍上於後殿之内閣䝉<lb/>
出示答金人書藁上謂予曰内中有未善處卿宜仔細<lb/>
<pb n="KR4d0196_WYG_002-14a"/>
説出予答曰出於天筆小臣何敢有所妄議䝉賜金鳳<lb/>
箋就所御玉管筆并龍腦墨鳳咮硯又賜以花藤席命<lb/>
予坐於側草換書上謂予曰朕以此禮待卿者恩至渥<lb/>
也金人無禮書中務要得體當不諛不僣頃予以草換<lb/>
書藁進呈上自讀數次又親改數字上曰卿之才識學<lb/>
問可謂過朕又曰當封呈太上皇時將日暮上喚内侍<lb/>
蘭香燃金花燭二炬又喚玉梅取扇上謂予曰今夕熱<lb/>
寢宫逼窄不若中書卿所卧處涼予答曰中書固多涼<lb/>
<pb n="KR4d0196_WYG_002-14b"/>
處然臣老病之軀必擇煖處方可睡幸所寢處有兩槐<lb/>
樹終夕可以不扇但恐砌蛩聒耳可惡㫖喚内侍廚司<lb/>
滿頭花辦酒上坐於中御七寳交椅繡龍曲屏風旨以<lb/>
青玉團椅兀賜予坐於東向之側㫖謂宦子王隆曰胡<lb/>
侍讀年老豈可無椅坐者乃入内取通硃螺鈿屏風至<lb/>
㫖謂予曰此乃朕向來普安邸太上所賜物也上御玉<lb/>
荷杯予用金鴨杯初盞上自取酒令潘妃唱賀新郎㫖<lb/>
令蘭香執上所飲玉荷杯上注酒顧予曰賀新郎者朕<lb/>
<pb n="KR4d0196_WYG_002-15a"/>
自賀得卿也酌以玉荷杯者示朕飲食與卿同器也此<lb/>
酒當滿飲予乃拜謝上自以手扶謂予曰朕與卿老君<lb/>
臣一家人也切不必事虚禮賀新郎有所謂相見了又<lb/>
重午㫖謂予曰不數日矣又有所謂荆江舊俗今如故<lb/>
之説上親手拍予背曰卿流落海島二十餘年得不為<lb/>
屈原之葬魚腹者寔祖宗天地留卿以輔朕也予忽流<lb/>
涕答曰小臣三遷嶺海命出虎口豈期今日再見天日<lb/>
上亦抆淚曰卿被罪許乆可謂無辜天下知之不在多<lb/>
<pb n="KR4d0196_WYG_002-15b"/>
説乃就坐食兩味八寶羮上謂予曰此味極佳内有蚌<lb/>
肉猶可喫飯予答曰臣向在新州日食海味但於此則<lb/>
間嘗上謂予曰此乃前日瓊守張英臣所進者予奏曰<lb/>
酒行食遍恩浹意洽且暑熱不敢久侍清光上答曰今<lb/>
夕之㑹正朕與卿聚㑹之便幸無多辭上謂予曰熱甚<lb/>
朕已去繡紗<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>子訖卿亦可便服予乃更青紗夾深衣<lb/>
以侍㫖言書字予答曰前輩謂凡人書字象其為人今<lb/>
知信然上謂予曰朕在東宫時只習徽祖字更習太上<lb/>
<pb n="KR4d0196_WYG_002-16a"/>
字予答曰此兩字格夐絶前聖上問予曰卿所寫字宛<lb/>
如卿之為人予答曰臣幼習唐朝顔真卿字今自成一<lb/>
家豈應上挂齒頰上曰朕前日侍太上皇於德夀宫閣<lb/>
上治疊書畫因得卿紹興戊午所上封事真本太上與<lb/>
朕玩味久之喜卿辭意精切筆法老成英風義氣凛凛<lb/>
飛動太上自藏之曰可為後代式但其後為秦檜之所<lb/>
批抹汚者朕啟太上令工匠逐行裁去裝褙予乃答曰<lb/>
小臣平生習字多類此豈謂此奏至今塵於聖賢篋笥<lb/>
<pb n="KR4d0196_WYG_002-16b"/>
中且三遭謫逐生不能保獨賴太上及陛下二天之力<lb/>
俾晚復得入侍為幸多矣頃上謂予曰朕無事時思卿<lb/>
赴貶之時心思如何予答曰只是辦著一片至誠心去<lb/>
自有許多好處次琖予執尊立於上前曰臣嶺海殘生<lb/>
誤䝉知遇天詔俾之還鄉足矣復賜之録用寵矣今乃<lb/>
賜之以百世之恩真小臣萬載之幸前杯已誤天手賜<lb/>
之酒矣但禮有施報小臣固不當以草莽之語上瀆神<lb/>
聰適面奉玉音有君臣相聚一堂之説用敢不避萬死<lb/>
<pb n="KR4d0196_WYG_002-17a"/>
輒捧玉巵一則以上陛下萬嵗之夀二則以謝陛下賜<lb/>
酌百世之恩三則以見小臣犬馬之報乃執罇再拜酌<lb/>
酒上再三令免拜亦且微揖潘妃執玉荷杯唱萬年歡<lb/>
此詞乃仁宗親製上飲訖自執罇坐謂予曰禮有報施<lb/>
乃卿所言余再三辭避䝉㫖再三勸勉上乃親唱一曲<lb/>
名喜遷鶯以酌酒且謂予曰梅霖初歇惜乎無雨予乃<lb/>
恭揖飲訖各就坐上謂予曰朕昨苦嗽聲音稍澁朕每<lb/>
在宫不妄作此只是侍太上宴間被上㫖令唱今夕與<lb/>
<pb n="KR4d0196_WYG_002-17b"/>
卿相㑹朕意甚歡故作此樂卿幸勿嫌予答曰方今太<lb/>
上退閒陛下御宇政當勉志恢復然此樂亦當有時上<lb/>
答曰卿頃霎不忘君真忠臣也雖漢之董汲唐之房魏<lb/>
不過是也食兩味鼎煮羊羔胡椒醋子魚上謂予曰子<lb/>
魚甚佳朕每日調和一尾可以喫兩日飯盖此味若以<lb/>
佳料和之可以數日無餒腐之患予答曰陛下貴極天<lb/>
子而節儉如此真堯舜再生上謂予曰朕所為非强乃<lb/>
天性然因舉所服澹黄鋪茸繡鳳汗衫謂予曰朕此領<lb/>
<pb n="KR4d0196_WYG_002-18a"/>
汗衫已著兩年今計尚可得數年又舉所著皁羅鞋謂<lb/>
予曰朕此鞋原是皇后做與太上皇著者覺稍短朕著<lb/>
得及則今已三箇月矣向侍太上時見太上喫飯不過<lb/>
喫得一二百錢物朕於此時固已有節儉之志矣此時<lb/>
秦檜方專權其家人一二百千錢物方過得一日太上每<lb/>
次排㑹内宴止用得一二十千檜家一次乃反用數百<lb/>
千太上與朕一領汗衫著一兩年檜家人一領汗衫止<lb/>
著得數日即棄去朕所以日夜切齒嘆息也又謂予曰<lb/>
<pb n="KR4d0196_WYG_002-18b"/>
太上近日賜朕真紅羅銷金團龍汗衫一領太上親書<lb/>
一批與朕曰此領汗衫乃吾著者已十八年矣但色佳<lb/>
今吾賜兒汝當念之朕藏此領汗衫甚謹朕不輕著只<lb/>
往徳夀宫及朔望臨朝與大祭祀則用此襯衮衣乃太<lb/>
上生平所愛著者是太上所賜朕者遂令貴妃取此領<lb/>
汗衫以示予予進奏曰陛下天性恭儉真太上之賢子<lb/>
小臣之賢君也次盞䝉㫖潘妃取玉龍盞至又令蘭香<lb/>
取明州鰕鯆至特㫖令妃勸予酒予再辭不獲上㫖謂<lb/>
<pb n="KR4d0196_WYG_002-19a"/>
妃曰胡侍讀能飲可滿酌歌聚明良一曲上撫掌大笑<lb/>
曰此詞甚佳正愜朕意上又謂予曰此妃甚賢雖待之<lb/>
以恩然不至如他婦人即唱勸酒事便可見矣上又令<lb/>
妃酌酒上飲訖謂予曰卿可酌一杯以回妃酒予曰内<lb/>
外事殊小臣今夕䝉恩如此使臣殺身以報陛下則所<lb/>
當然欲使臣酌酒以回妃則不可臣恐明日朝臣議臣<lb/>
之非上乃拱手答曰朕知卿此心忠直通於神明此朕<lb/>
之誤言也予遂又取酒再拜勸上躍然滿飲之又自取<lb/>
<pb n="KR4d0196_WYG_002-19b"/>
酒親酌賜予上曰酒後不可不喫龍次予答曰臣向在<lb/>
海外渇甚惟以鷓鴣沈香小片嚼數片却以清茶嚥下<lb/>
非惟齒頰香辣且酒渇頓醒乃以玉匣貯掲龍次數片<lb/>
至上謂予曰此香乃太上去冬自合者上自嚼一片餘<lb/>
悉以賜予凡七餅予乃嚼其一上又喚蘭香取茶以進<lb/>
予亦被賜一杯食兩味胡椒醋羊頭真珠粉及炕羊炮<lb/>
飯上謂予曰炕羊甚美食畢上乃移歩至明逺亭上坐<lb/>
於東向坐板上予立侍䝉㫖令坐就西向坐板上側坐<lb/>
<pb n="KR4d0196_WYG_002-20a"/>
又索茶乃以龍涎香盞遞兩盞至予拜賜一盞訖余乃<lb/>
辭曰夜已三鼓恐聖躬疲倦上曰尚可餘時上㫖喚王<lb/>
先入池取藕蓮實剥去取玳瑁盤以水泛而進上又索<lb/>
酒再酌滿飲予亦滿飲上謂予曰卿向在海南時為詩<lb/>
必多予答曰臣向居嶺海時日率作詩十數首初任福<lb/>
州僉判以詩詞唱和得罪故遷新州及居新州又以此<lb/>
獲譴復徙吉陽軍甚矣詩詞能禍人也如此今既䝉録<lb/>
用静思二十年前為之墮淚上答曰桑田變為大海大<lb/>
<pb n="KR4d0196_WYG_002-20b"/>
海變為桑田古宇今宙多少更易此事非特卿墮淚朕<lb/>
亦不知幾抆淚矣世事殊異無可奈何予又奏曰臣向<lb/>
者謫新州時兄鋒在家生母曽氏在堂臣只攜妻劉氏<lb/>
在任所臣長男泳乃紹興戊午冬生於姑蘇次男澥乃<lb/>
戊辰夏生於新州次男浹乃甲戌生於吉陽軍甲戌春<lb/>
正月八日臣生母曽氏喪於家而臣不知於五月四日<lb/>
方收家問臣惟有朝夕躃踊痛哭恨此身不即死與母<lb/>
相見於黄泉予言之不覺淚下上亦愀然揮淚曰朕向<lb/>
<pb n="KR4d0196_WYG_002-21a"/>
侍太上時聞徽宗訃太上為之不飯食者數日生離死<lb/>
别上下同一懐抱予又奏曰夜已四鼓玉體疲倦上曰<lb/>
未王先復奏曰雞已唱矣上曰朕若與宦官女子酣飲<lb/>
徹旦則不可朕與胡侍讀相聚雖夜以繼日何害焉又<lb/>
與予同凭欄杆曰月白風清河明雲淡這様樂處惟朕<lb/>
與卿同享之頃聞天竺鐘聲池畔栁中鵶噪矣上曰果<lb/>
然天明予乃再拜謝恩上握手謂予曰昨夕之樂願卿<lb/>
勿忘予答曰小臣當圖報陛下且尚有侍宴之日於是<lb/>
<pb n="KR4d0196_WYG_002-21b"/>
侍上入内至候春門予揖退至中書逺望正門已啟百<lb/>
官畢聚候朝梅谿王十朋問曰何來予乃大笑握其手<lb/>
曰老夫夜來終夕不寢今歸自天上此段奇事兄豈容<lb/>
不知於是即盥洗更朝服而見<lb/>
　　　後跋<lb/>
予半生嶺海晚遇聖天子擢用一嵗之間凡九遷其職<lb/>
一月之間凡三拜二千石之命十拜遷秩之㫖至於隆<lb/>
興癸未夏侍宴之恩古今無比予老矣風燭可虞謹親<lb/>
<pb n="KR4d0196_WYG_002-22a"/>
書於後以為後人之徴嗚呼天語諄勤後之子孫當永<lb/>
保之以無墮予志<lb/>
淳熈丁酉七夕澹菴老人胡銓跋之以示男泳澥浹瀳<lb/>
姪孫壻周鐸又云經筵玉音問答乃予隆興癸未侍宴<lb/>
所記也<lb/>
　　　又跋<lb/>
原有予當時親札藁一小册為瀟姪取去日後切不可<lb/>
落付他姓之手又有正本一巻乃吏札也視予親札者<lb/>
<pb n="KR4d0196_WYG_002-22b"/>
反無失天語諄勤後人可以憑信故又以吏札之本精<lb/>
加删潤親手録藏於家使後覽者有所訂焉昔司馬文<lb/>
正公不喜後人寶其祖宗之畫像但喜後人寶其祖宗<lb/>
之字蹟以為心畫也手法也見其字蹟即見其人之手<lb/>
予之後能以文正公之心為心其亦賢矣<lb/>
中元日胡銓又跋時祀先分胙罷喜雨涼而書也<lb/>
　<lb/>
　澹菴文集巻二<lb/>
</p>
<p>
</p>
  </div>
</body>
</text>
</TEI>