<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>澹菴文集巻五</head>
    <p>
<pb n="KR4d0196_WYG_005-1a"/>
欽定四庫全書<lb/>
　澹菴文集巻五　　　　　　宋　胡銓　撰<lb/>
　　墓誌銘<lb/>
　　　清節蕭先生墓誌銘<lb/>
江左有隠君子曰蕭子荆諱楚號三顧隠客父仲舒死<lb/>
以甥從羅公括學攻苦二十年仕意不汲汲紹興間以<lb/>
母夫人命預螺川賢書不中禮部程留太學時方較聲<lb/>
律已獨窮經於春秋尤深秘淮海孫氏伊川程氏皆以<lb/>
<pb n="KR4d0196_WYG_005-1b"/>
三傳聞授業者常千人先生往質疑焉歸嘆曰政未免<lb/>
著文字相作經辨衆高之謂是將名家乃更北面㑹母<lb/>
老且蔡氏方君圖遂慨然引還入林下其與馮澥書謂<lb/>
蔡氏欺國將為宋王莽誓不復仕澥得之驚今始證其<lb/>
不狂嘗游巴峽甌粤氣愈豪放其寓於詩文者鈎章棘<lb/>
句及閒談清苦然種種譏切不茍作自漢唐迄今家春<lb/>
秋者且千概癖于傳而先生漸以經弟子餘百人傳春<lb/>
秋大義者纔三四如賢良方正趙暘與澥其人也澥以<lb/>
<pb n="KR4d0196_WYG_005-2a"/>
忠鯁名天下初王氏出新學廢麟書士媚進無大畧靖<lb/>
康改元澥驟見與丞相吳公敏白上詔可之復置學官<lb/>
議盖先生出晚以其餘授銓幾十稔偶登甲科為春秋<lb/>
第一歸拜床下先生曰學者非但格一第止耳身可殺<lb/>
學不可辱無禍吾春秋乃佳異時有友坐誣繫大理獄<lb/>
先生冒盛暑往救終得不寃人皆道其義先生性嫉惡<lb/>
至亢聲色數不少卹及見善談不釋口暮年依明徳江<lb/>
陳公及與先君伯仲為方外友以累免應得官不屑就<lb/>
<pb n="KR4d0196_WYG_005-2b"/>
大臣約薦之朝度不可强亦已建炎四年十月二十四<lb/>
日以疾終清風滿床文字枕履茶數串横斜而已享年<lb/>
六十七卜十一月庚申葬於永樂赤岡之原吉門人縗<lb/>
臨且挽因以清節易先生名嗚呼士窮義乃見不幸不<lb/>
生孔子前與叔肸同卒可嘆也初先生壯未有室或以<lb/>
無後為勸先生曰咄舜雖聖不能掩瞽瞍之惡顔淵孟<lb/>
軻無胄嗣而祀典百世益肅如司馬遷揚雄班孟堅輩<lb/>
豈以有後故顯也耶終不娶先生文集百餘巻多發明<lb/>
<pb n="KR4d0196_WYG_005-3a"/>
易春秋與隂陽卜筮占相醫方氏族星經地志字書圖<lb/>
畫九流百家及駁王氏逺至浮圖老子外國之説後宜<lb/>
大行先生前不諱日謂所親江君預凶事曰銓以吾銘<lb/>
僕敢以不佞辭泣銘曰<lb/>
繄古立言不以子傳過者肅之埀千萬年<lb/>
　　　監察御史蕭公墓誌銘<lb/>
崇寧間有疑故宰相張氏私鑄者獄姑蘇連數十百族<lb/>
繫更冬不決死者填狴戸大觀改元則詔監察御史復<lb/>
<pb n="KR4d0196_WYG_005-3b"/>
往正於理引對便無撓公拜手受訓陛辭或諷以用事<lb/>
者意指違且及禍作而言曰宰相富貴可指取吾獨忍<lb/>
肓於心當是時人情危駭重足一迹往往咎繇為不得<lb/>
盡其直公至一日得寃狀以聞既獄以清而張氏得不<lb/>
死流海上公坐鞫案故不實除名竄逺惡則笑曰縁此<lb/>
遣斥死且不朽故公没至今㡬許時猶凜然有生氣嗚<lb/>
呼豈不真能有守大丈夫哉公姓蕭氏字宗甫故長沙<lb/>
人上世逮五季亂家廬陵曽大父良輔贈尚書工部員<lb/>
<pb n="KR4d0196_WYG_005-4a"/>
外郎大父定基故任侍御史贈刑部侍郎考汝奭故任<lb/>
通直郎致仕公始冠學大學凡六年聲壓一時中元豐<lb/>
五年進士第主越州山隂簿移舒州望江令改宣義郎<lb/>
知筠州高安縣乆之覃恩賜五品服知康州未行充燕<lb/>
越楚昭成四宫教授就差撥發江西嵗貢累遷承議郎<lb/>
提舉淮南西路常平等事召為將作少監赴闕下以使<lb/>
事對極諫巧言讒説之害於時人方以言為諱公發其<lb/>
端天子大感悟即其日拜監察御史謇然有直聲臺僚<lb/>
<pb n="KR4d0196_WYG_005-4b"/>
常缺不補自是三院而上凡十人皆備奉詔作崇寧備<lb/>
官記碑於臺以紀得人之盛被放踰年自便又二年召<lb/>
還復籍參軍開封府尹戸曹再閲月除吏部副郎六曹<lb/>
嵗鈎較三人為上等公居髙第㑹北使正旦來賀以少<lb/>
奉常館伴至磁移疾請老疾已朝廷復以郎起公公以<lb/>
通直君髙春秋力求外以便養遂刺蘄州頃之貶秩為<lb/>
宣徳郎公典選時曹吏或過差不究切之及是當國者<lb/>
尚銜前敢異已發公見知故縱故貶秩年五十有六政<lb/>
<pb n="KR4d0196_WYG_005-5a"/>
和二年四月甲子以其官終其年十月己酉葬於郡之<lb/>
吉水縣石牛潭之原始娶何氏女贈蓬樂縣君再娶王<lb/>
氏女封孺人四男子曰宏宥宗寅皆嗜學女一適陳氏<lb/>
壻曰達行鄉貢進士公葬時墓不敢碑上即位累詔追<lb/>
録他日以言獲罪者其孤泣曰先君齎恨九京三十年<lb/>
矣今可以逞紹興戊午以門人左中大夫辛炳狀走行<lb/>
在謁予銘某辭不可則刪取其辭俾刻之墓銘曰<lb/>
執法之官權重主相咎繇平刑堯無以枉腐夫撓權與<lb/>
<pb n="KR4d0196_WYG_005-5b"/>
世蹇産減宣阿洪殺主父偃允義蕭公國之司直淑問<lb/>
不倚寧我竄殛姑成吾是得仁捐軀篆此銘詩以愧非<lb/>
夫<lb/>
　　　宋大理寺丞補授河南參議弟從周墓誌<lb/>
君姓胡諱鎬號文岡字從周銓從父弟也靖康丙午以<lb/>
春秋中國學通榜第十七名擢紹興乙丑劉牽榜進士<lb/>
第調新淦尉令素貪鄙不孫多厲鎬鎬不與較及終更<lb/>
部使者劾其過檄尉羈留之鎬曰雖公禁奈何謂我快<lb/>
<pb n="KR4d0196_WYG_005-6a"/>
意宿望也乃趣之行以前出境反命學士向子諲聞之<lb/>
嘆曰胡尉乃能長者銓上封事高宗不當事北冦言甚<lb/>
切直謫海外由是退居二十年後以張忠獻浚薦當路<lb/>
亦始交章矣既改秩除諸王宫教授樞密劉珙嘉其静<lb/>
退謂當以中祕處之㑹珙出鎮不果遷大理寺簿閲嵗<lb/>
丐外補授湖南參議官終朝列大夫賜緋魚袋銓與鎬<lb/>
同祖諱愷贈承務郎父諱汝明贈宣教郎母任氏羅氏<lb/>
俱贈安人生鎬兄弟有四鎬居二配陳氏封宜人繼劉<lb/>
<pb n="KR4d0196_WYG_005-6b"/>
氏封孺人生子五汲濤泗沔澣孫男十一棫杜汲出栩<lb/>
櫄橒濤出杬桂梗樻沔出棨檵澣出諸孤卜今月十七<lb/>
奉鎬柩葬白蓮堂祖塋右銓記大畧方以為誌<lb/>
　　　先兄民師配安人陳氏墓誌銘<lb/>
安人姓陳氏先兄處士府君諱宗古字民師之配也考<lb/>
世系陳氏自媯姓夏禹封商均於虞城三十二世孫閼<lb/>
父為周陶正武王妻以元女大姬生滿封之於陳賜姓<lb/>
媯以奉舜祀十一世孫敬仲奔齊以國為姓既食邑於<lb/>
<pb n="KR4d0196_WYG_005-7a"/>
田又為田氏十五世孫齊王建三子昇桓軫桓稱王氏<lb/>
軫封頴川侯稱陳氏至嬰凡十八世自嬰至霸先凡二<lb/>
十五世是為武帝厥後子孫散軼曰暉者自金陵徙江<lb/>
西遂為吉之泰和人二子曰承進承逸世未有聞逮國<lb/>
朝建炎戊申曰千齡者始中進士第距承逸世凡七以<lb/>
武帝廟為始祖安人其後也父諱時彦字周輔政宣間<lb/>
三舍法行為二戴禮有聲庠校時府君亦從事舍選公髙<lb/>
其才以安人歸焉安人母邑中曽氏提舉公安强南之<lb/>
<pb n="KR4d0196_WYG_005-7b"/>
族敦厚賢淑故安人鍾母徳事父母孝既笄歸夫家胡<lb/>
氏族大少長率禮法已能移其所以事父母者事姑時舅<lb/>
已不逮事獨姑歐陽夫人在夫人文忠族静順慈惠既日<lb/>
侍側謂婦當孝姑其所趨向目濡耳染以熟嵗時伏臘冠<lb/>
婚喪祭及其所行一切以夫人為準故安人為婦孝夫人<lb/>
凡八男子教戒有法度元豐貢士府君夀不及中夫人訓<lb/>
督朝夕不分賢愚訓子婦亦然嘗語府君兄弟汝輩少孤<lb/>
我家文忠亦如是克自成立為之難豈必父訓當時稱賢<lb/>
<pb n="KR4d0196_WYG_005-8a"/>
安人習聞話言淬礪子姓使就器業曰吾姑如是是故<lb/>
廬陵多賢母豈可不勉府君已下世籍一出脱白丁然<lb/>
後曽祖而降三人中科第少伸夫人之志亦安人教子<lb/>
之效箕入太學餘三十年間嵗一歸省安人每謂箕修<lb/>
身謹行是亦為孝初不以利禄望汝何栖栖為故箕乆<lb/>
而監舉且升舍嵗丁酉孫楷模聫薦書父子將俱試南<lb/>
宫而安人已下世矣及見二孫薦人皆歸之賢祖母故<lb/>
安人為母義而慈安人妯娌七而次居六與叔姒蕭尤<lb/>
<pb n="KR4d0196_WYG_005-8b"/>
睦叔壯年遭亂避地蕭氏病革府君往訪存没至則道<lb/>
梗因留視醫叔竟不起既辦喪而緑林跳梁府君間道<lb/>
歸蕭與二子留乆之而二幼來安人視猶已子蕭亦來<lb/>
歸相與不異平日自爾同居四十年無纎芥失暨其子<lb/>
若女成立就婚嫁生理益饒築室為鄰比而情意依依<lb/>
不一日相捨去族黨義之故安人於妯娌乆而益敬安<lb/>
人以子在仕版該郊恩封太孺人太上皇慶夀七十加<lb/>
封太安人子男五人箕公武符籍篆籍今為宣教郎新<lb/>
<pb n="KR4d0196_WYG_005-9a"/>
知龍興府新建縣女二人長適孟處約次適倪求已中<lb/>
進士第今為迪功郎新永州司戸參軍孫男十二人楷<lb/>
模格椐槔楀槮標柅榛欀棁孫女十四人長適劉徳行<lb/>
次許倪升卿次適鄧執圭皆士族餘尚幼安人嵗時坐<lb/>
堂上子若孫子婦孫婦若女以次為夀拜堂下睟容愉<lb/>
色人稱為夀母初籍中科戒以脱身簿尉乃吾意時陳<lb/>
福公當國除章貢教授秩滿關陞又除教授宜春悉迎<lb/>
侍以行皆安人精誠所致安人之終實淳熈四年十有<lb/>
<pb n="KR4d0196_WYG_005-9b"/>
一月己酉也安人居家極和易馭童僕未嘗大聲色不<lb/>
事鞭朴而家事益理子姓或戾慈訓則移日不食以致<lb/>
家人為之弛鞭朴奴婢既去復來待之如初有老死不<lb/>
忍去者自亂離凡八徙居所至有恩意鄉閭敬其徳至<lb/>
於恤孤保嫠始終不替銓頃聞猶子昌齡云府君仁恕<lb/>
田夫輸租米多濕持概者難之府君曰米雖濕猶可食<lb/>
人推為長者中饋之助為多焉銓甞謂吾宗同堂同薦<lb/>
者有之矣未有同胞同薦如楷模者此又見積善之報<lb/>
<pb n="KR4d0196_WYG_005-10a"/>
云戊戌夏四月箕率諸弟以安人行實來請銘且曰先<lb/>
親平日仁孝慈祥皆可以率世勵俗俱湮没不聞顧今<lb/>
非實不言言必信後果如吾叔願丐一言為不朽託銓<lb/>
泣曰吾受吾兄之教多矣義其可辭銘曰<lb/>
㢲徳惟順婦道之能坤徳惟厚母道之亨懿矣安人既<lb/>
順既厚姑曰孝婦子曰慈母賓祭必躬牢醴黍稷洽比<lb/>
婚姻畏我在側胡不偕夫先其歸堋胡不同藏吁其可<lb/>
悲<lb/>
<pb n="KR4d0196_WYG_005-10b"/>
　　　宋故迪功郎權知袁州分宜縣事李公夫人胡<lb/>
　　　氏墓誌銘<lb/>
孺人廬陵胡氏銓從父處士諱登臣之女嫁李氏為曲<lb/>
江别駕公諱蕡之冢婦前權袁州分宜縣尚仁之孺人<lb/>
從父兩室歐陽文忠公之族孺人與羅氏姊今衡州教<lb/>
授兄份皆歐陽甥也異母而甚相友愛踰笄歸分宜既<lb/>
饋而舅姑皆曰賢大家嚴婢視子舍獨以恬謹見許糜<lb/>
藥非我嘗不御天資慈祥静柔家雌黄不入分宜之耳<lb/>
<pb n="KR4d0196_WYG_005-11a"/>
率亷貞以清畏嘗之官封陽興寧魚鹽沃衍之地分宜<lb/>
無撲滿聲長叔遊天庠孺人鍵其戸使得卒業尋舉進<lb/>
士第歸拜家慶曰嫂氏於我有恩季姊死於嶺表力為<lb/>
庇葬如其舅姑歸及再受室則孺人之姪也姑乏再出<lb/>
力資之以鬻髢飾不靳其姑在興寧時分宜偶以檄出<lb/>
而孺人聞姑疾即日挈其子冒霧先歸姑喜而愈坐是<lb/>
得羸疾者連年紹興辛亥秋哭其姑哀疾益侵俄以毁<lb/>
卒是時姑死纔五月實次年正月二十九日也享年三<lb/>
<pb n="KR4d0196_WYG_005-11b"/>
十有九卜以癸丑十二月甲申葬白茅坑之原二子曰<lb/>
説謨皆讀書初李有族家子幼無依孺人母之劬勞及<lb/>
是喪孺人如己出孺人銓伯姬也分宜以狀來速銘銓<lb/>
聞兄教授言然其銘曰<lb/>
末俗澆漓姑慈婦傲自我來嬪姑嚴婦孝醜彼卿夫視<lb/>
以静好母非巳子亦服厥教尚賁黄壤天可責報<lb/>
　　祭文<lb/>
　　　祭張魏公文<lb/>
<pb n="KR4d0196_WYG_005-12a"/>
建炎戊申駐驆維揚公為春官二卿文昌詳定殿廬多<lb/>
士在庭得銓大對謂如劉蕡擢置第一執政不平遂降<lb/>
在五公驚待罪人為公危公曰何害苗劉變作上皇䝉<lb/>
塵微公捍艱國步實屯復辟之功千祀一人富平之役<lb/>
如鴈門踦日月之更人皆仰之賜環于閩百辟是師時<lb/>
維紹興改元之始有盜在夏曰楊么子羣偷相梴號百<lb/>
萬人湖北搶攘比屋紅巾憂見天顔岳飛授鉞公出視<lb/>
師纔三彀月一鼓賊平妖氛廓清凱旋建康握砥迓衡<lb/>
<pb n="KR4d0196_WYG_005-12b"/>
辨賢不肖黒白大分羣小抵巇飛語上聞當宁致疑蓄<lb/>
怒未發㑹酈瓊叛淮南臲卼白簡交攻中以深文獨公<lb/>
竟坐出帥七閩席不暇温危機復蹈竄徙流離半生嶺<lb/>
嶠飲冰食蘗以身狥道辛巳秋髙敵騎長驅恣意横行<lb/>
飲馬長江埀頭中原謂必無宋百僚竄身轂下洶洶舉<lb/>
朝失色急詔起公遂自長沙拜命總戎膽落敵人不戰<lb/>
而僨逆亮被戕一夕師遁額額淮城萬井相望知幾萬<lb/>
家微公幾亡嗣皇龍飛首請恢復都督諸軍勢如破竹<lb/>
<pb n="KR4d0196_WYG_005-13a"/>
符離之役喑嗚蟾戎遏潰争功師雖崩潰公獨堅卧父<lb/>
子泣違觀者淚墮敵不敢動復全淮南帝命公歸正位<lb/>
具瞻再登鼎司纔四彀朔百不一施讒口頜頜一跌不<lb/>
復羣飛刺天曷不憗遺一朝溘然上嘗語銓朕憂魏公<lb/>
旦旦籲天期公夀隆一離謗鑠卒以癈死謂上不懐言<lb/>
猶在耳民之無禄國喪元龜為天下慟非哭其私公嘗<lb/>
謂人平生相知邦衡子韶始末不移子韶已矣銓獨<lb/>
在此懐禄不去其顙有泚敬遣家奴往致生芻矯首望<lb/>
<pb n="KR4d0196_WYG_005-13b"/>
雲涕泗霑裾嗚呼尚饗<lb/>
　　　祭呂尚書文<lb/>
嗚呼天乎何助桀為虐而不與堯為善乎姦鈇逆鼎逞<lb/>
桀之驁天胡不降之罸忠臣義士助堯為善天胡必殞<lb/>
其元是為善未必福為惡未必禍為造物之茫然嗟嗟<lb/>
我公亦可為大不幸此吾所以疾痛而呼天也天乎痛<lb/>
哉嵗在豕韋有盜在夏脱周鼎之含牛盻長江而飲馬<lb/>
繁冠養威而桀驁旄鉞貪天而竊假額額淮城實襄據<lb/>
<pb n="KR4d0196_WYG_005-14a"/>
者公氣沸膺謂大不可亟往蒞師天子命我是何異以<lb/>
麟將狼而以一簣之區區回狂瀾於既瀉機潰而發變<lb/>
生肘下氣弗壓於岱嵩身遂膏於原野雖引鈎斷舌莫<lb/>
伸橋柱之寃而嚼齒穿齦益厲睢陽之罵天乎痛哉僕<lb/>
在山林公獨我知來赴闕下首加品題致康瓠䝉黄鍾<lb/>
之賞而千金享補履之錐賢人君子方翕然恃以為司<lb/>
命而山崩海竭將魚鳥之何依天乎痛哉公之幼孤墮<lb/>
地纔臘呱呱弗子邊事方割拂劒出門義不還顧㓙訃<lb/>
<pb n="KR4d0196_WYG_005-14b"/>
每至一旦千古誰不碌碌保妻子公獨不暇字其孤誰<lb/>
不保寵死家簀公獨不得全其軀何蘭桂玉折而蕭艾<lb/>
榮敷何姦回軟熟富貴夀考而剛方正直反天厄以﨑<lb/>
嶇信顔跖不相勘而蒼蒼者固不可以曉歟天乎痛哉<lb/>
嗟嗟我公復何為耶行耶止耶昧耶明耶豈形忘生死<lb/>
不忘君些將魂魄不死奄淮上以為家些豈塊然冥漠<lb/>
鬱千古之憤些將上訴天帝泄不平之寃些豈烜赫威<lb/>
靈血食萬世些將裒兵驅鬼以磔反冦些豈變為長虹<lb/>
<pb n="KR4d0196_WYG_005-15a"/>
以吞此鯨鯢些將奮為烈缺霹靂以震蕩敵人之窟穴<lb/>
些不然長雄八公山使草木皆神破苻堅百萬之師些<lb/>
幽冥茫然聞不聞些天乎痛哉哭聲如疾雷破山淚如<lb/>
注海而傾河復何為耶復何為耶痛哉<lb/>
　　　祭蕭清節先生文<lb/>
漢罹莽禍鮑宣死忠蔡將君圖先生道窮火不玉侵隂<lb/>
無日䝉元祐以還新學汶溺嫓花儷葉聖道以熄天未<lb/>
喪文繄啟先生如唐得韓正論以興莊騷班馬郊島籍<lb/>
<pb n="KR4d0196_WYG_005-15b"/>
湜採掇無遺芻狗篇袠百八十年剝華就實粤若崇觀<lb/>
衆恬以嬉覺微孤騫秦鑑宋龜軒組償來脱屣如遺城<lb/>
下之盟中原蹀血彼婉孌者腰頸決裂落落髙標嵗寒<lb/>
見節為彼不清廩作玉屑顧惟馬走昔依洙牆北面遺<lb/>
經箴膏剝肓食實溉根報賜敢忘天不憖遺麟獲鉏商<lb/>
有藁茂陵雷電取將其誰與歸屑涕黄壤嗚呼哀哉尚<lb/>
享<lb/>
　　　祭顔知叙文<lb/>
<pb n="KR4d0196_WYG_005-16a"/>
嗚呼公乎實惟兖國公之苗裔淵也簞瓢公身三圭淵<lb/>
也短命公夀七十淵也無尺寸之地以行其志公嘗參<lb/>
大政事業暴天下較公所得亦已多矣復何所憾凡今<lb/>
為公戚戚者萬里旅櫬無家以歸也將死之言無子以<lb/>
託也以是為可悲耳雖然是處青山可埋骨旅櫬非所<lb/>
悲有兄弟有孫以承家無子非所悲則凡今為戚戚者<lb/>
皆非銓之所悲也銓同里閈嘗同朝有一日之雅膺命<lb/>
來蒞兹土又獲朝夕承顔接辭平生相知如公盖少一<lb/>
<pb n="KR4d0196_WYG_005-16b"/>
日不見而亡吁可悲也尚何言哉尚何言哉百繞黄腸<lb/>
屑涕沾衣盖上以為天下慟而下以哭其私<lb/>
　　傳<lb/>
　　　羅孝逸先生傳<lb/>
羅無競字謙中其先長沙人也遭馬氏亂家廬陵曽祖<lb/>
晟祖亮父允以好善聞州里謙中晳頥豐姿幼穎悟游<lb/>
學南昌且數嵗有塲屋聲三舍法行嵗時鈎較行藝出<lb/>
諸生上疾士風日薄歸杜門㑹有熈河之役上書條利<lb/>
<pb n="KR4d0196_WYG_005-17a"/>
害特㫖褒美授迪功郎親交强之行始為建寧主簿愛<lb/>
民如恐傷御史束濕令魯人黷貨無藝謙中連注其過<lb/>
銜之思有所中傷無毛髮釁罅令卒以貪敗先謙中嘗<lb/>
攝尉鄉民為觳觝令意為盜檄尉縛既得移縣以實則<lb/>
使喻以風指此可超某官笑曰殺人以為梯忍耶遂白<lb/>
郡數十人得不死汀有劇賊衆數千聲讋建寧欲亡者<lb/>
與謀自全謙中曰邑無小召吏民鍵以禍福為守備盜<lb/>
不入境去官百姓遮道歸踰年丁外艱毁甚母不勝悲<lb/>
<pb n="KR4d0196_WYG_005-17b"/>
不得已强食免喪不復仕號遯翁畜書萬巻大蒐其間<lb/>
故人清風觴咏終日家無他贏建炎間金人渡江聚洛<lb/>
府謙中太息吾獨如墨莊何冦過其廬曰儒先家也戒<lb/>
無犯自是避地以歸咸以方義成保一日忽得疾侍母<lb/>
不解憂棘泣數行下謂家人曰吾不得終養矣遂卒年<lb/>
五十三門下私謚曰孝逸先生娶朱氏子良弼良佐謙<lb/>
中喜作詩髙處切風雅平處往往鮑謝性天静易未嘗<lb/>
為汲引而薦者交章待人以和泛然應而終不易其介<lb/>
<pb n="KR4d0196_WYG_005-18a"/>
父事兄友其弟弟義死其孤方襁褓養視數年而夭則<lb/>
以良佐為之後且嫁其女姑若妹窘而窶者給其膳終<lb/>
身死則具禮以葬子姓皆興於學紹興初取士復詩賦<lb/>
良弼為鄉舉首無何上大享合宫恩耄期母年九十封<lb/>
太孺人人謂謙中仰親俯子皆無可恨有集數巻經解<lb/>
數巻注青衿集三巻行於家先君宣教雅與公厚嘗謂<lb/>
某兄弟謙中有佳兒予之師清節先生蕭子荆謙中友<lb/>
也亦云故予兄弟樂與良弼游予登第後讀書山中十<lb/>
<pb n="KR4d0196_WYG_005-18b"/>
年良弼未嘗不來來未嘗不論文終日後某被召大臣<lb/>
舉予應直言極諫等科朋友有助焉良弼為多予其敢<lb/>
忘之頃得給事中李仲謙所為公墓誌又以所聞補之<lb/>
為公傳而竊評其大槩曰為親而仕近毛義詼諧以詭<lb/>
時近東方朔遯以求志近淵明云<lb/>
太史公曰在易之蠱曰幹父之蠱意承考也又曰不事<lb/>
王侯髙尚其事一卦而二戒具聖人之意深矣崇觀以<lb/>
來迄於政宣之間童蔡方君圖門如沸羹人争趨之朝<lb/>
<pb n="KR4d0196_WYG_005-19a"/>
輿臺而暮門兩柱者肩摩於朝而不知其害及靖康之<lb/>
變凡其黨與耄嬰頸血不死刀鋸則死以兵骨相枕於<lb/>
道頭顱有行萬里者謙中是時方白水捲簾而青山隠<lb/>
几也夫然後知公之為高然猶絆名縣掾者天命不可<lb/>
違也進不違義命則合乎承考之義知時不可為而止<lb/>
則合乎高尚之戒謂之孝逸不予欺云<lb/>
　<lb/>
　<lb/>
<pb n="KR4d0196_WYG_005-19b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　澹菴文集巻五<lb/>
</p>
<p>
</p>
  </div>
</body>
</text>
</TEI>