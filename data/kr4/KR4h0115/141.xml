<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>唐宋八大家文鈔巻一百二十九</head> <lb/>
    <p>
<pb n="KR4h0115_WYG_141-1a"/>
欽定四庫全書<lb/>
　唐宋八大家文鈔巻一百二十九<lb/>
　　　　　　　　　　　　　　明　茅坤　撰<lb/>
東坡文鈔十三<lb/>
　論<lb/>
　　伊尹論<lb/>
　　　讀此而後可以身自信於天下而成不韙之功<lb/>
　　　而行文斷續不羈<lb/>
<pb n="KR4h0115_WYG_141-1b"/>
辦天下之大事者有天下之大節者也立天下之大節者狹<lb/>
天下者也夫以天下之大而不足以動其心則天下之大節<lb/>
有不足立而大事有不足辦者矣今夫匹夫匹婦皆知潔亷<lb/>
忠信之為美也使其果潔亷而忠信則其智慮未始不如王<lb/>
公大人之能也唯其所争者止於簞食豆羹而簞食豆羹足<lb/>
以動其心則宜其智慮之不出乎此也簞食豆羹非其道不<lb/>
取則一鄉之人莫敢以不正犯之矣一鄉之人莫敢以不正<lb/>
犯之而不能辦一鄉之事者未之有也推此而上其不取者<lb/>
<pb n="KR4h0115_WYG_141-2a"/>
愈大則其所辦者愈逺矣讓天下與讓簞食豆羹無以異也<lb/>
治天下與治一鄉亦無以異也然而不能者有所蔽也天下<lb/>
之富是簞食豆羹之積也天下之大是一鄉之推也非千<lb/>
金之子不能運千金之資販夫販婦得一金而不知其<lb/>
所措非智不若所居之卑也孟子曰伊尹耕于有莘之<lb/>
野非其道也非其義也雖禄之以天下弗受也夫天下<lb/>
不能動其心是故其才全以其全才而制天下是故臨<lb/>
大事而不亂古之君子必有髙世之行非茍求為異而<lb/>
<pb n="KR4h0115_WYG_141-2b"/>
已卿相之位千金之富有所不屑將以自廣其心使窮<lb/>
逹利害不能為之芥蔕以全其才而欲有所為耳後之<lb/>
君子葢亦嘗有其志矣得失亂其中而榮辱奪其外是<lb/>
以役役至于老死而不暇亦足悲矣孔子叙書至于舜<lb/>
禹臯陶相讓之際葢未嘗不太息也夫以朝廷之尊而<lb/>
行匹夫之讓孔子安取哉取其不汲汲於富貴有以大<lb/>
服天下之心焉耳夫太甲之廢天下未嘗有是而伊尹<lb/>
始行之天下不以為驚以臣放君天下不以為僭旣放<lb/>
<pb n="KR4h0115_WYG_141-3a"/>
而復立太甲不以為專何則其素所不屑者足以取信<lb/>
于天下也彼其視天下眇然不足以動其心而豈忍以<lb/>
廢放其君求利也哉後之君子蹈常而習故惴惴焉懼<lb/>
不免於天下一為希闊之行則天下羣起而誚之不知<lb/>
求其素而以為古今之變時有所不可者亦已過矣夫<lb/>
　　　荆川批斷續兩字是文家血脉三昧處非荆川<lb/>
　　　不能道<lb/>
　　周公論<lb/>
<pb n="KR4h0115_WYG_141-3b"/>
　　　辯<lb/>
論周公者多異説何也周公居禮之變而處聖人之不<lb/>
幸宜乎説者之異也凡周公之所為亦不得巳而已矣<lb/>
若得已而不已則周公安得而為之成王幼不能為政<lb/>
周公執其權以王命賞罰天下是周公不得已者如此<lb/>
而巳今儒者曰周公踐天子之位稱王而朝諸侯則是<lb/>
豈不可以已耶書曰周公位冢宰正百工羣叔流言又<lb/>
曰召公為保周公為師相成王為左右召公不説又曰<lb/>
<pb n="KR4h0115_WYG_141-4a"/>
周公曰王若曰則是周公未嘗踐天子之位而稱王也<lb/>
周公稱王則成王宜何稱將亦稱王耶將不稱耶不稱<lb/>
則是廢也稱王則是二王也而周公何以安之孔子曰<lb/>
必也正名乎儒者之患患在於名實之不正故亦有以<lb/>
文王為稱王者是以聖人為後世之僭君急於為王者<lb/>
耶天下雖亂有王者在而巳自王雖聖人不能以服天<lb/>
下昔髙帝擊滅項籍統一四海諸侯大臣相率而帝之<lb/>
然且辭以不德惟陳勝呉廣乃囂囂乎急於自王而謂<lb/>
<pb n="KR4h0115_WYG_141-4b"/>
文王亦為之耶武王伐商師渡孟津㑹於牧野其所以<lb/>
稱先君之命命於諸侯者葢猶曰文考而已至於武成<lb/>
旣以柴望告天百工奔走受命于周而後稱曰我文考<lb/>
文王克成厥勲由此觀之則是武王不敢一日妄尊其<lb/>
先君而況於文王之自王乎詩曰虞芮質厥成文王蹶<lb/>
厥生是亦追稱而已矣史記曰嫗乎采芑歸乎田成子<lb/>
夫田常之時安知其為成子而稱之故凡以文王周公<lb/>
為稱王者皆過也是資後世之簒君而為之藉也陳賈<lb/>
<pb n="KR4h0115_WYG_141-5a"/>
問於孟子曰周公使管蔡監商管蔡以商叛知而使之<lb/>
是不仁不知是不智孟子曰周公弟也管叔兄也周公<lb/>
之過不亦宜乎從孟子之説則是周公未免於有過也<lb/>
夫管蔡之叛非逆也是其智不足以深知周公而已矣<lb/>
周公之誅非疾之也其勢不得不誅也故管蔡非所謂<lb/>
大惡也兄弟之親而非有大惡則其道不得不封管蔡<lb/>
之封在武王之世也武王之世未知有周公成王之事<lb/>
茍無周公成王之事則管蔡何從而叛周公何從而誅<lb/>
<pb n="KR4h0115_WYG_141-5b"/>
之故曰周公居禮之變而處聖人之不幸也<lb/>
　　管仲論一<lb/>
　　　子瞻悲亞夫以下八人不得其死故痛而發論<lb/>
鄭太子華言於齊桓公請去三族而以鄭為内臣公將<lb/>
許之管仲不可公曰諸侯有討於鄭未捷茍有釁從之<lb/>
不亦可乎管仲曰君若綏之以德加之以訓辭而率諸<lb/>
侯以討鄭鄭將覆亡之不暇豈敢不懼若總其罪人以<lb/>
臨之鄭有辭矣公辭子華鄭伯廼受盟蘇子曰大哉管<lb/>
<pb n="KR4h0115_WYG_141-6a"/>
仲之相桓公也辭子華之請而不違曹洙之盟皆盛德<lb/>
之事也齊可以王矣恨其不學道不自誠意正心以刑<lb/>
其國使家有三歸之病而國有六嬖之禍故桓公不王<lb/>
而孔子小之然其予之也亦至矣曰桓公九合諸侯不<lb/>
以兵車管仲之力也如其仁如其仁曰仲尼之徒無道<lb/>
桓文之事者孟子葢過矣吾讀春秋以下史而得七人<lb/>
焉皆盛徳之事可以為萬世法又得八人焉皆反是可<lb/>
以為萬世戒故具論之太公之治齊也舉賢而尚功周<lb/>
<pb n="KR4h0115_WYG_141-6b"/>
公曰後世必有簒弑之臣天下誦之齊其知之矣田敬<lb/>
仲之始生也周史筮之其奔齊也齊懿氏卜之皆知其<lb/>
當有齊國也簒弑之疑葢萃於敬仲矣然桓公管仲不<lb/>
以是廢之廼欲以為卿非盛德能如此乎故吾以謂楚<lb/>
成王知晉之必霸而不殺重耳漢髙祖知東南之必亂<lb/>
而不殺呉王濞晉武帝聞齊王攸之言而不殺劉元海<lb/>
符堅信王猛而不殺慕容垂唐明皇用張九齡而不殺<lb/>
安禄山皆盛德之事也而世之論者則以為此七人者<lb/>
<pb n="KR4h0115_WYG_141-7a"/>
皆失於不殺以啓亂吾以謂不然七人者皆自有以致<lb/>
敗亡非不殺之過也齊景公不繁刑重賦雖有田氏齊<lb/>
不可取楚成王不用子玉雖有晉文公兵不敗漢景帝<lb/>
不害吳太子不用鼂錯雖有呉王濞無自發晉武帝不<lb/>
立孝惠雖有劉元海不能亂符堅不貪江左雖有慕容<lb/>
垂不能叛明皇不用李林甫楊國忠雖有安禄山亦何<lb/>
能為秦之由余漢之金日磾唐之李光弼渾瑊之流皆<lb/>
蕃種也何負於中國哉而獨殺元海禄山乎且夫自今<lb/>
<pb n="KR4h0115_WYG_141-7b"/>
而言之則元海禄山死有餘罪自當時而言之則不免<lb/>
為殺無罪豈有天子殺無罪而不得罪於天者上失其<lb/>
道塗之人皆敵國也天下豪傑其可勝旣乎漢景帝以<lb/>
鞅鞅而殺周亞夫曹操以名重而殺孔融晉武帝以臥<lb/>
龍而殺嵇康晉景帝亦以名重而殺夏侯𤣥宋明帝以<lb/>
族大而殺王彧齊後主以謡言而殺斛律光唐太宗以<lb/>
䜟而殺李君羡武后亦以謡言而殺裴炎世皆以為非<lb/>
也此八人者當時之慮豈非憂國備亂與憂元海禄山<lb/>
<pb n="KR4h0115_WYG_141-8a"/>
者同乎乆矣世之以成敗為是非也故夫嗜殺人者必<lb/>
以鄧侯不殺楚子為口實以鄧之微無故殺大國之君<lb/>
使楚人舉國而仇之其亡不愈速乎吾以謂為天下如<lb/>
養生愛國備亂如服藥養生者不過慎起居飲食節聲<lb/>
色而已節慎在未病之前而服藥在已病之後今吾憂<lb/>
寒疾而先服烏喙憂熱疾而先服甘遂則病未作而藥<lb/>
殺人矣彼八人者皆未病而服藥者也<lb/>
　　管仲論二<lb/>
<pb n="KR4h0115_WYG_141-8b"/>
　　　蘓公以繁而曲為守以簡而直為決勝未盡兵<lb/>
　　　之情<lb/>
嘗讀周官司馬法得軍旅什伍之數其後讀管夷吾書<lb/>
又得管子所以變周之制葢王者之兵出於不得巳而<lb/>
非以求勝敵也故其為法要以不可敗而已至於桓文<lb/>
非決勝無以定霸故其法在必勝繁而曲者所以為不<lb/>
可敗也簡而直者所以為必勝也周之制萬二千五百<lb/>
人而為軍萬之有二千二千之有五百其數竒而不齊<lb/>
<pb n="KR4h0115_WYG_141-9a"/>
唯其竒而不齊是以知其繁且曲也今夫天度三百六<lb/>
十均之十二辰辰得三十者此其正也五日四分之一<lb/>
者此其竒也使天度而無竒則千載之日雖婦人孺子<lb/>
皆可以坐而計唯其竒而不齊是故巧厯有所不能盡<lb/>
也聖人知其然故為之章㑹統元以盡其數以極其變<lb/>
司馬法曰五人為伍五伍為兩萬二千五百人而為軍<lb/>
二百五十十取三焉而為竒其餘七以為正四竒四正<lb/>
而八陣生焉夫以萬二千五百人而均之八陣之中宜<lb/>
<pb n="KR4h0115_WYG_141-9b"/>
其有竒而不齊者是以多為之曲折以盡其數以極其<lb/>
變鉤聮蟠踞各有條理故三代之興治其兵農軍賦皆<lb/>
數十百年而後得志於天下自周之亡秦漢陣法不復<lb/>
三代其後諸葛孔明獨識其遺制以為可用以取天下<lb/>
然相持數嵗魏人不敢決戰而孔明亦卒無尺寸之功<lb/>
豈八陣者先王所以為不可敗而非以逐利爭勝者邪<lb/>
若夫管仲之制其兵可謂截然而易曉矣三分其國以<lb/>
為三軍五人為軌軌有長十軌為里里有司四里為連<lb/>
<pb n="KR4h0115_WYG_141-10a"/>
連有長十連為鄉鄉有鄉良人五鄉一帥萬人而為一<lb/>
軍公將其一髙子國子將其二三軍三萬人如貫繩如<lb/>
畫棊局䟽暢洞逹雖有智者無所施其巧故其法令簡<lb/>
一而民有餘力以致其死昔者嘗讀左氏春秋以為丘<lb/>
明最好兵法葢三代之制至於列國猶有存者以區區<lb/>
之鄭而魚麗鵞鸛之陣見於其書及至管仲相桓公南<lb/>
伐楚北伐孤竹九合諸侯威震天下而其軍壘陣法不<lb/>
少槩見者何哉葢管仲欲以嵗月服天下故變古司馬<lb/>
<pb n="KR4h0115_WYG_141-10b"/>
法而為是簡畧速勝之兵是以莫得而見其法也其後<lb/>
呉晉爭長於黄池王孫雄敎夫差以三萬人壓晉壘而<lb/>
陣百人為行百行為陣陣皆徹行無有隱蔽援桴而鼓<lb/>
之勇怯盡應三軍皆譁晉師大駭卒以得志由此觀之<lb/>
不簡而直不可以決勝深惟後世不達繁簡之宜以取<lb/>
敗亡而三代什伍之數與管子所以治齊之兵者雖不<lb/>
可盡用而其近於繁而曲者以之固守近於簡而直者<lb/>
以之決戰則庻乎其不可敗而有所必勝矣<lb/>
<pb n="KR4h0115_WYG_141-11a"/>
　　范文子論<lb/>
　　　論用兵之勝而敗之處反覆痛快長公葢亦鑒<lb/>
　　　於當時熈河之役故云<lb/>
鄢陵之役楚晨壓晉師而陣諸將請從之范文子獨不<lb/>
欲戰晉卒敗楚楚子傷目子反殞命蘇子曰料敵勢彊<lb/>
弱而知師之勝負此將率之能也不求一時之功愛君<lb/>
以德而全其宗嗣此社稷之臣也鄢陵之役范文子獨<lb/>
不欲戰晉卒敗楚范文子疑若懦而無謀者矣然不及<lb/>
<pb n="KR4h0115_WYG_141-11b"/>
一年三郤誅厲公殺胥童死欒書中行偃幾不免於禍<lb/>
晉國大亂鄢陵之功實使之然也有非常之人然後有<lb/>
非常之功非常之功聖人所甚懼也明月之珠夜光之<lb/>
璧無因而至前匹夫猶或按劒而況非常之功乎故聖<lb/>
人必自反曰此天之所以厚於我乎抑天之禍予也故<lb/>
雖有大功而不忘戒懼中常之主鋭於立事忽於天戒<lb/>
日尋干戈而殘民以逞天欲全之則必折其萌芽挫其<lb/>
鋒芒使知其所悔天欲亡之則必先之以羙利誘之以<lb/>
<pb n="KR4h0115_WYG_141-12a"/>
得志使之有功以驕士玩於寇讐而悔其民人至於亡<lb/>
國殺身而不悟者天絶之也嗚呼小民之家一朝而獲<lb/>
千金非有大福必有大咎何則彼之所獲者終日勤勞<lb/>
不過數金耳所得者微故所用狹無故而得千金豈不<lb/>
驕其志喪其所守哉由是言之天下者得之艱難則失<lb/>
之不易得之旣易則失之亦然漢髙皇帝之得天下親<lb/>
冐矢石與秦楚爭轉戰五年未嘗得志比定天下復有<lb/>
平城之圍故終其身不事逺畧民亦不勞繼之文景不<lb/>
<pb n="KR4h0115_WYG_141-12b"/>
言兵唐太宗舉晉陽之師破竇建德虜王世充所過者<lb/>
下易於破竹然天下始定外攘四夷伐髙昌破突厥終<lb/>
其身師旅不解幾至於亂者以其親見取天下之易也<lb/>
故兵之勝敗足以為國之彊弱而國之彊弱足以為治<lb/>
亂之兆葢有勝而亡有敗而興者矣㑹稽之棲而句踐<lb/>
以伯黄池之㑹而夫差以亡有以使之也夫虢公敗戎<lb/>
于桑田晉卜偃知其必亡曰是天奪之鑒而益其疾也<lb/>
晉果滅虢此范文子所以不得不諌諫而不納而又有<lb/>
<pb n="KR4h0115_WYG_141-13a"/>
功敢逃其死哉彼其不死則厲公逞志必先圖於范氏<lb/>
趙盾之事可見矣趙盾雖免於死而不免於惡名則范<lb/>
文子之智過于趙宣子逺矣<lb/>
　　范蠡論<lb/>
　　　文如酷吏雖蠡亦何辭<lb/>
越旣滅吳范蠡以為句踐為人長頸鳥喙可以共患難<lb/>
不可與共逸樂乃以其私徒屬浮海而行至齊以書遺<lb/>
大夫種曰蜚鳥盡良弓藏狡兎死走狗烹子可以去矣<lb/>
<pb n="KR4h0115_WYG_141-13b"/>
蘇子曰范蠡獨知相其君而巳以吾相蠡蠡亦鳥喙也<lb/>
夫好貨天下賤士也以蠡之賢豈聚歛積實者何至耕<lb/>
於海濵父子力作以營千金屢散而復積此何為者哉<lb/>
豈非才有餘而道不足故功成名遂身退而心終不能<lb/>
自放者乎使句踐有大度能始終用蠡蠡亦非清淨無<lb/>
為以老於越者也吾故曰蠡亦鳥喙也魯仲連旣退秦<lb/>
軍平原君欲封連以千金為壽連笑曰所貴於天下士<lb/>
者為人排難解紛而無所取也卽有取是商賈之事連<lb/>
<pb n="KR4h0115_WYG_141-14a"/>
不忍為也遂去終身不復見逃隱於海上曰吾與富貴<lb/>
而詘於人寧貧賤而輕世肆志焉使范蠡之去如仲連<lb/>
則去聖人不逺矣嗚呼春秋以來用捨進退未有如蠡<lb/>
之全者也而不足於此吾是以累歎而深悲焉<lb/>
　　伍子胥論<lb/>
楚平王旣殺伍奢伍尚而伍子胥亡入呉事吳王闔閭<lb/>
及楚平王卒子昭王立後子胥與孫武興兵及唐蔡伐<lb/>
楚來漢水而陣楚大敗於是呉王乗勝而前五戰遂至<lb/>
<pb n="KR4h0115_WYG_141-14b"/>
郢楚昭王出亡呉兵入郢子胥求昭王旣不得乃掘平<lb/>
王墓出其尸鞭之三百以報父兄之讐蘇子曰子胥種<lb/>
蠡皆人傑而揚雄曲士也欲以區區之學瑕疵此三人<lb/>
者以三諫不去鞭尸藉館為子胥之罪以不彊諌句踐<lb/>
而棲之㑹稽為種蠡之過雄聞古有三諌當去之説卽<lb/>
欲以律天下士豈不陋哉三諌而去為人臣交淺者言<lb/>
也如宮之竒洩冶乃可耳至如子胥呉之宗臣與國存<lb/>
亡者也去將安往哉百諫不聽繼之以死可也孔子去<lb/>
<pb n="KR4h0115_WYG_141-15a"/>
魯未嘗一諫又安用三父受誅子復讐禮也生則斬首<lb/>
死則鞭尸發其至痛無所擇也是以昔之君子皆哀而<lb/>
恕之雄獨非人子乎至於藉館闔閭與羣臣之罪非子<lb/>
胥意也句踐困於㑹稽乃能用二子若先戰而彊諌以<lb/>
死之則雄又當以子胥之罪罪之矣<lb/>
　　孫武論一<lb/>
　　　行文好而未中孫武之病<lb/>
古之言兵者無出於孫子矣利害之相權竒正之相生<lb/>
<pb n="KR4h0115_WYG_141-15b"/>
戰守攻圍之法葢以百數雖欲加之而不知所以加之<lb/>
矣然其所短者智有餘而未知其所以用智此豈非其<lb/>
所大闕歟夫兵無常形而逆為之形勝無常處而多為<lb/>
之地是以其説屢變而不同縱横委曲期於避害而就<lb/>
利雜然舉之而聽用者之自擇也是故不難于用而難<lb/>
于擇擇之為難者何也鋭于西而忘于東見其利而不<lb/>
見其所窮得其一説而不知其又有一説也此豈非用<lb/>
智之難歟夫智本非所以敎人以智而敎人者是君子<lb/>
<pb n="KR4h0115_WYG_141-16a"/>
之急於有功也變詐汨其外而無守於其中則是五尺<lb/>
童子皆欲為之使人勇而不自知貪而不顧以䧟于難<lb/>
則有之矣深山大澤有天地之寳無意於寳者得之操<lb/>
舟於河舟之逆順與水之曲折忘於水者見之是故惟<lb/>
天下之至亷為能貪惟天下之至靜為能勇惟天下之<lb/>
至信為能詐何者不役於利也夫不役於利則其見之<lb/>
也明見之也明則其發之也果古之善用兵者見其害<lb/>
而後見其利見其敗而後見其成其心閒而無事是以<lb/>
<pb n="KR4h0115_WYG_141-16b"/>
若此明也不然兵未交而先志於得則將臨事而惑雖<lb/>
有大利尚安得而見之若夫聖人則不然居天下於貪<lb/>
而自居於亷故天下之貪者皆可得而用居天下於勇<lb/>
而自居於靜故天下之勇者皆可得而役居天下於詐<lb/>
而自居於信故天下之詐者皆可得而使天下之人欲<lb/>
有功於此而卽以此自居則功不可得而成是故君子<lb/>
居晦以御明則明者畢見居陰以御陽則陽者畢赴夫<lb/>
然後孫子之智可得而用也易曰介于石不終日貞吉<lb/>
<pb n="KR4h0115_WYG_141-17a"/>
君子方其未發也介然如石之堅若將終身焉者及其<lb/>
發也不終日而作故曰不役于利則其見之也明見之<lb/>
也明則其發之也果今夫世俗之論則不然曰兵者詭<lb/>
道也非貪無以取非勇無以得非詐無以成亷靜而信<lb/>
者無用於兵者也嗟夫世俗之説行則天下紛紛乎如<lb/>
鳥獸之相搏嬰兒之相擊强者傷弱者廢而天下之亂<lb/>
何從而已乎<lb/>
　　孫武論二<lb/>
<pb n="KR4h0115_WYG_141-17b"/>
　　　此篇是借題説自家議論<lb/>
夫武戰國之將也知為呉慮而已矣是故以將用之則<lb/>
可以君用之則不可今其書十三篇小至部曲營壘芻<lb/>
糧器械之間而大不過於攻城㧞國用間之際葢亦盡<lb/>
於此矣天子之兵天下之勢武未及也其書曰將能而<lb/>
君不御者勝為君而言者有此而巳竊以為天子之兵<lb/>
莫大於御將天下之勢莫大於使天下樂戰而不好戰<lb/>
夫天下之患不在於㓂賊亦不在於敵國患在於將帥<lb/>
<pb n="KR4h0115_WYG_141-18a"/>
之不力而以宼賊敵國之勢内邀其君是故將帥多而<lb/>
敵國愈彊兵加而宼賊愈堅敵國愈彊而㓂賊愈堅則<lb/>
將帥之權愈重將帥之權愈重則爵賞不得不加夫如<lb/>
此則是盜賊為君之患而將帥利之敵國為君之讐而<lb/>
將帥幸之舉百倍之勢而立毫芒之功以藉其口而邀<lb/>
利於其上如此而天下不亡者特有所待耳昔唐之亂<lb/>
始于明皇自肅宗復兩京而不能乗勝并力盡取河北<lb/>
之盜德宗收潞博幾定魏地而不能斬田悦於孤窮之<lb/>
<pb n="KR4h0115_WYG_141-18b"/>
中至於憲宗天下畧平矣而其餘孽之存者終不能盡<lb/>
去夫唐之所以屢興而終莫之振者何也將帥之臣養<lb/>
㓂以自封也故曰天子之兵莫大於御將御將之術開<lb/>
之以其所利而授之以其所忌如良醫之用藥鳥喙蝮<lb/>
蝎皆得自效於前而不敢肆其毒何者授之以其所畏<lb/>
也憲宗將討劉闢以為非髙崇文則莫可用而劉澭者<lb/>
崇文之所忌也故告之曰闢之不克將澭實汝代是以<lb/>
崇文決戰不旋踵擒劉闢此天子御將之法也夫使天<lb/>
<pb n="KR4h0115_WYG_141-19a"/>
下樂戰而不好戰者何也天下不樂戰則不可與從事<lb/>
於危好戰則不可與從事於安昔秦人之法使吏士自<lb/>
為戰戰勝而利歸於民所得於敵者卽以有之使民之<lb/>
所以養生送死者非殺敵無由取也故其民以好戰幷<lb/>
天下而亦以亡夫始皇雖巳墮名城殺豪傑銷鋒鏑而<lb/>
民之好戰之心囂然其未已也是故不可與休息而至<lb/>
於亡若夫王者之民要在於使之知愛其上而讐其敵<lb/>
使之知其上之所以驅之於戰者凡皆以為我也是以<lb/>
<pb n="KR4h0115_WYG_141-19b"/>
樂其戰而甘其死至於其戰也務勝敵而不務得財其<lb/>
賞也發公室而行之於廟使其利不在於殺人是故其<lb/>
民不志於好戰夫然後可以作之於安居之中而休之<lb/>
於爭奪之際可與安可與危而不可與亂此天下之勢<lb/>
也<lb/>
　　　論孫武而發武之兵書之所不及葢亦鑒宋之<lb/>
　　　御將之無法而其士卒狃於弱而不能戰之故<lb/>
　　　也<lb/>
<pb n="KR4h0115_WYG_141-20a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4h0115_WYG_141-20b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　唐宋八大家文鈔卷一百二十九<lb/>
</p>
<p>
</p>
  </div>
</body>
</text>
</TEI>