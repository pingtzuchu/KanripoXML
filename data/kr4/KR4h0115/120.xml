<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>唐宋八大家文鈔卷一百十</head> <lb/>
    <p>
<pb n="KR4h0115_WYG_120-1a"/>
欽定四庫全書<lb/>
　唐宋八大家文鈔卷一百十<lb/>
　　　　　　　　　　　　　明　茅坤　撰<lb/>
老泉文鈔四<lb/>
　論<lb/>
　　易論<lb/>
　　　文有烟波而以禮為明以易為幽謂聖人所以<lb/>
　　　用其機權以持天下之心過矣<lb/>
<pb n="KR4h0115_WYG_120-1b"/>
聖人之道得禮而信得易而尊信之而不可廢尊之而<lb/>
不敢廢故聖人之道所以不廢者禮為之明而易為之<lb/>
幽也生民之初無貴賤無尊卑無長幼不耕而不饑不<lb/>
蠶而不寒故其民逸民之苦勞而樂逸也若水之走下<lb/>
而聖人者獨為之君臣而使天下貴役賤為之父子而<lb/>
使天下尊役卑為之兄弟而使天下長役幼蠶而後衣<lb/>
耕而後食率天下而勞之一聖人之力固非足以勝天<lb/>
下之民之衆而其所以能奪其樂而易之以其所苦而<lb/>
<pb n="KR4h0115_WYG_120-2a"/>
天下之民亦遂肯棄逸而即勞欣然戴之以為君師而<lb/>
遵蹈其法制者禮則使然也聖人之始作禮也其説曰<lb/>
天下無貴賤無尊卑無長幼是人之相殺無巳也不耕<lb/>
而食鳥獸之肉不蠶而衣鳥獸之皮是鳥獸與人相食<lb/>
無巳也有貴賤有尊卑有長幼則人不相殺食吾之所<lb/>
耕而衣吾之所蠶則鳥獸與人不相食人之好生也甚<lb/>
於逸而惡死也甚於勞聖人奪其逸死而與之勞生此<lb/>
雖三尺豎子知所趨避矣故其道之所以信於天下而<lb/>
<pb n="KR4h0115_WYG_120-2b"/>
不可廢者禮為之明也雖然明則易達易達則䙝䙝則<lb/>
易廢聖人懼其道之廢而天下復於亂也然後作易觀<lb/>
天地之象以為爻通隂陽之變以為卦考鬼神之情以<lb/>
為辭探之茫茫索之㝠㝠童而習之白首而不得其源<lb/>
故天下視聖人如神之幽如天之髙尊其人而其敎亦<lb/>
隨而尊故其道之所以尊於天下而不敢廢者易為之<lb/>
幽也凡人之所以見信者以其中無所不可測者也人<lb/>
之所以獲尊者以其中有所不可窺者也是以禮無所<lb/>
<pb n="KR4h0115_WYG_120-3a"/>
不可測而易有所不可窺故天下之人信聖人之道而<lb/>
尊之不然則易者豈聖人務為新竒秘怪以夸後世邪<lb/>
聖人不因天下之至神則無所施其敎卜筮者天下之<lb/>
至神也而卜者聽乎天而人不預焉者也筮者决之天<lb/>
而營之人者也龜漫而無理者也灼荆而鑚之方功義<lb/>
弓惟其所為而人何預焉聖人曰是純乎天技耳技何<lb/>
所施吾敎於是取筮夫筮之所以或為陽或為隂者必<lb/>
自分而為二始掛一吾知其為一而掛之也揲之以四<lb/>
<pb n="KR4h0115_WYG_120-3b"/>
吾知其為四而揲之也歸竒於扐吾知其為一為二為<lb/>
三為四而歸之也人也分而為二吾不知其為幾而分<lb/>
之也天也聖人曰是天人參焉道也道有所施吾敎矣<lb/>
於是因而作易以神天下之耳目而其道遂尊而不廢<lb/>
此聖人用其機權以持天下之心而濟其道於無窮也<lb/>
　　禮論<lb/>
　　　老蘇以禮為强世之術即荀子性惡之遺文甚<lb/>
　　　縱横而議論頗僻矣<lb/>
<pb n="KR4h0115_WYG_120-4a"/>
夫人之情安於其所常為無故而變其俗則其勢必不<lb/>
從聖人之始作禮也不因其勢之可以危亡困辱之者<lb/>
以厭服其心而徒欲使之輕去其舊而樂就吾法不能<lb/>
也故無故而使之事君無故而使之事父無故而使之<lb/>
事兄彼其初非如今之人知君父兄之不事則不可也<lb/>
而遂翻然以從我者吾以恥厭服其心也彼為吾君彼<lb/>
為吾父彼為吾兄聖人曰彼為吾君父兄何以異於我<lb/>
於是坐其君與其父以及其兄而已立於其旁且俛首<lb/>
<pb n="KR4h0115_WYG_120-4b"/>
屈膝於其前以為禮而謂之拜率天下之人而使之拜<lb/>
其君父兄夫無故而使之拜其君無故而使之拜其父<lb/>
無故而使之拜其兄則天下之人將復嗤笑以為迂怪<lb/>
而不從而君父兄又不可以不得其臣子弟之拜而徒<lb/>
為其君父兄於是聖人者又有術焉以厭服其心而使<lb/>
之肯拜其君父兄然則聖人者果何術也恥之而已古<lb/>
之聖人將欲以禮治天下之民故先自治其身使天下<lb/>
皆信其言曰此人也其言如是是必不可不如是也故<lb/>
<pb n="KR4h0115_WYG_120-5a"/>
聖人曰天下有不拜其君父兄者吾不與之齒而天下<lb/>
之人亦曰彼將不與我齒也於是相率以拜其君父兄<lb/>
以求齒於聖人雖然彼聖人者必欲天下之拜其君父<lb/>
兄何也其微權也彼為吾君彼為吾父彼為吾兄聖人<lb/>
之拜不用於世吾與之皆坐於此皆立於此比肩而行<lb/>
於此無以異也吾一旦而怒奮手舉梃而搏逐之可也<lb/>
何則彼其心常以為吾儕也不見其異於吾也聖人知<lb/>
人之安於逸而苦於勞故使貴者逸而賤者勞且又知<lb/>
<pb n="KR4h0115_WYG_120-5b"/>
坐之為逸而立且拜者之為勞也故舉其君父兄坐之<lb/>
於上而使之立且拜於下明日彼將有怒作於心者徐<lb/>
而自思之必曰此吾嚮之所坐而拜之且立於其下者<lb/>
也聖人固使之逸而使我勞是賤於彼也奮手舉梃以<lb/>
搏逐之吾心不安焉刻木而為人朝夕而拜之他日柝<lb/>
之以為薪而猶且忌之彼其始木焉已拜之猶且不敢<lb/>
以為薪故聖人以其微權而使天下尊其君父兄而權<lb/>
者又不可以告人故先之以恥嗚呼其事如此然後君<lb/>
<pb n="KR4h0115_WYG_120-6a"/>
父兄得以安其尊而至于今今之匹夫匹婦莫不知拜<lb/>
其君父兄乃曰拜起坐立禮之末也不知聖人其始之<lb/>
敎民拜起坐立如此之勞也此聖人之所慮而作易以<lb/>
神其敎也<lb/>
　　樂論<lb/>
　　　論樂之㫖非是而文情嫋娜百折無限烟波<lb/>
禮之始作也難而易行既行也易而難乆天下未知君<lb/>
之為君父之為父兄之為兄而聖人為之君父兄天下<lb/>
<pb n="KR4h0115_WYG_120-6b"/>
未有以異其君父兄而聖人為之拜起坐立天下未肯<lb/>
靡然以從我拜起坐立而聖人身先之以恥嗚呼其亦<lb/>
難矣天下惡夫死也乆矣聖人招之曰來吾生爾既而<lb/>
其法果可以生天下之人天下之人視其嚮也如此之<lb/>
危而今也如此之安則宜何從故當其時雖難而易行<lb/>
既行也天下之人視君父兄如頭足之不待别白而後<lb/>
識視拜起坐立如寢食之不待告語而後從事雖然百<lb/>
人從之一人不從則其勢不得遽至乎死天下之人不<lb/>
<pb n="KR4h0115_WYG_120-7a"/>
知其初之無禮而死而見其今之無禮而不至乎死也<lb/>
則曰聖人欺我故當其時雖易而難乆嗚呼聖人之所<lb/>
恃以勝天下之勞逸者獨有死生之説耳死生之説不<lb/>
信於天下則勞逸之説將出而勝之勞逸之説勝則聖<lb/>
人之權去矣酒有鴆肉有堇然後人不敢飲食藥可以<lb/>
生死然後人不以苦口為諱去其鴆撤其堇則酒肉之<lb/>
權固勝於藥聖人之始作禮也其亦逆知其勢之將必<lb/>
如此也曰告人以誠而後人信之幸今之時吾之所以<lb/>
<pb n="KR4h0115_WYG_120-7b"/>
告人者其理誠然而其事亦然故人以為信吾知其理<lb/>
而天下之人知其事事有不必然者則吾之理不足以<lb/>
折天下之口此告語之所不及也告語之所不及必有<lb/>
以隂驅而潛率之於是觀之天地之間得其至神之機<lb/>
而竊之以為樂雨吾見其所以濕萬物也日吾見其所<lb/>
以燥萬物也風吾見其所以動萬物也隱隱谹谹而謂<lb/>
之雷者彼何用也隂凝而不散物蹙而不遂雨之所不<lb/>
能濕日之所不能燥風之所不能動雷一震焉而凝者<lb/>
<pb n="KR4h0115_WYG_120-8a"/>
散蹙者遂曰雨者曰日者曰風者以形用曰雷者以神<lb/>
用用莫神於聲故聖人因聲以為樂為之君臣父子兄<lb/>
弟者禮也禮之所不及而樂及焉正聲入乎耳而人皆<lb/>
有事君事父事兄之心則禮者固吾心之所有也而聖<lb/>
人之説又何從而不信乎<lb/>
　　　蘇氏父子兄弟於經術甚疎故論六經處大都<lb/>
　　　渺茫不根特其行文縱横往往空中布景絶處<lb/>
　　　逢生令人有凌雲御風之態<lb/>
<pb n="KR4h0115_WYG_120-8b"/>
　　詩論<lb/>
　　　説詩處愈支而文自澎漾可觀<lb/>
人之嗜欲好之有甚於主而憤憾怨怒有不顧其死於<lb/>
是禮之權又窮禮之法曰好色不可為也為人臣為人<lb/>
子為人弟不可以有怨於其君父兄也使天下之人皆<lb/>
不好色皆不怨其君父兄夫豈不善使人之情皆泊然<lb/>
而無思和易而優柔以從事如此則天下固亦大治而<lb/>
人之情又不能皆然好色之心敺諸其中是非不平之<lb/>
<pb n="KR4h0115_WYG_120-9a"/>
氣攻諸其外炎炎而生不顧利害趨死而後己噫禮之<lb/>
權止於死生天下之事不至乎可以博生者則人不敢<lb/>
觸死以違吾法今也人之好色與人之是非不平之心<lb/>
勃然而發於中以為可以博生也而先以死自處其身<lb/>
則死生之機固已去矣死生之機去則禮為無權區區<lb/>
舉無權之禮以强人之所不能則亂益甚而禮益敗今<lb/>
吾告人曰必無好色必無怨而君父兄彼將遂從吾言<lb/>
而忘其中心所自有之情耶將不能也彼既已不能純<lb/>
<pb n="KR4h0115_WYG_120-9b"/>
用吾法將遂大棄而不顧吾法既已大棄而不顧則人<lb/>
之好色與怨其君父兄之心將遂蕩然無所隔限而易<lb/>
内竊妻之變與弑其君父兄之禍必反公行於天下聖<lb/>
人憂焉曰禁人之好色而至於淫禁人之怨其君父兄<lb/>
而至於叛患生於責人太詳好色之不絶而怨之不禁<lb/>
則彼將反不至於亂故聖人之道嚴於禮而通於詩禮<lb/>
曰必無好色必無怨而君父兄詩曰好色而不至於淫<lb/>
怨而君父兄而無至於叛嚴以待天下之賢人通以全<lb/>
<pb n="KR4h0115_WYG_120-10a"/>
天下之中人吾觀國風婉孌柔媚而卒守以正好色而<lb/>
不至於淫者也小雅悲傷詬讟而君臣之情卒不忍去<lb/>
怨而不至於叛者也故天下觀之曰聖人固許我以好<lb/>
色而不尤我之怨吾君父兄也許我以好色不淫可也<lb/>
不尤我之怨吾君父兄則彼雖以虐遇我我明譏而明<lb/>
怨之使天下明知之則吾之怨亦得當焉不叛可也夫<lb/>
背聖人之法而自棄於淫叛之地者非斷不能也斷之<lb/>
始生於不勝人不自勝其忿然後忍棄其身故詩之敎<lb/>
<pb n="KR4h0115_WYG_120-10b"/>
不使人之情至於不勝也夫橋之所以為安於舟者以<lb/>
有橋而言也水潦大至橋必解而舟不至於必敗故舟<lb/>
者所以濟橋之所不及也吁禮之權窮於易達而有易<lb/>
焉窮於後世之不信而有樂焉窮於彊人而有詩焉吁<lb/>
聖人之慮事也蓋詳<lb/>
　　書論<lb/>
　　　此篇識見好而行文法度亦勝<lb/>
風俗之變聖人為之也聖人因風俗之權而用其權聖<lb/>
<pb n="KR4h0115_WYG_120-11a"/>
人之權用於當世而風俗之變益甚以至於不可復反<lb/>
幸而又有聖人焉承其後而維之則天下可以復治不幸<lb/>
其後無聖人其變窮而無所復入則已矣昔者吾嘗欲觀<lb/>
古之變而不可得也於詩見商與周焉而不詳及今觀書<lb/>
然後見堯舜之時與三代之相變如此之亟也自堯而至<lb/>
於商其變也皆得聖人而承之故無憂至於周而天下<lb/>
之變窮矣忠之變而入於質質之變而入於文其勢便也<lb/>
及夫文之變而又欲反之於忠也是猶欲移江河而行<lb/>
<pb n="KR4h0115_WYG_120-11b"/>
之山也人之喜文而惡質與忠也猶水之不肯避下而就<lb/>
髙也彼其始未嘗文焉故忠質而不辭今吾日食之以太<lb/>
牢而欲使之復茹其菽哉嗚呼其後無聖人其變窮而<lb/>
無所復入則已矣周之後而無王焉固也其始之制其風俗<lb/>
也固不容為其後者計也而又適不值乎聖人固也後之<lb/>
無王者也當堯之時舉天下而授之舜舜得堯之天下而<lb/>
又授之禹方堯之未授天下於舜也天下未嘗聞有如<lb/>
此之事也度其當時之民莫不以為大怪也然而舜與禹<lb/>
<pb n="KR4h0115_WYG_120-12a"/>
也受而居之安然若天下固其所有而其祖宗既已為<lb/>
之累數十世者未嘗與其民道其所以當得天下之故<lb/>
也又未嘗悦之以利而開之以丹朱商均之不肖也其<lb/>
意以為天下之民以我為當在此位也則亦不俟乎援<lb/>
天以神之譽已以固之也湯之伐桀也囂囂然數其罪<lb/>
而以告人如曰彼有罪我伐之宜也既又懼天下之民不<lb/>
巳悦也則又囂囂然以言柔之曰萬方有罪在予一人予一<lb/>
人有罪無以爾萬方如曰我如是而為爾之君爾可以許<lb/>
<pb n="KR4h0115_WYG_120-12b"/>
我焉耳吁亦既薄矣至於武王而又自言其先祖父偕<lb/>
有顯功既已受命而死其大業不克終今我奉承其志<lb/>
舉兵而東伐而東國之士女束帛以迎我紂之兵倒戈<lb/>
以納我吁又甚矣如曰吾家之當為天子乆矣如此乎<lb/>
民之欲我速入商也伊尹之在商也如周公之在周也<lb/>
伊尹攝位三年而無一言以自解周公為之紛紛乎急於<lb/>
自疏其非簒也夫固由風俗之變而後用其權權用而<lb/>
風俗成吾安坐而鎮之夫孰知風俗之變而不復反也<lb/>
<pb n="KR4h0115_WYG_120-13a"/>
　　春秋論<lb/>
　　　此文自謝枋得氏錄之以為名筆而世之學者<lb/>
　　　遂相傳以為千年絶論予竊謂老蘇於論六經<lb/>
　　　處竝以强詞軋正理故往往支離旁斥特其行<lb/>
　　　文嫋娜百折似屬烟波耳<lb/>
賞罰者天下之公也是非者一人之私也位之所在則<lb/>
聖人以其權為天下之公而天下以懲以勸道之所在<lb/>
則聖人以其權為一人之私而天下以榮以辱周之衰<lb/>
<pb n="KR4h0115_WYG_120-13b"/>
也位不在夫子而道在焉夫子以其權是非天下可也<lb/>
而春秋賞人之功赦人之罪去人之族絶人之國貶人<lb/>
之爵諸侯而或書其名大夫而或書其字不惟其法惟<lb/>
其意不徒曰此是此非而賞罰加焉則夫子固曰我可<lb/>
以賞罰人矣賞罰人者天子諸侯事也夫子病天下之<lb/>
諸侯大夫僣天子諸侯之事而作春秋而已則為之其<lb/>
何以責天下位公也道私也私不勝公則道不勝位位<lb/>
之權得以賞罰而道之權不過於是非道在我矣而不<lb/>
<pb n="KR4h0115_WYG_120-14a"/>
得為有位者之事則天下皆曰位之不可僣也如此不<lb/>
然天下其誰不曰道在我則是道者位之賊也曰夫子<lb/>
豈誠賞罰之耶徒曰賞罰之耳庸何傷曰我非君也非<lb/>
吏也執塗之人而告之曰某為善某為惡可也繼之曰<lb/>
某為善吾賞之某為惡吾誅之則人有不笑我者乎夫<lb/>
子之賞罰何以異此然則何足以為夫子何足以為春<lb/>
秋曰夫子之作春秋也非曰孔氏之書也又非曰我作<lb/>
之也賞罰之權不以自與也曰此魯之書也魯作之也<lb/>
<pb n="KR4h0115_WYG_120-14b"/>
有善而賞之曰魯賞之也有惡而罰之曰魯罰之也何<lb/>
以知之曰夫子繫易謂之繫辭言孝謂之孝經皆自名<lb/>
之則夫子私之也而春秋者魯之所以名史而夫子託<lb/>
焉則夫子公之也公之以魯史之名則賞罰之權固在<lb/>
魯矣春秋之賞罰自魯而及于犬下天子之權也魯之<lb/>
賞罰不出境而以天子之權與之何也曰天子之權在<lb/>
周夫子不得已而以與魯也武王之崩也天子之位當<lb/>
在成王成王幼周公以為天下不可以無賞罰故不得<lb/>
<pb n="KR4h0115_WYG_120-15a"/>
已而攝天子之位以賞罰天下以存周室周之東遷也<lb/>
天子之權當在平王平王昏亂故夫子亦曰天下不可<lb/>
以無賞罰而魯周公之國也居魯之地者宜如周公不<lb/>
得已而假天子之權以賞罰天下以尊周室故以天子<lb/>
之權與之也然則假天子之權宜如何曰如齊桓晉文<lb/>
可也夫子欲魯如齊桓晉文而不遂以天子之權與齊<lb/>
晉者何也齊桓晉文陽為尊周而實欲富强其國故夫<lb/>
子與其事而不與其心周公心存王室雖其子孫不能<lb/>
<pb n="KR4h0115_WYG_120-15b"/>
繼而夫子思周公而許其假天子之權以賞罰天下其<lb/>
意曰有周公之心然後可以行桓文之事此其所以不<lb/>
與齊晉而與魯也夫子亦知魯君之才不足以行周公<lb/>
之事矣顧其心以為今之天下無周公故至此是故以<lb/>
天子之權與其子孫所以見思周公之意也吾觀春秋<lb/>
之法皆周公之法而又詳内而畧外此其意欲魯法周<lb/>
公之所為且先自治而後治人也明矣夫子嘆禮樂征<lb/>
伐自諸侯出而田常弑其君則沐浴而請討然則天子<lb/>
<pb n="KR4h0115_WYG_120-16a"/>
之權夫子固明以與魯也子貢之徒不達夫子之意續<lb/>
經而書孔丘卒夫子既告老矣大夫告老而卒不書而<lb/>
夫子獨書夫子作春秋以公天下而豈私一孔丘哉嗚<lb/>
呼夫子以為魯國之書而子貢之徒以為孔氏之書也<lb/>
歟遷固之史有是非而無賞罰彼亦史臣之體宜爾也<lb/>
後之效夫子作春秋者吾惑焉春秋有天子之權天下<lb/>
有君則春秋不當作天下無君則天子之權吾不知其<lb/>
誰與天下之人烏有如周公之後之可與者與之而不<lb/>
<pb n="KR4h0115_WYG_120-16b"/>
得其人則亂不與人而自與則僣不與人不自與而無<lb/>
所與則散嗚呼後之春秋亂耶僣耶散耶<lb/>
　　　荆川曰只是一事問答纒聨到㡳<lb/>
　　　愚謂孔子非思周公而與魯以天子之權蓋當<lb/>
　　　是時諸侯之國竝各有史孔子魯大夫也故得<lb/>
　　　以遍觀魯之史因其編年紀事之文而繫之以<lb/>
　　　賞罰功罪之權以補王政之缺垂敎萬世耳使<lb/>
　　　孔子而晉大夫謂晉之乘可也<lb/>
<pb n="KR4h0115_WYG_120-17a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4h0115_WYG_120-17b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　唐宋八大家文鈔巻一百十<lb/>
</p>
<p>
</p>
  </div>
</body>
</text>
</TEI>