<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>唐宋八大家文鈔巻一百三十九</head> <lb/>
    <p>
<pb n="KR4h0115_WYG_151-1a"/>
欽定四庫全書<lb/>
　唐宋八大家文鈔巻一百三十九<lb/>
　　　　　　　　　　　　　　明　茅坤　撰<lb/>
東坡文鈔二十三<lb/>
　序傳<lb/>
　　范文正公文集序<lb/>
　　　此作本以率意而書者而於中識度自逺<lb/>
慶厯三年軾始總角入鄉挍士有自京師來者以魯人石守<lb/>
<pb n="KR4h0115_WYG_151-1b"/>
道所作慶厯聖德詩示鄉先生軾從旁竊觀則能誦習其詞<lb/>
問先生以所頌十一人者何人也先生曰童子何用知之軾<lb/>
曰此天人也耶則不敢知若亦人耳何為其不可先生竒軾<lb/>
言盡以告之且曰韓范富歐陽此四人者人傑也時雖未盡<lb/>
了則已私識之矣嘉祐二年始舉進士至京師則范公没既<lb/>
葬而墓碑出讀之至流涕曰吾得其為人盖十有五年而不<lb/>
一見其面豈非命也歟是歳登第始見知於歐陽公因公以<lb/>
識韓富皆以國士待軾曰恨子不識范文正公其後三年過<lb/>
<pb n="KR4h0115_WYG_151-2a"/>
許始識公之仲子今丞相堯夫又六年始見其叔彞叟京師<lb/>
又十一年遂與其季德孺同僚於徐皆一見如舊且以公<lb/>
遺藁見屬為序又十一年乃克為之嗚呼公之功徳葢<lb/>
不待文而顯其文亦不待序而傳然不敢辭者自以八<lb/>
嵗知敬愛公今四十七年矣彼三傑者皆得從之游而<lb/>
公獨不識以為平生之恨若獲挂名其文字中以自託<lb/>
於門下士之末豈非疇昔之願也哉古之君子如伊尹<lb/>
太公管仲樂毅之流其王伯之略皆定於畎畝中非仕<lb/>
<pb n="KR4h0115_WYG_151-2b"/>
而後學者也淮隂侯見髙帝於漢中論劉項短長畫取<lb/>
三秦如指諸掌及佐帝定天下漢中之言無一不酬者<lb/>
諸葛孔明卧草廬中與先主論曹操孫權規取劉璋因<lb/>
蜀之資以爭天下終身不易其言此豈口傳耳授嘗試<lb/>
為之而僥倖其或成者哉公在天聖中居太夫人憂則<lb/>
巳有憂天下致太平之意故為萬言書以遺宰相天下<lb/>
傳誦至用為將擢為執政考其平生所為無出此書者<lb/>
今其集二十巻為詩賦二百六十八為文一百六十五<lb/>
<pb n="KR4h0115_WYG_151-3a"/>
其於仁義禮樂忠信孝悌葢如饑渇之於飲食欲須㬰<lb/>
忘而不可得如火之熱如水之溼葢其天性有不得不<lb/>
然者雖弄翰戲語率然而作必歸於此故天下信其誠<lb/>
爭師尊之孔子曰有徳者必有言非有言也徳之發於<lb/>
口者也又曰我戰則克祭則受福非能戰也徳之見於<lb/>
怒者也<lb/>
　　六一居士集序<lb/>
　　　蘇長公乃歐文忠公極得意門生此序却亦不<lb/>
<pb n="KR4h0115_WYG_151-3b"/>
　　　負歐公<lb/>
夫言有大而非誇達者信之衆人疑焉孔子曰天之將<lb/>
喪斯文也後死者不得與於斯文也孟子曰禹抑洪水<lb/>
孔子作春秋而予距楊墨葢以是配禹也文章之得喪<lb/>
何與於天而禹之功與天地並孔子孟子以空言配之<lb/>
不巳誇乎自春秋作而亂臣賊子懼孟子之言行而楊<lb/>
墨之道廢天下以是為固然而不知其功孟子既沒有<lb/>
申商韓非之學違道而趨利殘民以厚生其説至陋也<lb/>
<pb n="KR4h0115_WYG_151-4a"/>
而士以是罔其上上之人僥倖一切之功靡然從之而<lb/>
世無大人先生如孔子孟子者推其本末權其禍福之<lb/>
輕重以救其惑故其學遂行秦以是喪天下陵夷至於<lb/>
勝廣劉項之禍死者十八九天下蕭然洪水之患葢不<lb/>
至此也方秦之未得志也使復有一孟子則申韓為空<lb/>
言作於其心害於其事作於其事害於其政者必不至<lb/>
若是烈也使楊墨得志於天下其禍豈减於申韓哉由<lb/>
此言之雖以孟子配禹可也太史公曰葢公言黄老賈<lb/>
<pb n="KR4h0115_WYG_151-4b"/>
誼晁錯明申韓錯不足道也而誼亦為之子以是知邪<lb/>
説之移人雖豪傑之士有不免者況衆人乎自漢以來<lb/>
道術不出於孔氏而亂天下者多矣晉以老莊亡梁以<lb/>
佛亡莫或正之五百餘年而後得韓愈學者以愈配孟<lb/>
子葢庶幾焉愈之後三百有餘年而後得歐陽子其學<lb/>
推韓愈孟子以達於孔氏著禮樂仁義之實以合於大<lb/>
道其言簡而明信而通引物連類折之於至理以服人<lb/>
心故天下翕然師尊之自歐陽子之存世之不説者譁<lb/>
<pb n="KR4h0115_WYG_151-5a"/>
而攻之能折困其身而不能屈其言士無賢不肖不謀<lb/>
而同曰歐陽子今之韓愈也宋興七十餘年民不知兵<lb/>
富而教之至天聖景祐極矣而斯文終有愧於古士亦<lb/>
因陋守舊論卑而氣弱自歐陽子出天下爭自濯磨以<lb/>
通經學古為髙以救時行道為賢以犯顔納諫為忠長<lb/>
育成就至嘉祐末號稱多士歐陽子之功為多嗚呼此<lb/>
豈人力也哉非天其孰能使之歐陽子没十有餘年士<lb/>
始為新學以佛老之似亂周孔之真識者憂之頼天子<lb/>
<pb n="KR4h0115_WYG_151-5b"/>
明聖詔修取士法風厲學者専治孔氏黜異端然後風<lb/>
俗一變考論師友淵源所自復知誦習歐陽子之書予<lb/>
得其詩文七百六十六篇於其子棐乃次而論之曰歐<lb/>
陽子論大道似韓愈論事似陸贄記事似司馬遷詩賦<lb/>
似李白此非予言也天下之言也歐陽子諱修字永叔<lb/>
既老自謂六一居士云<lb/>
　　　唐荆川曰體大而思精議論如走盤之珠文之<lb/>
　　　絶佳者也<lb/>
<pb n="KR4h0115_WYG_151-6a"/>
　　田表聖奏議序<lb/>
　　　不為巉刻之言而文自逹<lb/>
故諫議大夫贈司徒田公表聖奏議十篇嗚呼田公古<lb/>
之遺直也其盡言不諱葢自敵以下受之有不能堪者<lb/>
而况於人主乎吾是以知二宗之聖也自太平興國以<lb/>
來至於咸平可謂天下大治千載一時矣而田公之言<lb/>
常若有不測之憂近在朝夕者何哉古之君子必憂治<lb/>
世而危明主明主有絶人之資而治世無可畏之防夫<lb/>
<pb n="KR4h0115_WYG_151-6b"/>
有絶人之資必輕其臣無可畏之防必易其民此君子<lb/>
之所甚懼也方漢文時刑措不用兵革不試而賈誼之<lb/>
言曰天下有可長太息者有可流涕者有可痛哭者後世不<lb/>
以是少漢文亦不以是甚賈誼由此觀之君子之遇治世而<lb/>
事明主法當如是也誼雖不遇而其所言略已施行不幸早<lb/>
世功烈不著於時然誼常建言使諸侯王子孫各以次受分<lb/>
地文帝未及用厯孝景至武帝而主父偃舉行之漢室以安<lb/>
今公之言十未用五六也安知來世不有若偃者舉而行之<lb/>
<pb n="KR4h0115_WYG_151-7a"/>
歟願廣其書於世必有與公合者此亦忠臣孝子之志也<lb/>
　　鳬繹先生詩集序<lb/>
　　　非公著意文却亦澹宕而有深思云<lb/>
孔子曰吾猶及史之闕文也有馬者借人乗之今亡矣<lb/>
夫史之不闕文與馬之不借人也豈有損益於世者哉<lb/>
然且識之以為世之君子長者日以逺矣後生不復見<lb/>
其流風遺俗是以日趨於智巧便佞而莫之止是二者<lb/>
雖不足以損益而君子長者之澤在焉則孔子識之而<lb/>
<pb n="KR4h0115_WYG_151-7b"/>
況其足以損益於世者乎昔吾先君適京師與卿士大<lb/>
夫遊歸以語軾曰自今以徃文章其日工而道將散矣<lb/>
士慕逺而忽近貴華而賤實吾巳見其兆矣以魯人鳬<lb/>
繹先生之詩文十餘篇示軾曰小子識之後數十年天<lb/>
下無復為斯文者也先生之詩文皆有為而作精悍確<lb/>
苦言必中當世之過鑿鑿乎如五榖必可以療饑斷斷<lb/>
乎如藥石必可以伐病其遊談以為髙枝詞以為觀美<lb/>
者先生無一言焉其後二十餘年先君既没而其言存<lb/>
<pb n="KR4h0115_WYG_151-8a"/>
世之為文者莫不超然出於形器之表微言髙論既巳<lb/>
鄙陋漢唐而其反覆論難正言不諱如先生之文者世<lb/>
莫之貴矣軾是以悲於孔子之言而懐先君之遺訓益<lb/>
求先生之文而得之於其子復乃錄而藏之先生諱大<lb/>
初字醇之姓顔氏先師兖公之四十七世孫云<lb/>
　　樂全先生文集序<lb/>
　　　公與張方平最相知故序其文亦相知之深中<lb/>
　　　種種當理<lb/>
<pb n="KR4h0115_WYG_151-8b"/>
孔北海志大而論髙功烈不見於世然英偉豪傑之氣<lb/>
自為一時所宗其論盛孝章郗鴻豫書慨然有烈丈夫<lb/>
之風諸葛孔明不以文章自名而開物成務之資綜練<lb/>
名實之意自見於言語至出師表簡而盡直而不肆大<lb/>
哉言乎與伊訓説命相表裏非秦漢以來以事君為悦<lb/>
者所能至也常恨二人之文不見其全今吾樂全先生<lb/>
張公安道其庶幾乎嗚呼士不以天下之重自任久矣<lb/>
言語非不工也政事文學非不敏且博也然至於臨大<lb/>
<pb n="KR4h0115_WYG_151-9a"/>
事鮮不忘其故失其守者其器小也公為布衣則頎然<lb/>
巳有公輔之望自少出仕至老而歸未嘗以言狥物以<lb/>
色假人雖對人主必審而後言毁譽不動得喪若一真<lb/>
孔子所謂大臣以道事君者世逺道散雖志士仁人或<lb/>
少貶以求用公獨以邁徃之氣行正大之言曰用之則<lb/>
行舎之則藏上不求合於人主故雖貴而不用用而不<lb/>
盡下不求合於士大夫故悦公者寡不悦公者衆然至<lb/>
言天下偉人則必以公為首公盡性知命體乎自然而<lb/>
<pb n="KR4h0115_WYG_151-9b"/>
行乎不得巳非蘄以文字名世者也然自慶厯以來訖<lb/>
元豐四十餘年所與人主論天下事見於章疏者多矣<lb/>
或用或不用而皆本於禮義合於人情是非有考於前<lb/>
而成敗有驗於後及其他詩文皆清逺雄麗讀者可以<lb/>
想見其為人信乎其有似於孔北海諸葛孔明也軾年<lb/>
二十以諸生見公成都公一見待以國士今三十餘年所<lb/>
以開發成就之者至矣而軾終無所效尺寸於公者獨<lb/>
求其文集手挍而家藏之且論其大略以待後世之君<lb/>
<pb n="KR4h0115_WYG_151-10a"/>
子昔曾魯公嘗為軾言公在人主前論大事他人終日<lb/>
反覆不能盡者公必數言而决粲然成文皆可書而誦<lb/>
也言雖不盡用然慶厯以來名臣為人主所敬莫如公<lb/>
者公今年八十一杜門却掃終日危坐將與造物者遊<lb/>
於無何有之鄉言且不可得聞而况其文乎凡為文若<lb/>
干巻詩若干首<lb/>
　　王定國詩集序<lb/>
　　　蘇長公文不著意結搆者多<lb/>
<pb n="KR4h0115_WYG_151-10b"/>
太史公論詩以為國風好色而不淫小雅怨誹而不亂<lb/>
以余觀之是特識變風變雅耳烏覩詩之正乎昔先王<lb/>
之澤衰然後變風發乎情雖衰而未竭是以猶止於禮<lb/>
義以為賢於無所止者而巳若夫發於情止於忠孝者<lb/>
其詩豈可同日而語哉古今詩人衆矣而杜子美為首<lb/>
豈非以其流落飢寒終身不用而一飯未嘗忘君也歟<lb/>
今定國以余故得罪貶海上三年一子死貶所一子死<lb/>
于家定國亦病幾死余意其怨我甚不敢以書相聞而<lb/>
<pb n="KR4h0115_WYG_151-11a"/>
定國歸至江西以其嶺外所作詩數百首寄余皆清平<lb/>
豐融藹然有治世之音其言與志得道行者無異幽憂<lb/>
憤歎之作葢亦有之矣特恐死嶺外而天子之恩不及<lb/>
報以忝其父祖耳孔子曰不怨天不尤人定國且不我<lb/>
怨而肯怨天乎余然後廢巻而嘆自恨其人之淺也又<lb/>
念昔者定國過余於彭城留十日徃返作詩幾百篇余<lb/>
苦其多畏其敏而服其工也一日定國與顔復長道游<lb/>
泗水登桓山吹笛飲酒乗月而歸余亦置酒黄樓上以<lb/>
<pb n="KR4h0115_WYG_151-11b"/>
待之曰李太白死世無此樂三百年矣今余老不復作<lb/>
詩又以病止酒閉門不出門外數歩即大江經月不至<lb/>
江上眊眊焉真一老農夫也而定國詩益工飲酒不衰<lb/>
所至窮山水之勝不以厄窮衰老改其度今而後余之<lb/>
所畏服於定國者不獨其詩也<lb/>
　　錢塘勤上人詩集序<lb/>
　　　勤上人之詩必不足傳而長公却於歐公之交<lb/>
　　　上作一烟波議論<lb/>
<pb n="KR4h0115_WYG_151-12a"/>
昔翟公罷廷尉賔客無一人至者其後復用賔客欲徃<lb/>
翟公大書其門曰一死一生乃知交情一貧一富乃知<lb/>
交態一貴一賤交情乃見世以為口實然予嘗薄其為<lb/>
人以為客則陋矣而公之所以待客者獨不為小哉故<lb/>
太子太師歐陽公好士為天下第一士有一言中於道<lb/>
不逺千里而求之甚於士之求公以故盡致天下豪傑<lb/>
自庸衆人以顯於世者固多矣士之負公者亦時有之<lb/>
葢嘗慨然太息以人之難知為好士者之戒意公之於<lb/>
<pb n="KR4h0115_WYG_151-12b"/>
士自是少倦而其退老於潁水之上予徃見之則猶論<lb/>
士之賢者惟恐其不聞於世也至於負已者則曰是罪<lb/>
在我非其過翟公之客負之於死生貴賤之間而公之<lb/>
士叛公於瞬息俄頃之際翟公罪客而公罪已與士益<lb/>
厚賢於古人逺矣公不喜佛老其徒有治詩書學仁義<lb/>
之説者必引而進之佛者惠勤從公遊三十餘年公嘗<lb/>
稱之為聰明才智有學問者尤長於詩公薨於汝隂予<lb/>
哭之于其室其後見之語及於公未嘗不涕泣也勤固<lb/>
<pb n="KR4h0115_WYG_151-13a"/>
無求於世而公又非有徳於勤者其所以涕泣不忘豈<lb/>
為利也哉予然後益知勤之賢使其得列於士大夫之<lb/>
間而從事於功名其不負公也審矣熈寧七年余自錢<lb/>
塘將赴髙宻勤出其詩若干巻求予文以傳於世予以<lb/>
為詩非待文而傳者也若其為人之大略則非斯文莫<lb/>
之傳也<lb/>
　　送水丘秀才序<lb/>
　　　所思逺而文亦遒俊<lb/>
<pb n="KR4h0115_WYG_151-13b"/>
水丘仙夫治六經百家説為歌詩與揚州豪俊交游頭<lb/>
骨磽然有古丈夫風其出詞吐氣亦徃徃驚世俗予知<lb/>
其必有用也仙夫其自惜哉今之讀書取官者皆屈折<lb/>
拳曲以合規繩曾不得自伸其喙仙夫恥不得為將厯<lb/>
瑯琊之㑹稽浮沅湘遡瞿塘登髙以望逺揺槳以泳深<lb/>
以自適其適也過予而語行予謂古之君子有絶俗而<lb/>
髙有擇地而泰者顧其心常足而巳坐於廟堂君臣賡<lb/>
歌與夫據槁梧擊朽枝而聲犁然不知其心之樂奚以<lb/>
<pb n="KR4h0115_WYG_151-14a"/>
異也其在窮也能知舎其在通也能知用予以是卜仙<lb/>
夫之還也仙夫勉矣哉若夫習而不試徃即而獨後則<lb/>
仙夫之屐可以南矣<lb/>
　　方山子傳<lb/>
　　　竒頗跌宕似司馬子長<lb/>
方山子光黄間隠人也少時慕朱家郭解為人閭里之<lb/>
俠皆宗之稍壯折節讀書欲以此馳騁當世然終不遇<lb/>
晩乃遯於光黄間曰岐亭庵居蔬食不與世相聞棄車<lb/>
<pb n="KR4h0115_WYG_151-14b"/>
馬毁冠服徒歩徃來山中人莫識也見其所著㡌方屋<lb/>
而髙曰此豈古方山冠之遺像乎因謂之方山子余謫<lb/>
居子黄過岐亭適見焉曰嗚呼此吾故人陳慥季常也<lb/>
何為而在此方山子亦矍然問余所以至此者余告之<lb/>
故俯而不答仰而笑呼余宿其家環堵蕭然而妻子奴<lb/>
婢皆有自得之意余既聳然異之獨念方山子少時使<lb/>
酒好劍用財如糞土前十有九年余在岐山見方山子<lb/>
從兩騎挾二矢游西山鵲起於前使騎逐而射之不獲<lb/>
<pb n="KR4h0115_WYG_151-15a"/>
方山子怒馬獨出一發得之因與余馬上論用兵及古<lb/>
今成敗自謂一世豪士今幾日耳精悍之色猶見於眉<lb/>
間而豈山中之人哉然方山子世有勳閥當得官使從<lb/>
事於其間今已顯聞而其家在洛陽園宅壯麗與公侯<lb/>
等河北有田嵗得帛千匹亦足以富樂皆棄不取獨來<lb/>
窮山中此豈無得而然哉余聞光黄間多異人徃徃陽<lb/>
狂垢汚不可得而見方山子儻見之與<lb/>
　　　此篇三蘇文粹不載余特愛其烟波生色處徃<lb/>
<pb n="KR4h0115_WYG_151-15b"/>
　　　徃能令人涕洟故錄入之<lb/>
　　陳公弼傳<lb/>
　　　子瞻嘗自謂平生不為行狀墓碑大較叙事文<lb/>
　　　其所短也此傳亦摹史漢而得其什之二三者<lb/>
公諱希亮字公弼姓陳氏眉之青神人其先京兆人也<lb/>
唐廣明中始遷於眉曾祖延禄祖瓊父顯忠皆不仕公<lb/>
㓜孤好學年十六將從師其兄難之使治息錢三十餘<lb/>
萬公悉召取錢者焚其劵而去學成乃召其兄之子庸<lb/>
<pb n="KR4h0115_WYG_151-16a"/>
諭使學遂與俱中天聖八年進士第里人表其閭曰三<lb/>
雋坊始為長沙縣浮屠有海印國師者交通權貴人肆<lb/>
為姦利人莫敢正視公捕寘諸法一縣大聳去為雩都<lb/>
老吏曾腆侮法粥獄以公少年易之公視事之日首得<lb/>
其重罪腆叩頭出血願自新公戒而捨之㑹公築縣學<lb/>
腆以家財助官悉遣子弟入學卒為善吏而子弟有登<lb/>
進士第者巫覡嵗歛民財祭鬼謂之春齋否則有火災<lb/>
民訛言有緋衣三老人行火公禁之民不敢犯火亦不<lb/>
<pb n="KR4h0115_WYG_151-16b"/>
作毁淫祠數百區勒巫為農者七十餘家及罷去父老<lb/>
送之出境遣去不可皆泣曰公捨我去緋衣老人復出<lb/>
矣以母老乞歸蜀得劍州臨津以母憂去官服除為開<lb/>
封府司錄福勝塔火官欲更造度用錢三萬萬公言陜<lb/>
西方用兵願以此餽軍詔罷之先趙元昊未反青州民<lb/>
趙禹上書論事且言元昊必反宰相以禹為狂言徙建州<lb/>
而元昊果反禹自建州逃還京師上書自理宰相怒下<lb/>
禹開封府獄公言禹可賞不可罪與宰相爭不巳上卒<lb/>
<pb n="KR4h0115_WYG_151-17a"/>
用公言以禹為徐州推官且欲以公為御史㑹外戚沈<lb/>
氏子以姦盗殺人事下獄未服公一問得其情驚仆立<lb/>
死沈氏訴之詔御史劾公及諸掾史公曰殺此賊者獨<lb/>
我耳遂自引罪坐廢朞年盜起京西殺守令富丞相薦<lb/>
公可用起知房州州素無兵備民凛凛欲亡去公以牢<lb/>
城卒雜山河戸得數百人日夜部勒聲振山南民恃以<lb/>
安盗不敢入境而殿侍雷甲以兵百餘人逐盗至竹山<lb/>
甲不能戢士所至為暴或告有大盜入境且及門公自<lb/>
<pb n="KR4h0115_WYG_151-17b"/>
勒兵阻水拒之身居前行命士持滿無得發士皆植立<lb/>
如偶人甲射之不動乃下馬拜請死曰初不知公官軍<lb/>
也吏士請斬甲以徇公不可獨治為暴者十餘人勞其<lb/>
餘而遣之使甲以捕盜自贖時劇賊党軍子方張轉運<lb/>
使使供奉官崔徳贇捕之徳贇既失党軍子則以兵圍<lb/>
竹山民賊所嘗舎者曰向氏殺其父子三人梟首南陽<lb/>
市曰此党軍子也公察其寃下徳贇獄未服而党軍子<lb/>
獲於商州詔賜向氏帛復其家流徳贇通州或言華隂<lb/>
<pb n="KR4h0115_WYG_151-18a"/>
人張元走夏州為元昊謀臣詔徙其族百餘口於房譏<lb/>
察出入饑寒且死公曰元事虚實不可知使誠有之為<lb/>
國者終不顧家徒堅其為賊耳此又皆其疎屬無罪乃<lb/>
宻以聞詔釋之老㓜哭庭下曰今當還故鄉然奈何去<lb/>
父母乎至今張氏畫像祠焉代還執政欲以為大理少<lb/>
卿公曰法吏守文非所願願得一郡以自效乃以為宿<lb/>
州州跨汴為橋水與橋爭率常壊舟公始作飛橋無柱<lb/>
至今沿汴皆飛橋移滑州奏事殿上仁宗皇帝勞之曰<lb/>
<pb n="KR4h0115_WYG_151-18b"/>
知卿疾惡無懲沈氏子事未行詔提舉河北便糴都轉<lb/>
運使魏瓘劾奏公擅增損物價已而瓘除龍圖閣學士<lb/>
知開封府公乞廷辯既對上直公奪瓘職知越州且欲<lb/>
用公公言臣與轉運使不和不得為無罪力請還滑㑹<lb/>
河溢魚池埽且决公發禁兵捍之廬於所當决吏民涕<lb/>
泣更諫公堅卧不動水亦漸去人比之王尊是嵗盗起<lb/>
宛句執濮州通判井淵上以為憂問執政誰可用者未<lb/>
及對上曰吾得之矣乃以公為曹州不逾月悉禽其黨<lb/>
<pb n="KR4h0115_WYG_151-19a"/>
淮南饑安撫轉運使皆言夀春守王正民不任職正民<lb/>
坐免詔公乗傳徃代之轉運使調里胥米而蠲其役凡<lb/>
十三萬石謂之折役米米翔貴民益饑公至則除之且<lb/>
表其事旁郡皆得除又言正民無罪職事辦治詔復以<lb/>
正民為鄂州徙知廬州虎翼軍士屯夀春者以謀反誅<lb/>
而遷其餘不反者數百人於廬士方自疑不安一日有<lb/>
竊入府舎將為不利者公笑曰此必醉耳貸而流之盡<lb/>
以其餘給左右使令且以守倉庫人為公懼公益親信<lb/>
<pb n="KR4h0115_WYG_151-19b"/>
之士皆指心誓為公死提㸃刑獄江東又移河北入為<lb/>
開封府判官改判三司户部勾院又兼開折司榮州煮<lb/>
鹽凡十八井嵗久漸竭而有司責課如初民破産籍没<lb/>
者三百一十五家公為言還其所籍嵗蠲三十餘萬斤<lb/>
三司簿書不治其滯留者自天禧以來朱帳六百有四<lb/>
明道以來生事二百一十二萬公日夜課吏凡九月而<lb/>
去其三之二㑹接伴契丹使還自請補外乃以為京西<lb/>
轉運使石塘河役兵叛其首周元自稱周大王震動汝<lb/>
<pb n="KR4h0115_WYG_151-20a"/>
洛間公聞之即日輕騎出按吏請以兵從公不許賊見<lb/>
公輕出意色閑和不能測則相與列訴道周公徐問其<lb/>
所苦命一老兵押之曰以是付葉縣聽吾命既至令曰<lb/>
汝已自首皆無罪然必有首謀者衆不敢隠乃斬元以<lb/>
狥而流軍挍一人其餘悉遣赴役如初遷京東轉運使<lb/>
維州參軍王康赴官道博平博平大猾有號截道虎者<lb/>
毆康及其女幾死吏不敢聞博平𨽻河北公移捕甚急<lb/>
卒流之海島而劾吏故縱坐免者數人山東群盜為是<lb/>
<pb n="KR4h0115_WYG_151-20b"/>
屏息徐州守陳昭素以酷聞民不堪命他使者不敢按<lb/>
公發其事徐人至今徳之移知鳳翔倉粟支十二年主<lb/>
者以腐敗為憂嵗饑公發十二萬石以貸有司憂恐公<lb/>
以身任之是嵗大熟以新易陳官民皆便之于闐使者<lb/>
入朝過秦州經略使以客禮享之使者驕甚留月餘壊<lb/>
傳舎什物無數其徒入市掠飲食人戸晝閉公聞之謂<lb/>
其僚曰吾嘗主契丹使得其情契丹初不敢暴横皆譯<lb/>
者教之吾痛繩以法譯者懼契丹不敢動矣况此小國<lb/>
<pb n="KR4h0115_WYG_151-21a"/>
乎乃使教練使持符告譯者曰入吾境有秋毫不如法<lb/>
吾且斬若取軍令狀以還使者亦素聞公威名至則羅<lb/>
拜庭下公命坐兩廊飲食之䕶出諸境無一人譁者始<lb/>
州郡以酒相餉例皆私有之而法不可公以遺士之貧<lb/>
者既而曰此亦私也以家財償之且上書自劾求去不<lb/>
巳坐是分司西京未幾致仕卒享年六十四仕至太常<lb/>
少卿贈工部侍郎娶程氏子四人忱今為度支郎中恪<lb/>
卒於滑州推官恂今為大理寺丞慥未仕公善著書尤<lb/>
<pb n="KR4h0115_WYG_151-21b"/>
長於易有集十巻制器尚象論十二篇辨鉤隠圓五十<lb/>
四篇為人清勁寡欲長不逾中人面痩黑目光如氷平<lb/>
生不假人以色自王公貴人皆嚴憚之見義勇發不計<lb/>
禍福必極其志而後巳所至姦民猾吏易心改行不改<lb/>
者必誅然實出於仁恕故嚴而不殘以教學養士為急<lb/>
輕財好施篤於恩義少與蜀人宋輔游輔卒於京師母<lb/>
老子㓜公養其母終身而以女妻其孤端平使與諸子<lb/>
游學卒與忱同登進士第當䕃補子弟輙先其族人卒<lb/>
<pb n="KR4h0115_WYG_151-22a"/>
不及其子慥公與軾之先君子為丈人行而軾官於鳳<lb/>
翔實從公二年方是時年少氣盛愚不更事屢與公爭<lb/>
議至形於言色巳而悔之竊嘗以為古之遺直而恨其<lb/>
不甚用無大功名獨當時士大夫能言其所為公没十<lb/>
有四年故人長老日以衰少恐遂就湮沒欲私記其行<lb/>
事而恨不能詳得范景仁所為公墓誌又以所聞見補<lb/>
之為公傳軾平生不為行狀墓碑而獨為此文後有君<lb/>
子得以考覽焉<lb/>
<pb n="KR4h0115_WYG_151-22b"/>
贊曰聞之諸公長者陳公弼面目嚴冷語言確訒好面<lb/>
折人士大夫相與燕游聞公弼至則語笑寡味飲酒不<lb/>
樂坐人稍稍引去其天資如此然所立有絶人者諫大<lb/>
夫鄭昌有言山有猛獸藜藿為之不採淮南王謀反論<lb/>
公孫丞相若發蒙耳所憚獨汲黯使公弼端委立於朝<lb/>
其威折衝於千里之外矣<lb/>
　<lb/>
　唐宋八大家文鈔巻一百三十九<lb/>
</p>
<p>
</p>
  </div>
</body>
</text>
</TEI>