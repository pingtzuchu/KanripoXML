<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>唐宋八大家文鈔巻五十九</head> <lb/>
    <p>
<pb n="KR4h0115_WYG_062-1a"/>
欽定四庫全書<lb/>
　唐宋八大家文鈔巻五十九<lb/>
　　　　　　　　　　　　　明　茅坤　撰<lb/>
廬陵文鈔三十一<lb/>
　祭文行狀<lb/>
　　祭謝希深文<lb/>
　　　韻語中長短錯綜而寫情可涕<lb/>
維年月日具官修謹以明日祗役于滑謹用清酌庶羞<lb/>
<pb n="KR4h0115_WYG_062-1b"/>
之奠致祭于故副閣舍人謝公之靈嗚呼謝公性明於<lb/>
誠履蹈其方其於死生固己自達而天下之士所以嘆<lb/>
息而不已者惜時之良況於吾徒師友之分情親義篤<lb/>
其何可忘景祐之初修走于峽而公在江東寓書真州<lb/>
哀其親老而勉以自强其後二年再遷漢上風波霧毒<lb/>
凡萬二千里而㑹公南陽初來謁公迎我而笑與我别<lb/>
久憐其貌若故而氣揚清風之館覽秀之涼坐竹林之<lb/>
修䕃泛水芰之清香及告還邑得官靈昌走書來報喜<lb/>
<pb n="KR4h0115_WYG_062-2a"/>
詠于章罷縣無歸來客公邦歡言未幾遽問于牀不見<lb/>
五日而入哭其堂嗚呼謝公年不得中壽而位止于郎<lb/>
惟其殁也哭者為之哀不識者為之相弔或賻其家或<lb/>
力其喪嗟夫為善之效得此而已庸何傷富貴偶也壽<lb/>
天數也奚較其少多而短長若公之有言著于文行著<lb/>
于事材著于用既久而愈彰此吾徒可以無大恨而君<lb/>
子謂公為不亡滑人來迎修馬當北而不即去者以公<lb/>
而徬徨始修將行期公餞我今其去也來奠公觴兹言<lb/>
<pb n="KR4h0115_WYG_062-2b"/>
悲矣公其聞乎抑不聞也徒有淚而浪浪尚享<lb/>
　　祭吳尚書文<lb/>
　　　交似疎而感獨深用也字為韻貫到篇末<lb/>
嗚呼公乎余將老也閱世久也見時之事可喜者少而<lb/>
可悲者多也士少勤其身以干禄仕取名聲初若可愛<lb/>
慕者衆也既而得其所欲而怠與迫於利害而遷求全<lb/>
其節以保其終者十不一二也其人康强飲食平居笑<lb/>
言以相歡樂察其志意可謂偉然而或離或合不見幾<lb/>
<pb n="KR4h0115_WYG_062-3a"/>
時遂至於衰病與其俯仰旦暮之間忽焉以死者十常<lb/>
八九也嗚呼公乎所謂善人君子者其難得既如彼而<lb/>
易失又如此也故每失一人未嘗不咨嗟殞泣至於失<lb/>
聲而長號也惟公材謀足以居大臣文學足以名後世<lb/>
宜在朝廷以講國論而久留于外宜享壽考以為人望<lb/>
而遽云長逝此搢紳大夫所以聚弔于家而交朋故舊<lb/>
莫不走哭于位豈惟老病之人獨易感而多涕也尚享<lb/>
　　祭資政范公文<lb/>
<pb n="KR4h0115_WYG_062-3b"/>
　　　范公與公同治同難故痛獨深<lb/>
嗚呼公乎學古居今持方入員丘軻之艱其道則然公<lb/>
曰彼惡謂公好訐公曰彼善謂公樹朋公所勇為謂公<lb/>
躁進公有退讓謂公近名讒人之言其何可聽先事而<lb/>
斥羣議衆排有事而思讐仇謂材毁不吾傷譽不吾喜<lb/>
進退有儀夷行險止嗚呼公乎舉世之善誰非公徒讒<lb/>
人豈多公志不舒善不勝惡豈其然乎成難毁易理又<lb/>
然歟嗚呼公乎欲壞其棟先摧桷榱傾巢破鷇披折傍<lb/>
<pb n="KR4h0115_WYG_062-4a"/>
枝害一損百人誰不罹誰為讜論是不仁哉嗚呼公乎<lb/>
易名謚行君子之榮生也何毁歿也何稱好死惡生殆<lb/>
非人情豈其生有所嫉而死無所爭自公云亡謗不待<lb/>
辯愈久愈明由今可見始屈終伸公其無恨寫懷平生<lb/>
寓此薄奠<lb/>
　　祭尹師魯文<lb/>
嗟乎師魯辯足以窮萬物而不能當一獄吏志可以狹<lb/>
四海而無所措其一身窮山之崖野水之濱猿猱之窟<lb/>
<pb n="KR4h0115_WYG_062-4b"/>
麋鹿之羣猶不容於其間兮遂即萬鬼而為隣嗟乎師<lb/>
魯世之惡子之多未必若愛子者之衆而其窮而至此<lb/>
兮得非命在乎天而不在乎人方其奔顛斥逐困厄艱<lb/>
屯舉世皆寃而語言未嘗以自及以窮至死而妻子不<lb/>
見其悲忻用舍進退屈伸語黙夫何能然乃學之力至<lb/>
其握手為訣隠几待終顔色不變笑言從容死生之間<lb/>
既已能通於性命憂患之至宜其不累於心胸自子云<lb/>
逝善人宜哀子能自達予又何悲惟其師友之益平生<lb/>
<pb n="KR4h0115_WYG_062-5a"/>
之舊情之難忘言不可究嗟乎師魯自古有死皆歸無<lb/>
物惟聖與賢雖埋不沒尤於文章焯若星日子之所為<lb/>
後世師法雖嗣子尚幼未足以付子而世人藏之庶可<lb/>
無於墜失子於衆人最愛予文寓辭千里侑此一樽冀<lb/>
以慰子聞乎不聞尚享<lb/>
　　祭蘇子美文<lb/>
哀哀子美命止斯耶小人之幸君子之嗟子之心胸蟠<lb/>
屈龍虵風雲變化雨雹交加忽然揮斧霹靂轟車人有<lb/>
<pb n="KR4h0115_WYG_062-5b"/>
遭之心驚膽落震仆如麻須臾霽止而四顧百里山川<lb/>
草木開發萌芽子於文章雄豪放肆有如此者吁可怪<lb/>
耶嗟乎世人知此而已貪悦其外不窺其内欲知子心<lb/>
窮達之際金石雖堅尚可破壞子於窮達始終仁義惟<lb/>
人不知乃窮至此藴而不見遂以沒地獨留文章照耀<lb/>
後世嗟世之愚掩抑毁傷譬如磨鑑不滅愈光一世之<lb/>
短萬世之長其間得失不待較量哀哀子美來舉予觴<lb/>
尚享<lb/>
<pb n="KR4h0115_WYG_062-6a"/>
　　祭梅聖俞文<lb/>
　　　悲愴刺骨<lb/>
昔始見子伊川之上余仕方初子年亦壯讀書飲酒握<lb/>
手相歡譚辯鋒出賢豪滿前謂言仕宦所至皆然但當<lb/>
行樂何以憂患子去河南余貶山峽三十年間乖離㑹<lb/>
合晩被選擢濫官朝廷薦子學舍吟哦六經余才過分<lb/>
可愧非榮子雖窮厄日有聲名余狷而剛中遭多難氣<lb/>
血先耗髮鬚早變子心寛易在險如夷年實加我其顔<lb/>
<pb n="KR4h0115_WYG_062-6b"/>
不衰謂子仁人自宜多壽余譬膏火煎熬豈久事今反<lb/>
此理固難知況於富貴又可必期念昔河南同時一輩<lb/>
零落之餘惟予子在子又去我余存兀然凡今之游皆<lb/>
莫余先紀行琢辭子宜余責送終䘏孤則有衆力惟聲<lb/>
與淚獨出余臆<lb/>
　　祭石曼卿文<lb/>
　　　凄清逸韻<lb/>
嗚呼曼卿生而為英死而為靈其同乎萬物生死而復<lb/>
<pb n="KR4h0115_WYG_062-7a"/>
歸於無物者暫聚之形不與萬物共盡而卓然其不朽<lb/>
者後世之名此自古聖賢莫不皆然而著在簡冊者昭<lb/>
如日星嗚呼曼卿吾不見子久矣猶能髣髴子之平生<lb/>
其軒昻磊落突兀崢嶸而埋藏於地下者意其不化為<lb/>
朽壞而為金玉之精不然生長松之千尺産靈芝而九<lb/>
莖奈何荒烟野蔓荆棘縱横風凄露下走燐飛螢但見<lb/>
牧童樵叟歌吟而上下與夫驚禽駭獸悲鳴躑躅而咿<lb/>
嚶今固如此更千秋而萬嵗兮安知其不穴藏狐貉與<lb/>
<pb n="KR4h0115_WYG_062-7b"/>
鼯鼪此自古聖賢亦皆然兮獨不見夫纍纍乎曠野與<lb/>
荒城嗚呼曼卿盛衰之理吾固知其如此而感念疇昔<lb/>
悲涼悽愴不覺臨風而隕涕者有媿乎太上之忘情尚<lb/>
享<lb/>
　　祭丁學士文<lb/>
　　　悲痛慷慨<lb/>
嗚呼元珍善惡之殊如火與水不能相容其勢然爾是<lb/>
故鄉人皆好孔子不然惡於不善然後為賢子之美才<lb/>
<pb n="KR4h0115_WYG_062-8a"/>
懿行純德誰稱諸朝當世有識子之憔悴遂以湮淪問<lb/>
孰惡子可知其人毁善之言譬若蠅矢㸃彼白玉濯之<lb/>
而已小人得志蹔快一時要其得失後世方知受侮被<lb/>
謗無如仲尼巍然袞冕不祀桓魋孟軻之道愈久彌光<lb/>
名尊四子不數臧倉是以君子修身而俟擾擾姦愚經<lb/>
營一世迨榮華之銷歇嗟冺沒其誰記是皆生則狐䑕<lb/>
死為狗彘惟一賢之不幸厯千載而猶傷自古孰不有<lb/>
死至今獨弔乎沅湘彼靈均之事業初未見於南邦使<lb/>
<pb n="KR4h0115_WYG_062-8b"/>
不遭罹於放斥未必功顯而名彰然則彼讒人之致力<lb/>
乃借譽而揄揚嗚呼元珍道之通塞有命在天其如予<lb/>
何孔孟亦然何以慰子聊為此言寄哀一奠有涕漣漣<lb/>
　　祭程相公文<lb/>
　　　韻味自佳<lb/>
嗚呼公於時人氣剛難合予實後進晩而相接一笑之<lb/>
樂淋漓酒巵十年再見公老予衰公遽如此予存幾時<lb/>
人生富貴朝露之光及其零落秖益悲傷惟可喜者令<lb/>
<pb n="KR4h0115_WYG_062-9a"/>
名不忘士窮閭巷念不逢時公位將相韜能不施公居<lb/>
廟堂有言諤諤白首于外愉愉其樂酒酣氣振猶見鋒<lb/>
鍔惜也雖老神清志完手書未復訃已在門昔者樽酒<lb/>
歌歡笑謔今而一觴涕淚霑落死生忽焉自古常然撫<lb/>
棺為訣夫復何言<lb/>
　　尚書戸部侍郎贈兵部尚書蔡公行狀<lb/>
　　　蔡公寛重正直處摹冩有生色<lb/>
公諱齊字子思其先洛陽人皇祖以下始著籍於膠東<lb/>
<pb n="KR4h0115_WYG_062-9b"/>
公幼依外舅劉氏能自力為學初作詩已有動人語今<lb/>
相國李公見之大驚謂公之皇考曰兒有大志宜善視<lb/>
之州舉進士第一以書薦其里人史防而居其次祥符<lb/>
八年真宗皇帝采賈誼置器之説試禮部所奏士讀至<lb/>
公賦有安天下意歎曰此宰相器也凡貢士當賜第者<lb/>
攷定必召其高第數人並見又參擇其材質可者然後<lb/>
賜第一及公召見衣冠偉然進對有法天子為無能過<lb/>
者亟以第一賜之初拜將仕郎將作監丞通判兗州太<lb/>
<pb n="KR4h0115_WYG_062-10a"/>
守王臻治政嚴急喜以察盡為明公務為裁損濟之以<lb/>
寛獄訟為之不寃逾年通判濰州民有告某氏刻偽稅<lb/>
印為姦利者已逾十年蹤跡連蔓至數百人公嘆曰盡<lb/>
利於民民無所逃此所謂法出而姦生者邪是為政者<lb/>
之過也為緩其獄得減死者十餘人餘皆釋而不問濰<lb/>
人皆曰公德於我使我自新為善人由是風化大行天<lb/>
禧二年還京師當召試時大臣有用事者意不悦公居<lb/>
數月不得召久而天子記其姓名趣使召試拜著作佐<lb/>
<pb n="KR4h0115_WYG_062-10b"/>
郎直集賢院階再加為宣德郎勲騎都尉主判三司開<lb/>
拆司賜緋衣銀魚遷右正言階朝奉郎勲上騎都尉今<lb/>
天子即位遷右司諫真宗新棄天下天子諒隂不言丁<lb/>
晉公用事專權欲邀致公許以知制誥公拒不往益堅<lb/>
已而寇萊公王文康公皆以不附已連黜公歸歎曰吾<lb/>
受先帝之知而至於此豈宜為權臣所脇得罪非吾懼<lb/>
也既而晉公敗士嘗為其用者皆恐懼獨公終無所屈<lb/>
未幾同修起居注又拜尚書禮部員外郎兼侍御史知<lb/>
<pb n="KR4h0115_WYG_062-11a"/>
雜事判流内銓賜服金紫改三司戸部度支二副使轉<lb/>
勲輕車都尉借給事中奉使契丹天聖八年拜起居舍<lb/>
人知制誥同知審官院㑹靈宫判官充翰林學士加侍<lb/>
讀學士賜爵汝南縣開國子食邑五百戸太后修景德<lb/>
寺成詔公為記而宦者羅崇勲主營寺事使人隂謂公<lb/>
曰善為記當得叅知政事公故遲之頗久使者數趣終<lb/>
不以進崇勲怒䜛之太后遷禮部郎中改龍圖閣直學<lb/>
士出為西京留守是時魯肅簡公方叅知政事爭之太<lb/>
<pb n="KR4h0115_WYG_062-11b"/>
后前卒不能留以親便求改密州遭嵗旱除其公田之<lb/>
租數千石又請悉除京東民租弛其鹽禁使民得賈海<lb/>
易食以救其饑東人至今賴之皆曰使吾人百萬口活<lb/>
而不饑者蔡公也徙南京留守進爵侯増邑戸五百為<lb/>
一千階朝散大夫召還拜右諫議大夫權御史中丞判<lb/>
吏部流内銓遷給事中勲䕶軍増邑五百為千五百户<lb/>
莊獻明肅皇太后崩議尊楊太妃為太后垂簾聽政議<lb/>
決召百官賀公曰天子明聖奉太后十餘年今始躬親<lb/>
<pb n="KR4h0115_WYG_062-12a"/>
萬事以慰天下之心豈宜女后相繼稱制且自古無有<lb/>
固止不追斑太妃卒不預政止稱太后於宫中復為龍<lb/>
圖閣直學士權三司使京師有指荆王為飛語者内侍<lb/>
省得三司小吏鞫之連及數百人上聞之大怒詔公窮<lb/>
治迹其所來無端而上督責愈急有司不知所為京師<lb/>
為之恐動公以謂謬妄之説起於小人不足窮治且無<lb/>
以慰安荆王危疑之心奏疏論之一夕三上上大悟乃<lb/>
可其奏止笞數人而已中外之情乃安拜樞密副使進<lb/>
<pb n="KR4h0115_WYG_062-12b"/>
爵公增邑戸五百為二千南海蠻酋虐其部人部人款<lb/>
宜州自歸者八百餘人議者以為叛蠻不可納宜還其<lb/>
部公獨以為蠻去殘酷而歸有德且以求生宜内之荆<lb/>
湖賜以閒田使自營今縱却之必不復還其部茍散入<lb/>
山谷當為後患爭之不能得其後數年蠻果為亂殺將<lb/>
吏十餘人宜桂以西皆警朝廷頗以為憂景祐元年遷<lb/>
禮部侍郎叅知政事二年賜號推忠佐理功臣進階正<lb/>
奉大夫勲柱國郭皇后廢京師富人陳氏女有色選入<lb/>
<pb n="KR4h0115_WYG_062-13a"/>
宫為后公爭之以為不可自辰至已辯論不已上意稍<lb/>
悟遂還其家河決横壠改而北流議者以為當塞公曰<lb/>
水性下而河北地卑順其所趣以導之可無澶滑壅潰<lb/>
之患而貝博數州得在河南於國家便但理堤䕶魏州<lb/>
而已從之澶滑果無患契丹祭天於幽州以兵屯界上<lb/>
界上驚騷議者欲發大軍以備邊公獨料其必不動後<lb/>
卒無事公在大位臨事不回無所牽畏而恭謹謙退未<lb/>
嘗自伐天下推之為正人搢紳之士倚以為朝廷重三<lb/>
<pb n="KR4h0115_WYG_062-13b"/>
年頻表求解職不許明年遂罷以戸部侍郎歸斑改賜<lb/>
推誠保德功臣勲上柱國久之出知潁州寶元二年四<lb/>
月四日以疾卒于官公在潁州聞西方用兵惻然有憂<lb/>
國心自以待罪外邦不得盡其所懷使其弟稟言西事<lb/>
甚詳公之卒故吏朱寀至潁潁之吏民見寀號泣拜於<lb/>
馬前指公嘗所更厯施為曰此公之迹也其為政有仁<lb/>
恩所至如此平生喜薦士如楊偕郭勸劉隨龎籍段少<lb/>
連比比為當世名臣公為人神色明秀鬚眉如畫精學<lb/>
<pb n="KR4h0115_WYG_062-14a"/>
博聞寛大沉黙一言之出終身可復其蒞官行已出處<lb/>
始終之大節可考不誣如此謹按贈兵部尚書於今為<lb/>
三品其法當謚敢告有司謹狀<lb/>
　　司封員外郎許公行狀<lb/>
　　　叙事中矩矱<lb/>
君諱逖字景山世家歙州少仕偽唐為監察御史李氏<lb/>
國除以族北遷獻其文若干篇得召試為汲縣尉冠氏<lb/>
主簿凡主簿二嵗縣民七百人詣京師願得君為令遷<lb/>
<pb n="KR4h0115_WYG_062-14b"/>
祕書省挍書郎知縣事數上書論北邊事是時趙普為<lb/>
相四方奏疏不可其意者悉投二甕中甕滿輒出而焚<lb/>
之未嘗有所肻可獨稱君為能曰其言與我多合又二<lb/>
嵗徙江華令未行轉運使樊知古薦其材拜太僕寺丞<lb/>
磨勘錢帛糧草監永城和糴知海陵監三嵗用監最遷<lb/>
大理寺丞賜緋衣銀魚監泗州排岸司遷贊善大夫監<lb/>
永興軍𣙜貨務遷太常丞知鼎州州雜蠻蜑喜以攻刧<lb/>
為生少年百餘人私自署為名號常伺夜出掠居人居<lb/>
<pb n="KR4h0115_WYG_062-15a"/>
人惡之莫敢指君至而歎曰夫政民之庇也威不先去<lb/>
其惡則惠亦不能及人君政既行盗皆亡入他境約君<lb/>
去乃還遷國子博士奉使兩浙江南言茶鹽利害省州<lb/>
縣之役皆稱㫖出知興元府大修山河堰堰水舊溉民<lb/>
田四萬餘頃世傳漢蕭何所為君行壞堰顧其屬曰酇<lb/>
侯方佐漢取天下乃暇為此以溉其農古之聖賢有以<lb/>
利人無不為也今吾豈宜憚一時之勞而廢古人萬世<lb/>
之利乃率工徒躬治木石石墜傷其左足君益不懈堰<lb/>
<pb n="KR4h0115_WYG_062-15b"/>
成嵗穀大豐得嘉禾十二莖以獻遷尚書主客員外郎<lb/>
京西轉運使徙荆湖南路荆湖南接溪洞諸蠻嵗出為<lb/>
州縣患君曰鳥獸可馴況蠻亦人乎乃召其酋豪諭以<lb/>
禍福諸蠻皆以君言為可信訖三嵗不以蠻事聞朝廷<lb/>
君罷來朝真宗面稱其能㑹有司言荆南久不治真宗<lb/>
拜君度支員外郎知府事荆南鈐轄北路兵馬於荆湖<lb/>
為大府故常用重人至君特選以材用員外郎自君而<lb/>
始明年遷司封員外郎賜金紫徙知揚州州居南方之<lb/>
<pb n="KR4h0115_WYG_062-16a"/>
㑹世之仕宦於南與其死而無歸者皆寓其家於揚州<lb/>
故其子弟雜居民間往往倚權貴恃法得贖出入里巷<lb/>
為不法至或破亡其家君捕其甚者笞之曰此非吏法<lb/>
乃吾代汝父兄教也子弟羞媿自悔稍就學問為善人<lb/>
風俗大化嵗滿在道得疾卒于高郵君少孤事其母兄<lb/>
以孝謹閒常戒其妻事嫂如姑而未嘗敢先其兄食衣<lb/>
雖弊兄不易衣不敢易初違命侯遣其弟朝京師君之<lb/>
故友全惟嶽當從以其家屬託君惟嶽果留不返君善<lb/>
<pb n="KR4h0115_WYG_062-16b"/>
撫其家為嫁其女數人李氏國亡君載其家北歸京師<lb/>
以還惟嶽厯官四十年不問家事好學尤喜孫吳兵法<lb/>
初在偽唐數上書言事得挍書郎遂遷御史王師圍金<lb/>
陵李氏大將李雄擁兵數萬留上江隂持兩端李氏患<lb/>
之以謂非君不能召雄君走上江以語動雄雄即聽命<lb/>
已而李氏以蠟書止雄於溧水君曰此非柵兵之地留<lb/>
之必敗乃戒雄曰兵來慎無動待我一夕吾當入白可<lb/>
與公兵俱入城君去王師挑之雄輙出戰果敗死君至<lb/>
<pb n="KR4h0115_WYG_062-17a"/>
收其敗卒千人而去君少慷慨卒能自立於時其孝謹<lb/>
聞於其族其信義著於其友其材能稱於其官是皆可<lb/>
書以傳謹狀<lb/>
　<lb/>
　<lb/>
　<lb/>
　<lb/>
　<lb/>
<pb n="KR4h0115_WYG_062-17b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　唐宋八大家文鈔巻五十九<lb/>
</p>
<p>
</p>
  </div>
</body>
</text>
</TEI>