<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4d0266_SBCK_084-1a"/>
誠齋集巻第八十四<lb/>
　　　　　　　廬陵楊　万里　廷秀<lb/>
　心學論<lb/>
　　六經論<lb/>
　　　易論<lb/>
論曰聖人之教不離於言而未始不離於言不離<lb/>
於言者言也未始不離於言者非言者也言者道<lb/>
之因也聖人且得而離於言乎非言者道之詣也<lb/>
聖人且得而不離於言乎夫何故傳天下以其道<lb/>
而不示天下以其因天下何從而詣其詣哉詣其<lb/>
<pb n="KR4d0266_SBCK_084-1b"/>
詣則不因其因矣雖然詣其詣而不因其因可也<lb/>
未詣其詣而不因其因可乎是故不得離於言不<lb/>
離於言者不廢其道之因也不廢則恃此之恃彼<lb/>
之愚是故不得不離於言離於言者不恃其道之<lb/>
因也以道之因者可忘而廢言見人之迷於塗而<lb/>
莫之指者也以道之因者不可忘而恃言指人以<lb/>
塗而謂之家者也莫指其塗天下自此絶指塗為<lb/>
家天下自此愚堯之朱舜之均親不親而近不近<lb/>
耶言可以教人而傳道也則朱均乆矣其堯舜也<lb/>
然同室之朱均不堯舜也而異世之洙泗有堯舜<lb/>
<pb n="KR4d0266_SBCK_084-2a"/>
焉則夫子之心超然獨詣堯舜之詣也言可恃耶<lb/>
言不可恃耶聖人憂焉欲廢言也而天下之人豈<lb/>
人人而心孔子之心詣堯舜之詣也欲恃言也則<lb/>
天下將死乎吾言之中而不生乎吾言之外非吾<lb/>
言之死天下也死天下之見也天下之見所以死<lb/>
乎吾言之中而不生乎吾言之外者吾言之盡而<lb/>
天下亦以為聖人之言盡於此也天下以吾言為<lb/>
盡故捐其思捐其思故死其見死其見故貌信乎<lb/>
吾言而心無得於吾道非無得於吾道也不自得<lb/>
其得也嗟乎言也者心之翳也曉天下者暗天下<lb/>
<pb n="KR4d0266_SBCK_084-2b"/>
者也易曰書不盡言言不盡意嗟乎聖人之憂天<lb/>
下深矣乎而或者以為聖人之意聖人自不能盡<lb/>
於言聖人之言聖人自不能盡於書也嗟乎聖人<lb/>
天地也今曰天能生物而不能盡生地能載物而<lb/>
不能盡載則天下有不笑其妄者乎聖人之言非<lb/>
不能盡意也能盡意而不盡也聖人之書非不能<lb/>
盡言也能盡言而不盡也曷為不盡也不敢盡也<lb/>
中庸曰有餘不敢盡此易與中庸之妙也然則曷<lb/>
為不敢盡也憂其言之盡而人之愚也漁者之於<lb/>
魚也有小其得者有大其得者小其得者必澗溪<lb/>
<pb n="KR4d0266_SBCK_084-3a"/>
者也大其得者必江海者也江海之所以江海夫<lb/>
豈若是澗溪然哉水石鑿然以明而蟲魚歴然以<lb/>
見也淵乎其茫也黝乎其幽也是故求者加深則<lb/>
得者加大也聖人之作易其初有卦而已象烏在<lb/>
其後有象矣辞烏在最後有辞也如未始有辞也<lb/>
杳茫深微不可得而近也非不可得而近也不可<lb/>
得而近者所以致人之近也人致於易則近於易<lb/>
矣人之常情近則狎逺則疑故易之逺者所以投<lb/>
天下以疑而致天下之思也思則見見則悦悦則<lb/>
研研則詣故聖人作易也不示天下以其道之詣<lb/>
<pb n="KR4d0266_SBCK_084-3b"/>
而詣天下以其道之因既曰因矣可得而盡哉天<lb/>
下因吾之不盡而求吾之盡則道也者聖人得而<lb/>
秘也耶夢飲酒者覺而言之於童子童子曰奚而<lb/>
醒也彼以為真飲也不悟其夢也或者曰聖人不<lb/>
能盡言盡意也其見與童子異不異也謹論<lb/>
　　　禮論<lb/>
論曰道無所倚有所踐有所倚則天下莫之稽無<lb/>
所踐則天下莫之居莫之稽道之瀆也莫之居道<lb/>
之棄也聖人以道而寄於經以悟於後乃至於瀆<lb/>
與棄瀆則道不神棄則道不行道不神且不行則<lb/>
<pb n="KR4d0266_SBCK_084-4a"/>
經也者無乃虚其所以寄而杜其所以悟哉夫惟<lb/>
經首於易而後道不瀆継易以禮而後道不棄聖<lb/>
人之慮微矣蓋天人之理性命之源仁義道徳吉<lb/>
凶悔吝紛然歯於卦而形於象卦之中又有卦而<lb/>
象之外又有象焉此所以為無所倚也無所倚則<lb/>
無所窮無所窮者聽天下之人各入其入隨至其<lb/>
至也是以天下仰其神而稽焉雖然道則神矣不<lb/>
瀆矣天下於焉而稽之矣然天下之人聖不数也<lb/>
賢亦不數也而愚不肖則不踈也聖人之經為聖<lb/>
賢而作也不為愚不肖而作也則有易已多矣否<lb/>
<pb n="KR4d0266_SBCK_084-4b"/>
也則以不踈之愚不肖而舉責之以不數之聖賢<lb/>
是却天下之進於聖賢而堅天下之心使安於愚<lb/>
不肖也是故聖人本之以不倚而進之以可踐禮<lb/>
也者所以示天下之可踐也圓不以䂓方不以矩<lb/>
運斤而成風惟匠石可也欲舉天下之工而皆匠<lb/>
石也皆不䂓不矩也則天下之工有棄其斤斧而<lb/>
去耳何則無所可踐也易者聖人成風之斤也禮<lb/>
者聖人䂓矩之噐也匠石不以匠石而廢䂓矩故<lb/>
無匠石而有匠石聖人不以聖人而廢禮法故無<lb/>
聖人而有聖人蓋道有所可踐而後天下有所可<lb/>
<pb n="KR4d0266_SBCK_084-5a"/>
居易之言曰神無方也易無體也彼且無方則不<lb/>
可以方求彼且無體則不可以體見不可以方求<lb/>
則契其方者出乎方者也不可以體見則得其體<lb/>
者遺乎體者也欲天下之人皆出乎方契其方遺<lb/>
乎體得其體嗚呼難哉是故有禮焉如是而君臣<lb/>
父子如是而冠昏䘮祭如是而交際辞受如是而<lb/>
出處進退嚴乎洒掃之末以逹乎精義入神動容<lb/>
周旋之頃而禮皆至焉其義粲然無所不可知而<lb/>
其地畫然有所必可踐愚不肖者孰不可以勉而<lb/>
踐踐而居哉有可踐則天下得以不置其足於道<lb/>
<pb n="KR4d0266_SBCK_084-5b"/>
之外有可居則天下得以置其身於道之内使天<lb/>
下之人置其身於道之内而不置其足於道之外<lb/>
相敬相愛相安相飬以至于今禮之教也而老子<lb/>
曰失道徳仁義而後禮又曰禮者忠信之薄嗟呼<lb/>
去禮以求忠信是去裘以求燠者之智也且禮亡<lb/>
則道徳仁義其猶有存歟嘗觀老子之徒有問乎<lb/>
聃者鴈行避影而後進而聃未輕告也已則一日<lb/>
不可無師弟子之禮而天下獨可一日無君臣父<lb/>
子之禮耶人有一朝三飯於家而教其鄰以辟穀<lb/>
之方者此可信也哉聃是已謹論<lb/>
<pb n="KR4d0266_SBCK_084-6a"/>
　　　樂論<lb/>
論曰天下有同然之機不動於靜而不得不動於<lb/>
動不得不動於動者執其機以觸其機也聖人欲<lb/>
天下之趨於道而不得天下同然之機而執之則<lb/>
觸焉而無動也觸焉而無動則能使天下之吾從<lb/>
而不能使天下之自從者天下之吾從者天不從<lb/>
聖人者也使天下之自從者不從聖人者也從聖<lb/>
人者非從聖人之至也不從聖人者從聖人之至<lb/>
也蓋從聖人則亦勉焉以從於人爾從於人未必<lb/>
得於已勉而徃亦必廢而㱕是故所從者雖聖人<lb/>
<pb n="KR4d0266_SBCK_084-6b"/>
也人耶我耶至於不從聖人而自從者非其心欣<lb/>
然以啓也其何能决然以趨也欣然以啟而後聖<lb/>
人之道有以投决然以趨而後聖人之道有以驅<lb/>
故夫天下之情不病其不决然病其欣然者之不<lb/>
動也欣然之心一動則聖人之道有不動而行不<lb/>
挽而進不嘘而高不引而深者矣是故欣然之心<lb/>
者進道之機也歟聖人者得是機而執焉復執是<lb/>
機而觸焉惟其不觸天下也觸則天下之機動矣<lb/>
然則天下之所以决然趨於道者聖人有以動其<lb/>
道之機也其初易之道無所倚而聖人申之以禮<lb/>
<pb n="KR4d0266_SBCK_084-7a"/>
之可踐宜亦可以少足矣雖然禮之道可以踐之<lb/>
者未必决然也豈非欣然者未動而勉焉者獨行<lb/>
歟人之情安於倨而禮勞之以恭人之情速於得<lb/>
而禮緩之以遜渇也而百拜乃得飲飢也而日昃<lb/>
未得食夫雍容文雅之化固天下之所不能廢而<lb/>
周旋委曲之節無乃天下亦有所不盡安者耶夫<lb/>
使天下之情有所不盡安則聖人之道其行豈得<lb/>
而遠也道行於暫而不行於遠是未得天下欣然<lb/>
之機也得其欣然之機而道可以遠矣且生者天<lb/>
下之至愛也死者天下之至畏也而兵家者率天<lb/>
<pb n="KR4d0266_SBCK_084-7b"/>
下之人以趨其所至畏而捐其所至愛也此亦有<lb/>
所甚難者矣令發而士之坐者涕霑襟卧者涕交<lb/>
頥此宜有所甚不樂者矣然鼓鼙之聲鏜然以鳴<lb/>
則三軍之士躍然以奮悲者喜惰者激至於殺身<lb/>
而不自還則有以動其欣然之機故也故夫得天<lb/>
下之機而執之者可以動之而趨於死也聖人之<lb/>
道非如兵家使天下趨於死之危趨於道者趨於<lb/>
安也聖人者執其機而觸之則天下之趨也孰禦<lb/>
今夫金石絲竹八物之善鳴此其於吾道何與焉<lb/>
而聖人之經継禮以樂者何也人有幽憂而不樂<lb/>
<pb n="KR4d0266_SBCK_084-8a"/>
者散之以嘯歌有所欝結而不平者銷之以管絃<lb/>
聲之入人心易也然則天下欣然之機不寓於八<lb/>
物之質而寓於八物之聲也聖人得其機之所寓<lb/>
而執之以觸天下之機是故取仁義道徳之意而<lb/>
颺之於恬愉平淡之樂使聽之者心悦悦之者心<lb/>
喻必有渙然而悟犂然而契者矣樂之功用至此<lb/>
而天下不知也惟其不知乃其真知也歟善乎孟<lb/>
子之言道也曰樂之實樂仁義是也樂則生矣生<lb/>
則烏可已也烏可已則不知手之舞之足之蹈之<lb/>
也夫聖人之樂至於使人手舞足蹈於仁義之中<lb/>
<pb n="KR4d0266_SBCK_084-8b"/>
而不自知此化之妙也堯舜禹湯文武周公孔子<lb/>
者不示其機者也孟子者不秘其機者也謹論<lb/>
　　　書論<lb/>
論曰易者道之聚也禮者道之檢也樂者道之安<lb/>
也聖人之道聚之以易則求者足撿之以禮則肆<lb/>
者約安之以樂則入者豫使天下之於吾道足而<lb/>
約約而豫聖人於此畢矣乎曰未也道之聲固不<lb/>
親於道之形也且夫道未始有聲也而有形也邪<lb/>
道無聲也而聖人聲之以言是謂道之聲雖然可<lb/>
以啟天下之聽而未有以信天下之觀啟天下之<lb/>
<pb n="KR4d0266_SBCK_084-9a"/>
聽者聲也信天下之觀者非聲也形也形信而後<lb/>
聲信道果無形邪道猶天也天果無形耶天有是<lb/>
形故有是聲形者非聲之聲也聲者非形之形也<lb/>
風起於虚而颯然霆震於空而轟然此其聲非不<lb/>
足以信於萬物也使無蒼蒼者以麗焉則風霆者<lb/>
自託之無所而何物之信也哉今夫道者道之形<lb/>
言者道之聲形信而後聲信雖然吾非不知道者<lb/>
道之形也而誰其見之見秋毫於千里之外者離<lb/>
婁乎抑衆人乎離婁能喻衆人以已之所見而不<lb/>
能使衆人見其所見聖人者道之離婁也易禮樂<lb/>
<pb n="KR4d0266_SBCK_084-9b"/>
者離婁之所以喻衆人者也衆則何敢疑乎離婁<lb/>
而亦豈能信乎離婁也耶何則以己之目傳之天<lb/>
下之目猶非已之目也而况以已之目傳之天下<lb/>
之耳哉然則聖人何以信天下之觀盖天下之無<lb/>
形莫鬼神若也而聖人能使鬼神之有形况於道<lb/>
乎祭之有尸所以形鬼神之無形也道獨無尸耶<lb/>
堯舜禹湯文武周公者其道之尸也歟聖人之作<lb/>
經是以有書焉書也者所以立道之尸以形道之<lb/>
形以信夫易禮樂之聲也昔者易禮樂之作也聖<lb/>
人曰此為易此為禮此為樂天下不可一日而不<lb/>
<pb n="KR4d0266_SBCK_084-10a"/>
知不可一日而不行也知而行則聖則賢則君子<lb/>
否則愚則鄙則小人知而行則治則安則存否則<lb/>
乱則危則滅天下則從聖人矣雖然知而行者誰<lb/>
歟向之而成者誰歟背之而敗者又誰歟天下不<lb/>
見其事則曰此聖人之私言也聖人於是作書以<lb/>
信其言曰古之人有曰堯者有曰舜者有曰禹者<lb/>
曰湯者曰文武者曰周公者此知易禮樂之道而<lb/>
行之者也此得易禮樂之學性而身之者也其成<lb/>
就何如也反是則桀也紂也四凶也而已矣則天<lb/>
下之為君臣父子者前有慕後有儆慕心一生則<lb/>
<pb n="KR4d0266_SBCK_084-10b"/>
信道而必行儆心一生則不疑道而不行嗚呼不<lb/>
知易禮樂之可行者毋觀之易禮樂而觀之書則<lb/>
易禮樂豈其欺不知書之已行者毋觀之書而觀<lb/>
之易禮樂則書豈其難不欺故可信不難故可至<lb/>
易禮樂者聲教書者形教嗚呼經至於書備之矣<lb/>
謹論<lb/>
　　　詩論<lb/>
論曰天下之善不善聖人視之甚徐而甚迫甚徐<lb/>
而甚迫者導其善者以之於道矯其不善者以復<lb/>
於道也宜徐而迫天下之善始惑宜迫而徐天下<lb/>
<pb n="KR4d0266_SBCK_084-11a"/>
之不善始逋蓋逋因於莫之矯而惑起於莫之導<lb/>
善而莫之導是謂窒善不善而莫之矯是謂開不<lb/>
善聖人反是徐其所不宜迫而迫其所不宜徐經<lb/>
之自易而書非不備也然皆所以徐天下者也啟<lb/>
其扃聽其入坦其軌縱其馳入也馳也否也聖人<lb/>
油然不之責也天下皆善乎天下不能皆善則不<lb/>
善亦可導乎聖人之徐於是變而為迫非樂於迫<lb/>
也欲不變而不得也迫之者矯之也是故有詩焉<lb/>
詩也者矯天下之具也而或者曰聖人之道禮嚴<lb/>
而詩寛嗟呼孰知禮之嚴為嚴之寛詩之寛為寛<lb/>
<pb n="KR4d0266_SBCK_084-11b"/>
之嚴也歟蓋聖人將有以矯天下必先有以約天<lb/>
下之至情得其至情而隨以矯之安得不從蓋天<lb/>
下之至情矯生於媿媿生於衆媿非議則安議非<lb/>
衆則私安則不媿其媿私則反議其議聖人不使<lb/>
天下不媿其媿反議其議也於是舉衆以議之舉<lb/>
議以媿之則天下之不善者不得不媿媿斯矯矯<lb/>
斯復復斯善矣此詩之教也詩果寛乎聳乎其必<lb/>
譏而断乎其必不恕也詩果不嚴乎悪莫悪於盗<lb/>
而懦莫懦於童子今夫童子誑其西鄰之童而奪<lb/>
之一金不怍也而東鄰之童旁觀而適見之則怍<lb/>
<pb n="KR4d0266_SBCK_084-12a"/>
焉見其奪也而又以告其不見者怍焉者病焉不<lb/>
惟見也不惟告也見者與不見者朋譏而羣哂焉<lb/>
則不惟怍也不惟病也則啼焉則㱕之金焉夫何<lb/>
其不怍於奪而怍於見故曰矯生於媿夫曷不啼<lb/>
於未譏未哂之先而㱕其奪於譏與哂之後故曰<lb/>
媿生於議議生於衆夫奪人者汗也奪而㱕之者<lb/>
潔也其汙也可擯其潔也可進奪於先而㱕於後<lb/>
汗初而潔終君子將不恕其初乎將揜其終乎則<lb/>
譏爲譽根哂爲徳源矣故曰媿斯矯矯斯復復斯<lb/>
善矣詩人之言至發其君宮闈不修之隱慝而亦<lb/>
<pb n="KR4d0266_SBCK_084-12b"/>
不捨匹夫匹婦復関溱洧之過歌詠文武之遺風<lb/>
餘澤而歎息東周列國之乱哀窮屈而憎貪讒深<lb/>
陳而悉數作非一人詞非一口則議之者寡耶夫<lb/>
人之為不善非不自知也而自赦也自赦而後自<lb/>
肆自赦而天下不赦也則其肆必收聖人引天下<lb/>
之衆以議天下之善不善此詩之所以作也故詩<lb/>
也者收天下之肆者也今夫人之一身暄則倦凛<lb/>
則力十日之暄可無一日之凛耶易禮樂與書暄<lb/>
也詩凛也人之情不喜暄而悲凛者誰也不知夫<lb/>
天之作其倦强其力而夀之也天下之於易禮樂<lb/>
<pb n="KR4d0266_SBCK_084-13a"/>
書詩喜其四媿其一孰知聖人以至媿媿之者乃<lb/>
所以以至喜喜之也歟謹論<lb/>
　　　春秋論<lb/>
論曰聖人之心有所必不肯而有所不得不肯其<lb/>
所必不肯者身焉則優也家焉則戾天下焉則敗<lb/>
矣聖人獨得遂其所必不肯也耶聖人之心非不<lb/>
欲喜怒之不作湛乎以止而粹乎以和也然嘗試<lb/>
行之家子弟僕妾之善猶不善不善猶善也則其<lb/>
家立而亡也而猶可行之天下乎是故喜善怒悪<lb/>
聖人未必肯也不賞善不罰悪聖人得而肯哉夫<lb/>
<pb n="KR4d0266_SBCK_084-13b"/>
子之反自衛也其於經繋焉制焉作焉定焉刪焉<lb/>
勤矣哉而志獨在於春秋蓋老而不疲不就則不<lb/>
瞑何也五經者夫子之所以教也春秋者夫子之<lb/>
所以政也徒教而不政堯舜不能以經一世而夫<lb/>
子能以經萬世哉問夫子者曰子奚不為政而夫<lb/>
子答以是亦為政彼見夫子之不政於人也而不<lb/>
知其政於天也彼見夫子之不政於今也而不知<lb/>
其政於後也夫子之教行故天下即其善去其不<lb/>
善夫子之政行故天下畏其不善以利其善畏其<lb/>
不善者夫子有罰政也利其善者夫子有賞政也<lb/>
<pb n="KR4d0266_SBCK_084-14a"/>
以王而不天以公而不即位夫子之罰政上亦不<lb/>
恕乎君之悪也以臣而或字之以裔而或國之夫<lb/>
子賞政下猶不捐乎小之善也或者曰春秋天子<lb/>
之事也夫子匹夫也匹夫而行天子之政吾恐夫<lb/>
子之不自脱於罰也而奚以賞罸人爲是不然夫<lb/>
子之身則匹夫也夫子之職則非匹夫也天也文<lb/>
王也周公也以天而視王則警與譴不在夫子乎<lb/>
以文王而視周則訓與責不在夫子乎以周公而<lb/>
相天子以令天下則賞與罰不在夫子乎非夫子<lb/>
永其警與譴訓與責賞與罰之柄也天與文王周<lb/>
<pb n="KR4d0266_SBCK_084-14b"/>
公以是柄與夫子也然則何以知是柄之非求而<lb/>
天與文王周公與之也曰吾不知也非惟吾不知<lb/>
也而夫子亦或知或不知也夫子曰文不在兹又<lb/>
曰吾不復夢則文王周公以是柄而與夫子夫子<lb/>
知之矣至於天以是柄而與夫子則雖夫子亦不<lb/>
自知也知則不可知而隠則不可隠也然則夫子<lb/>
猶不自知而曷為不可隠也天以與夫子而可隠<lb/>
則儀封人者孰告之孰發之耶莫之告而告莫之<lb/>
發而發則封人之言者人也其所以言者天也然<lb/>
則天與文王周公其與夫子者如此其急也夫子<lb/>
<pb n="KR4d0266_SBCK_084-15a"/>
而緩其急辞其與獨不得罪於天與文王周公也<lb/>
耶故春秋者天子之事也天子無賞罰而夫子有<lb/>
天子之所無者躬乎天與文王之道而塞乎周公<lb/>
之職以佐天子之賞罰也然則夫子之賞罰非孔<lb/>
氏之私政也天下之公政也夫子何過焉且經曷<lb/>
嘗曰此丘之為哉書元書春者天之臨也書王者<lb/>
天子之臨也書公者魯之臨也天不得臨周周不<lb/>
得臨諸侯魯不得臨國乎得臨之斯得賞罰之矣<lb/>
罪我者其惟春秋以迹不以情也夫子之思不可<lb/>
謂不審矣嗚呼聖人之於天下後世教詳而政明<lb/>
<pb n="KR4d0266_SBCK_084-15b"/>
如此入夫子之教者出夫子之政者也出夫子之<lb/>
教者入夫子之政者也入其賞政猶未逺於其教<lb/>
也入其罰政猶得入其教哉入有三而學者能取<lb/>
其二出有二而學者能去其一則夫子之道幾矣<lb/>
謹論<lb/>
　　　嘉定元年春三月男　長孺　編定<lb/>
　　　端平元年夏五月門人羅　茂良　校正<lb/>
誠齋集巻第八十四終<lb/>
</p>
<p>
</p>
  </div>
</body>
</text>
</TEI>