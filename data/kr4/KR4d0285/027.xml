<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>勉齋集巻二十七</head>
    <p>
<pb n="KR4d0285_WYG_027-1a"/>
欽定四庫全書<lb/>
　勉齋集巻二十七　　　　　宋　黄榦　撰<lb/>
　　公劄<lb/>
　　　臨川代郡守申綱運利病<lb/>
某庸繆不才䝉恩試郡入境之初首問民俗之利病皆<lb/>
以為綱運一事大為一郡吏民之害本州地居上流溪<lb/>
港易涸十日不雨河流斷絶舟行既艱坐蠧益甚又以<lb/>
水脚等錢楮劵價低比之頃年巳折其半買造舡隻雇<lb/>
<pb n="KR4d0285_WYG_027-1b"/>
募綱梢支遣之外所餘無幾經過場務雖無稅物必收<lb/>
力勝留滯誅求動輒旬日及其交卸縻費尤多若非盗<lb/>
糶官米費用安出故比年以來綱運欠折動數千石部<lb/>
綱之官不惟褫爵未免繫縲綱隨之吏不惟抄估未免<lb/>
斷配篙工火兒繫囚䧟獄未免致死㳂河居民例遭攤<lb/>
頼未免逃移所謂大為一郡官民之害者此也不特官<lb/>
民之受害而巳朝廷出捐金錢遣使和糴百姓傾囷倒<lb/>
廩惟命之從而欠折若此待哺之饑民仰給之戍卒未<lb/>
<pb n="KR4d0285_WYG_027-2a"/>
免闗朝廷之慮究其弊端未易遽革然采之衆論亦有<lb/>
一策可以少寛舟人之力者莫若盡弛沿河場務之費<lb/>
不惟稅錢可省而舟行亦不至滯留坐蠧之害既除則<lb/>
盗糶之弊亦可以少減况本州今嵗和糴綱運全不曽<lb/>
造辦舡隻五月半間方䝉給降縻費等錢雇舟猶未辦<lb/>
而江溪巳㫁絶矣官吏見行如遣謫戍朝廷督促急如<lb/>
星火則其可慮又甚常時<hi>餘闕</hi>
　　　代人稟宰執論嵗幣<lb/>
<pb n="KR4d0285_WYG_027-2b"/>
某竊謂當今所講究者莫切于待北邊之策聞之道路<lb/>
皆謂進言之臣以為金人若索嵗幣即當予之使得以<lb/>
賂䝉古然後兩國寧靜愚實不曉所謂也平居暇日不<lb/>
為備邉之謀專務迎合之計及至迫急則倡為卑屈之<lb/>
策以啟侵侮之漸忠於謀國者固若是乎若金人果南<lb/>
走䝉古果侵陵不巳區區嵗幣果能遏其鋒乎靖康之<lb/>
事吾國未嘗不行賂也卒不能遏女真之禍今女真又<lb/>
豈能以嵗幣而止䝉古之師乎數月以來皆言金人巳<lb/>
<pb n="KR4d0285_WYG_027-3a"/>
遷汴京以愚料之其實不然使䝉古巳據河北金人必<lb/>
不能越河北而都汴京䝉古未據河北金人必不肯棄<lb/>
河北而都汴京此不過遣一二親信移其骨肉以為三<lb/>
窟之計耳其設為侵淮之言者亦不過動揺我邉陲以<lb/>
為索嵗幣之計耳吾從其所索而遂與之使金人真都<lb/>
汴京當彼危亡之餘而吾國尚行全盛之禮巳是為中<lb/>
國之辱若金人實未嘗遷而吾為所欺則彼益得以輕<lb/>
我矣尚何以為國乎愚以為莫若先斬妄議之臣明下<lb/>
<pb n="KR4d0285_WYG_027-3b"/>
哀痛之詔㧞擢忠鯁之士延納深逺之策厲兵秣馬増<lb/>
兩淮之戍卒鳩兩淮之民兵按師勿動以伺其變彼以<lb/>
要索嵗幣為詞吾以未知遷都虚實為對數遣信使往<lb/>
來辯難加以遜詞折以大誼欵彼之謀固吾之備彼知<lb/>
吾國有人未敢與吾為敵又困於䝉古之侵陵亦不暇<lb/>
與吾為敵在彼自是兩國交爭吾因其弊而後乘之此<lb/>
卞荘子刺虎之術也千慮一得惟廟堂其圖之<lb/>
　　　申撫州辨危教授訴熊祥<lb/>
<pb n="KR4d0285_WYG_027-4a"/>
榦竊見使府委巡尉追逮熊祥急於星火以其不合教<lb/>
使陳九之子告危教授之子毆殺其父事屬使府有非<lb/>
縣道所宜與者然守令之職均於字民臨川之民有受<lb/>
害者不容自黙自古為政詢之芻蕘况其僚屬豈敢自<lb/>
外榦竊謂聽訟之道固當執法亦當原情熊祥教人告<lb/>
危教授之子殺人實緣危教授使人誣告熊祥停藏而<lb/>
起危教授使人誣告熊祥停藏實縁危教授欲吞併熊<lb/>
祥地産而起夫身為士夫不守三尺欲白奪鄉民之産<lb/>
<pb n="KR4d0285_WYG_027-4b"/>
業奪之不得而欲以停藏之罪加之使之枉被追擾人<lb/>
非木石豈能無不平之心乎故於陳九之死也雖非危<lb/>
教授之子所殺而實因危教授之子所毆故熊祥得以<lb/>
泄其不平之氣而諭其子以興訟其於法不為無罪皆<lb/>
因危教授而起是豈可不原其情而深察之乎今聞其<lb/>
身奔竄其親屬繫累其家業破蕩豈可不深憫耶蓋向<lb/>
者危教授之誣告熊祥以停藏也藉尉司諸彎之力以<lb/>
鍜鍊無辜之百姓而文致其罪本縣見其無理遂將尉<lb/>
<pb n="KR4d0285_WYG_027-5a"/>
司之人㫁治今使府又遣此曹以追逮熊祥彼亦何所<lb/>
不至耶危教授雖士大夫熊祥雖百姓實皆王民也危<lb/>
教授白奪人之地誣告以停藏官司不敢加以毫毛之<lb/>
罪熊祥一語之失遂至破蕩其家危教授之誣告熊祥<lb/>
既不免追擾熊祥之告危教授熊祥亦不免破蕩如此<lb/>
則為士大夫者無所往而不勝為百姓者無所往而不<lb/>
得罪國家張官置吏豈專以庇無狀之士大夫而不復<lb/>
為百姓地耶况以法論之亦有可察者陳九之子告其<lb/>
<pb n="KR4d0285_WYG_027-5b"/>
父之死不過以危四官人所毆亦不曽言有致命傷㾗<lb/>
陳九之被危四官人所毆則本縣嘗行根究曉然甚明<lb/>
以一衰老朝不謀夕之百姓監繫累月復加箠楚之毒<lb/>
十指兩踝皆有痕損夫安得不死雖無致命傷痕其由<lb/>
危四官人而死則無疑者以此而聞於官亦豈得謂之<lb/>
誣告耶陳九之子發於至痛熊祥之心發於不平又豈<lb/>
可與尋常誣告者例論之乎危教授以高科自負以高<lb/>
材自居居於村落人畏如虎當啜菽飲水之時為健訟<lb/>
<pb n="KR4d0285_WYG_027-6a"/>
珥筆之事今又一聽其說而百姓受困如此則繼此以<lb/>
往凡臨川之東無非危教授之服屬奪人之田據人之<lb/>
屋不復敢伸寃於父母之前矣危教授以堂堂之容行<lb/>
行之氣灑灑之辨祥祭之後曵裾侯門必將移其所以<lb/>
治熊祥者而治臨川榦以二百指之累而仰五斗之禄<lb/>
亦豈不知顧惜以為受天子之命而牧養此民則痒痾<lb/>
疾痛無非在我又豈敢顧一巳之利害而置百姓於度<lb/>
外哉雖得罪而去是有命焉不足畏也前日誣告停藏<lb/>
<pb n="KR4d0285_WYG_027-6b"/>
之訟本縣巳為之辨明今日所告毆打之訟使府乃不<lb/>
為之深察是使譽歸縣道而怨歸州府此則小吏之所<lb/>
不能安者也欲乞台慈將榦此劄發下僉㕔具申監司<lb/>
特與蠲免熊祥之罪使强梁者不敢逞寃抑者有所伸<lb/>
則千里之内無不感生成之賜矣<lb/>
　　　申安撫司辨危教授訴熊祥事<lb/>
榦疎繆不才望輕資淺冐昧試邑日慎曠瘝竊謂為政<lb/>
之道抑强扶弱不宜有偏安富恤貧要當兩盡至于形<lb/>
<pb n="KR4d0285_WYG_027-7a"/>
勢侵漁鄉民毒害狠鷙如虎狼蝮蝎蕩人家産以霸鄉<lb/>
閭則字民之官亦不忍安坐而不恤竊見本縣有教授<lb/>
危某者寄居鄉落去城四五十里所居之旁有山林陂<lb/>
塘乃鄉民熊祥家之産其始多方迫脅必欲得之熊祥<lb/>
亦巳少從其欲而蠶食不巳不滿其意危教授之家偶<lb/>
被鼠竊所盗不過米鹽𤨏屑之物榦因捕蝗偶過其家<lb/>
危教授以為熊祥之家實為窩藏榦以寄居之故行下<lb/>
尉司差人根緝巳而解至三人皆歴歴供吐以為熊祥<lb/>
<pb n="KR4d0285_WYG_027-7b"/>
之家實嘗停盗及追熊祥與之供對則三人者盡變其<lb/>
說兩人以為危教授者賂之使言一人以為實被危教<lb/>
授之子箠楚誣服即而聽之則一人者拾指皆被夾損<lb/>
兩踝皆被椎損又熟問之則危教授者實與尉司數人<lb/>
肆其慘毒如此本縣見其既無實跡而熊氏之家巳不<lb/>
勝其擾被箠之人亦巳傷重遂從而釋之未數日而被<lb/>
箠之人卒以傷重而死死者之子以聞於官訴其父之<lb/>
死乃為危教授之子所毆州委官騐之委有毆傷痕損<lb/>
<pb n="KR4d0285_WYG_027-8a"/>
但非致命致害耳危教授者復訴於州以為熊祥實教<lb/>
死者之子使之妄訴必欲追治熊祥州郡官吏畏其形<lb/>
勢牒巡尉兩司圍熊氏之屋如捕大盗一族數家盡室<lb/>
逃竄室廬器用雞羊狗彘百十年家業掃蕩無餘遂執<lb/>
其異居之弟姪繫累箠撻不勝其毒卒致死者之子於<lb/>
囹圄年方十六七鞭笞鍜鍊何所不可必欲以流罪加<lb/>
之熊祥方是時榦適以職事趨大府稟議及歸而獄巳<lb/>
成矣遂亟以公劄力稟太守方得少寛而無辜之弟姪<lb/>
<pb n="KR4d0285_WYG_027-8b"/>
拘繫巡檢司猶未得釋也因其陳詞復為備申本州方<lb/>
得脫免繼而郊祀之赦既下巡尉兩司尚復追捕熊祥<lb/>
不巳因熊祥之子陳詞又為備申方得追囘承捕之人<lb/>
而數家之被禍巳不啻如冦盗之至矣今危教授者又<lb/>
復訴於使府必欲重困其家使之流離轉徙盡據其産<lb/>
業而後巳若此之人不復顧士大夫廉恥之節而無復<lb/>
惻隱之心真所謂虎狼蛇蝎者也榦嘗㫁斯獄以為熊<lb/>
祥教人之子告其父之死虚實未可知假令有之亦因<lb/>
<pb n="KR4d0285_WYG_027-9a"/>
危教授誣告熊祥而發也巳死之人雖無致命痕傷亦<lb/>
因危教授之子所毆而死則危教授之父子與熊祥亦<lb/>
當均分其罪豈得倚恃官勢蔑視赦恩而健訟不巳乎<lb/>
竊見危教授專事脣吻日與城中破落把持士人數輩<lb/>
控脅本州官吏今者帥閫取索文案吏輩未必不掇移<lb/>
改换以惑有司之聽故因其子陳詞備録本縣文案具<lb/>
狀申使司併具短劄仰凟台聽欲乞併送清强官看定<lb/>
使形勢之家不得侵害閭里逺縣鄉民實荷生成之賜<lb/>
<pb n="KR4d0285_WYG_027-9b"/>
　　　申江西提刑辭差兼節幹<lb/>
榦今月初五日準提刑使司牒差榦兼權督捕節制司<lb/>
幹辦公事自念庸愚重䝉委遇恩深責重感極涕零况<lb/>
盗賊未弭憂顧方深𨽻職部封安敢辭避巳治辦行裝<lb/>
涓日就道而志念惶惑百慮熏心寢食俱廢實縁榦生<lb/>
長孤窮自弱冠以來貧賤奔走無一日寧齒髮早衰行<lb/>
年六十朝夕有溝壑之慮今欲使之驅馳戎馬精力不<lb/>
逮徒誤使令無補賛畫自膺民社之寄兩年於兹實與<lb/>
<pb n="KR4d0285_WYG_027-10a"/>
邑人情猶父子鋤治强梗撫安善良嵗事大祲民無饑<lb/>
色目今農事方興人方艱食一旦舎之而出于心誠有<lb/>
不安足未出門而姦吏頑民競起而害吾赤子矣顧瞻<lb/>
父老涕泗交頥竊伏自念冒當重寄初無靖難之才逺<lb/>
離職守决有殃民之慮濟時平難固使者之逺謀體國<lb/>
愛民尤仁人之深念以是輙敢控瀝愚悃乞於本路别<lb/>
差豪俊經濟之才以備使令庶榦得以苟安賤職撫字<lb/>
細民以至早禾成熟閭里稍安甘就斥逐以謝方命之<lb/>
<pb n="KR4d0285_WYG_027-10b"/>
罪實與邑人均被生成之賜<lb/>
榦伏自今月十六日拜領使帖繼承台翰之賜以屬吏<lb/>
之末辱在門下士之列重以桑梓之敬當王事多難之<lb/>
時選擇一路人物不以他屬而下及疵賤雖庸懦不武<lb/>
敢不踴躍以備使令然既稟命而復輟非敢有他榦疎<lb/>
繆不才冒昧試邑它無技巧一意字民上下相親情意<lb/>
交孚去嵗旱歉僅得半收承積年饑饉之餘無終嵗倉<lb/>
箱之積富啇巨室樂于興販利于高價多方禁遏人免<lb/>
<pb n="KR4d0285_WYG_027-11a"/>
艱食忽聞其將有逺行鄉落米價為之頓増不過月餘<lb/>
則饑餓流離剽掠之禍興矣臨川風俗素號健訟豪民<lb/>
猾吏動輒生事以害良民情偽萬端無所畏憚多方禁<lb/>
飭人免搔擾忽聞其將有逺行磨牙揺毒競肆吞噬不<lb/>
過月餘則乖争侵陵而善良不得安居矣蓋遏之乆者<lb/>
其洩必甚防之至者其毒必深此理勢之所必至也故<lb/>
其將行也老稚呼號若失其時而此情亦有不能自捨<lb/>
者故不得巳而冒威犯嚴有所控免也强冦為梗兩郡<lb/>
<pb n="KR4d0285_WYG_027-11b"/>
騷動事誠至重然一邑千萬家之赤子號呼慘戚亦豈<lb/>
得不為之動心乎况農事方興青黄未接三月四月之<lb/>
間最細民艱食之時尤有一日不可離者苟為不然則<lb/>
幕府之逸豈不勝作邑之勞幕府之尊豈不勝作邑之<lb/>
賤以某官體國忘家奉板輿陟險阻有所不憚榦以孑<lb/>
然之一身亦復何所憚而為是推避乎顧其職在字民<lb/>
而又與之相處多年於此乃於艱食之時捨之而去故<lb/>
於心有所不滿故欲就某官乞此不肖之一身以活一<lb/>
<pb n="KR4d0285_WYG_027-12a"/>
邑千萬家之赤子更望台慈少霽威嚴曲賜體察則不<lb/>
勝千萬之幸<lb/>
　　　新淦申轉運司乞依本軍例撥貼綱錢<lb/>
榦么麽小吏伏準使衙行下契勘本縣財賦出入巳具<lb/>
公狀及公劄申聞外竊惟台慈必有以存䘏下邑者今<lb/>
有目前最急切利害合行申稟者本縣嵗額苗米管催<lb/>
六萬餘石而起綱亦計米六萬餘石却於苗米之外要<lb/>
白陪水脚錢二萬二千餘貫昨來使司見得委無是窠<lb/>
<pb n="KR4d0285_WYG_027-12b"/>
名可出遂每嵗特支三千緡貼本縣起綱而臨江軍亦<lb/>
有貼支之數但臨江軍起綱計米五萬石却得使司錢<lb/>
四千貫是一萬石得錢八百貫本縣起綱六萬餘石却<lb/>
只得使司錢三千貫是一萬石只得錢五百貫也軍縣<lb/>
雖均受使司之賜而實有不均目今正是起發綱運之<lb/>
時而水脚錢無所從出若得且依軍例支給則本縣又<lb/>
得一千八百餘緡亦可少救倒懸之急欲乞台慈送僉<lb/>
㕔契勘向來支給不均之由特與一例支給使窮陋之<lb/>
<pb n="KR4d0285_WYG_027-13a"/>
邑一旦遂獲一千八百餘緡于使司所損甚微于縣計<lb/>
所補甚大是非深知縣道窮乏惻然以扶持興起為念<lb/>
者縣道亦不敢言使司亦不肯行失今不言是無可言<lb/>
之時也<lb/>
　　　申臨江軍乞減醋息錢<lb/>
榦不揆疎愚冐當繁劇日夜思念本縣敗壊之原皆出<lb/>
於財賦入少而出多蓋嘗計㑹一縣所收之數以供其<lb/>
費出每嵗常欠二萬緡故積之兩三年必是拖下本司<lb/>
<pb n="KR4d0285_WYG_027-13b"/>
起解錢物以致縣道狼狽不可支吾近者搜訪職田一<lb/>
事每年失䧟三四千緡巳具申使軍諸司外再以縣計<lb/>
考之有所謂供給錢者乃以醋錢支還每嵗亦數千緡<lb/>
不知醋錢者果何等錢耶若是縣道賣醋則不過五六<lb/>
百緡此外如保正户長入役與夫報牛騐買狀紙之屬<lb/>
皆動以納錢此豈為政者所宜取耶此等既不當取而<lb/>
支遣之數則不可闕此縣道之所以不可為也且如使<lb/>
軍供給一年計三千緡以州郡之供給縣道自當每月<lb/>
<pb n="KR4d0285_WYG_027-14a"/>
支解然不知其初作故敷在本縣如此之多而又不知<lb/>
清江新喻亦有此數耶榦竊見知軍寺簿所以存䘏縣<lb/>
道無不備至而榦又辱在門下士之列苟有可以寛一<lb/>
縣之計者又何苦緘黙而不言耶欲乞台慈詳榦所陳<lb/>
特賜軫念每月以其半就公使庫支送則本縣一嵗得<lb/>
減千餘緡不惟一時官吏實拜莫大之惠而新淦一邑<lb/>
將千百年受惠無窮也<lb/>
　　　申轉運司為曾縣尉不法豪横事<lb/>
<pb n="KR4d0285_WYG_027-14b"/>
榦不避斧鉞之誅輒為本縣揚名㫁金兩鄉諸都無辜<lb/>
之民祈哀請命於都運大著之前伏惟台慈少垂聽覽<lb/>
榦竊見當今仕宦作邑最難惴惴焉簿書期㑹之間尚<lb/>
未免譴訶之域豈敢奮不顧身與豪民為敵榦衰晚有<lb/>
二百指之累而無擔石之儲一旦罷去則展轉溝壑豈<lb/>
不畧知自愛竊念奉朝廷之命膺民社之寄而四境之<lb/>
内乃有倚恃豪俠呑䧟鄉民使之哀號怨憤無所赴愬<lb/>
為民父母安忍坐視儻或顧一身而不恤百姓則上負<lb/>
<pb n="KR4d0285_WYG_027-15a"/>
朝廷下負所學榦所以不得巳而有請焉竊見權臣專<lb/>
恣流毒生民摧抑忠良動揺兵革至其餘害延及州縣<lb/>
甚可痛也本縣某鄉某都有納粟得官新贑縣東尉曾<lb/>
千齡者本人家幹僕天姿狡險自開禧年間韓元卿為<lb/>
本縣知縣千齡知其黷貨無厭貪其勢熖可炙遂以厚<lb/>
貲與之結託以孤遺姪女與元卿之子結婚自此通家<lb/>
出入請求闗節千齡武斷鄉曲本自可畏加以結親縣<lb/>
官誰敢正視兩鄉幾都之人凡有膏腴之田地富厚之<lb/>
<pb n="KR4d0285_WYG_027-15b"/>
財貨或因致死公事或因盗賊行刼必多牽引使䧟其<lb/>
中然後控取財物為之救解或出牓貼占或假立契書<lb/>
鄉民俯首聽命莫敢與争文引追逮全類官府闗鎻禁<lb/>
繫無异犴獄兼併孤遺田産吞併寺觀財物兩三年間<lb/>
増置稅錢一二百貫而流離轉徙者不知其幾家蓄養<lb/>
幹僕劉雲卿之徒為之𤓰牙日夜漁獵人家物産千齡<lb/>
資幹僕之力幹僕憑千齡之勢而人家物産不歸之千<lb/>
齡則歸之幹僕矣謝庭玉以媚蘓師旦而横行於縣之<lb/>
<pb n="KR4d0285_WYG_027-16a"/>
内曽千齡以媚韓元卿而恣横於縣之外豈有國家之<lb/>
赤子乃得恣其戕賊而為之縣令者<graphic n="KR0870" url="https://raw.githubusercontent.com/kanripo/KR-Gaiji/master/images/KR0870.png" mimeType="image/png"/>俛首而不敢問<lb/>
乎是皆有所憑藉其威勢以至此也國家至仁䕶惜民<lb/>
命海涵春育不忍一物之失所挾刃以殺人持杖以行<lb/>
刼枉法而受贓重者處死次亦徒流如曽千齡者侵害<lb/>
貧民使之死亡離散與殺人何異强奪人家物業與刼<lb/>
盗何異誣人以罪而取其財物與枉法受贓何異而官<lb/>
府不問法令不加擁高貲據大第歌童舞女美衣鮮食<lb/>
<pb n="KR4d0285_WYG_027-16b"/>
以匹夫而享公侯之奉則豪横之徒又何苦而不為惡<lb/>
耶方今朝廷清明賢使者當路似此等輩自不應使之<lb/>
漏網苟黙而不言亦何面目以見一縣之百姓謹以人<lb/>
户詞訴巳結絶未絶結者具録申聞欲望台慈備榦所<lb/>
陳申奏朝廷上追曽千齡及幹僕劉雲卿李彦端毛舜<lb/>
祥輩置獄根勘抄估家財編竄逺方自此豪强歛戢善<lb/>
良安業一邑生靈感恩戴德無有窮巳<lb/>
　　　安豐申朝省辨郭知軍誣罔事仍丐祠<lb/>
<pb n="KR4d0285_WYG_027-17a"/>
榦一介愚賤無足比數昨䝉朝廷過聽特賜㧞擢俾倅<lb/>
安豐到任以來但知體國憂邉不敢欺君利已委是與<lb/>
本軍知軍意見不合今月初五日準省劄以安撫司申<lb/>
守倅不和遂有改除之命以榦孤寒不能量度事勢又<lb/>
不能同流合汙邊庭之間乃有不和之名自應誅斥今<lb/>
乃復得本職易地大府朝廷寛恩何以稱塞然帥司所<lb/>
申乃在徐師㸃結集之後竊恐本軍妄有陳述變亂是<lb/>
非而帥司聽信未得其實則亦有不敢不辨者今姑摭<lb/>
<pb n="KR4d0285_WYG_027-17b"/>
其實而言之有水軍張統制以片紙報正統制王文中<lb/>
稱木子兄弟三人欲結集人渡淮取夀州王文中以告<lb/>
太守太守遣人相聞巳而王文中亦來稱木子者李明<lb/>
李顯等三兄弟也榦遂呼㕔吏問以州郡作如何處置<lb/>
答云州郡差范苪再遇皆不敢往榦與三李兄弟相識<lb/>
李明尤熟州郡既無人可遣而事巳彰露聞郡城之中<lb/>
亦有預謀者榦遂遣㕔吏告太守請自往捕之太守又<lb/>
遣都吏囘傳語榦遂驅車出門衝冐風雨由大路西行<lb/>
<pb n="KR4d0285_WYG_027-18a"/>
先遣人往諭李家兄弟以榦出巡鋪約來相見又遣本<lb/>
㕔獄子吕俊取小路沿淮行蓋恐其徒有自小路來者<lb/>
行十五里相㑹於青岡城吕俊報云李顯李大用張俊<lb/>
三人巳取小路入軍城榦亟遣吕俊持批與都吏令稟<lb/>
太守遣人同吕俊就城捕之榦即復行十五里至永夀<lb/>
館李明者亦來榦遂與偕囘軍城當得都吏申狀稱得<lb/>
所批後方捕得李顯等三人當行勘問稱是士人徐師<lb/>
㸃專知李珒百姓高德為謀首遂併就城捕得徐師㸃<lb/>
<pb n="KR4d0285_WYG_027-18b"/>
等榦既約李明入城亟遣人告太守併取以送獄又次<lb/>
日方捕得聞青之徒數人又次日方捕得高得蓋徐師<lb/>
㸃者為軍學講書獄官嘗用之作四六又與本軍吏輩<lb/>
厚善遂交薦於太守太守愛其才為其所愚日與之飲<lb/>
酒於宅堂或至後園情好之宻同官莫及也遂委之修<lb/>
圖經學中士人力言於太守以為其人無行不可與交<lb/>
太守不信也徐師㸃乃自稱太守館客因與李珒謀紿<lb/>
李顯等曰太守實使我為此舉也淮鄉愚民習戰鬭喜<lb/>
<pb n="KR4d0285_WYG_027-19a"/>
功名遂信之李顯以告其弟李明李明告以不可輕信<lb/>
須是有本軍文字方可去其徒疑之者遂以告水軍張<lb/>
統領李顯亦疑之遂以是日入軍城審其事以致捉獲<lb/>
然則因太守為徐師㸃所愚而後有是事因李明之却<lb/>
其兄而其事始露因榦之遣吕俊方捉得李顯等三人<lb/>
因勘李顯方捉敗徐師㸃李珒其事甚明也既敗獲之<lb/>
次日榦以為州郡無城壁其徒實繁恐有不測莫若將<lb/>
一行人解帥司庶得寧静太守不聽又次日帥司有帖<lb/>
<pb n="KR4d0285_WYG_027-19b"/>
來取李明蓋太守申帥司妄以李明為首也次日往見<lb/>
太守問以發遣李明太守答以不發榦退而訪之兩獄<lb/>
則徐師㸃獨禁州獄而李明之徒皆禁司理院徐師㸃<lb/>
畧不加箠楚而李顯之徒日夜拷打蓋太守與獄官及<lb/>
吏輩皆諱其與徐師㸃往來欲以李顯為謀首而出徐<lb/>
師㸃之罪故初申朝廷及制司皆敢妄以李顯為首名<lb/>
而置徐師㸃於五六人之後其情狀可見矣榦以為州<lb/>
郡小事所不必問至於事干人命則亦不容坐視亟以<lb/>
<pb n="KR4d0285_WYG_027-20a"/>
書禱帥司乞取一行人赴帥司根勘又兩日帥司遣强<lb/>
勇軍二十人來取徐師㸃等州郡又不發乃日夜將李<lb/>
顯等煆煉榦呼兩獄官而責之且諭以禍福仍令獄吏<lb/>
供所勘情節果皆倒置首謀者反輕詿誤者反重榦又<lb/>
往見太守太守方云帥座見某不發人甚怒答書云州<lb/>
郡尚欲有權帥司豈得無權若更不發來只得申朝廷<lb/>
求去頃之即將一行人解帥司李顯之徒被箠楚者皆<lb/>
不能行而徐師㸃則怡然也其私意横生不遵王法如<lb/>
<pb n="KR4d0285_WYG_027-20b"/>
此向使榦不力爭帥司不取上則李顯之徒必為獄官<lb/>
所殺以滅其口而徐師㸃反得清脫矣身為貳郡似此<lb/>
等事若不力爭豈不負朝廷使令之意榦丱角以來承<lb/>
父師之訓恪守誠實幸不得罪於鄉黨若不辨白何以<lb/>
自明欲乞鈞慈特賜憐念先為敷奏念榦衰病改畀祠<lb/>
祿退歸田里免至為所傾䧟仍下行制帥兩司審實其<lb/>
事如榦所陳得實庶幾不至得罪公議如有一字不實<lb/>
乞將榦勒停貶竄以為欺罔之戒亦不敢辭<lb/>
<pb n="KR4d0285_WYG_027-21a"/>
　　　申安撫司給武定將校俸<lb/>
榦竊見丙寅丁夘間淮上有警㳂江諸軍悉巳渡江防<lb/>
城之兵僅足守城兩淮數千里不為敵所據則皆盗賊<lb/>
之區蕩然無一卒持兵而誰何者朝廷招收淮西雄淮<lb/>
軍使之捍禦然後敵騎不敢衝突盗賊不敢縱横其功<lb/>
不為小矣講和之後改刺武定朝廷廩給又不足以餉<lb/>
之既聚之後難以復散大帥龍圖郎中為之經畫區處<lb/>
行伍之卒各厚給楮劵使之復業部轄之人亦皆補奏<lb/>
<pb n="KR4d0285_WYG_027-21b"/>
官資使之入仕一旦帖然各安其所此等皆平日豪俠<lb/>
之徒不徒官司既免饋餉之費而此曹亦無怨望之憂<lb/>
至其感激朝廷大府恩德淪於骨髓使猝有緩急亦可<lb/>
以一呼而復合誠以朝廷雖嘗用我而未嘗有負於我<lb/>
也然其部轄補官之人分𨽻諸郡每郡二人每人請給<lb/>
多者百餘千少者數十千而止皆有專降指揮州郡之<lb/>
間豈可不顧惜事體為朝廷辦此小費哉奉苞苴飾厨<lb/>
傳遊謁伎術之徒動捐數百千有所不顧而於執干戈<lb/>
<pb n="KR4d0285_WYG_027-22a"/>
衛社稷者乃靳惜若此何哉榦被命此來所歴州郡凡<lb/>
數處其徒皆來相訪莫不涕泣飲恨以為諸郡不肯支<lb/>
給全俸每月量給二三十千吏輩管請之人除尅之外<lb/>
所得無幾僦屋以居雇人以充僕使一月之入不足以<lb/>
供一月之用棄妻孥離墳墓失田園之業所望者俸給<lb/>
耳而微薄如此淮人質實於江南無復相識又不能經<lb/>
營闗節哀鳴官吏不過塊守旅舎有類拘囚衣服藍縷<lb/>
意氣蕭索豈不重失淮人之心哉向來所募大率皆安<lb/>
<pb n="KR4d0285_WYG_027-22b"/>
豐濠梁之人而安豐為尤多其諳習邊事忠勇可用大<lb/>
軍所不能及豈宜惜此小費而不以慰兩淮忠義之徒<lb/>
哉欲乞使府詳酌利害申聞朝省行下諸郡立限一月<lb/>
並將拖下請給盡數支還以後並須按月全給仍占空<lb/>
閒寺舎與之居止量差人從與之使令如有違戾去處<lb/>
致有詞訴重行按治庶幾淮民感激恩德可備異日之<lb/>
用<lb/>
　　　申乞築安豐城壁事<lb/>
<pb n="KR4d0285_WYG_027-23a"/>
榦一介庸愚加以衰病過䝉朝廷擢貳邊郡以君命之<lb/>
嚴不敢控辭巳冐昧供職天假之幸郡守賢明軍民相<lb/>
安榦之不肖得以一切奉承苟逃曠敗但到任以來竊<lb/>
聞本軍巳曽申請乞錢三十萬貫修浚城池近又聞朝<lb/>
廷巳從其請以太守憂勞邊事如此之勤朝廷俯從外<lb/>
郡所請如此之速榦適有巳見若不控陳深慮有負使<lb/>
令榦竊見安豐為郡最為要地前後北方用師侵犯兩<lb/>
淮未有不先犯安豐者蓋兩淮形勢西則有山嶺之阻<lb/>
<pb n="KR4d0285_WYG_027-23b"/>
東則有湖濼之險惟安豐處地四平畧無限隔若安豐<lb/>
可守則廬和舒靳皆可無慮故自古城池最為堅峻以<lb/>
周世宗之英武將兵數十萬親至城下累年而不㧞亦<lb/>
足以見古人恃此以為兩淮要地蓋兩淮者江南之藩<lb/>
蔽而安豐又為淮西之藩蔽也是豈可不深加之意乎<lb/>
今城壁摧毁高不及二丈薄或四五尺若但以三十萬<lb/>
緡裝砌乳頭恐不足以為險固而適所以虚耗錢物貽<lb/>
禍生靈也古人以城郭為金城蓋以堅實不可攻也今<lb/>
<pb n="KR4d0285_WYG_027-24a"/>
但裝乳頭以為外觀而城不包砌是豈足以為固耶鵞<lb/>
車洞子一達其下則百碎而不可支持矣况欲裝砌乳<lb/>
頭則亦勢必填築舊城令其方正旋挑新土以益舊土<lb/>
而無磚以為之限春雨淋漓東摧西仆亦不待攻而先<lb/>
毁矣則三十萬緡皆為虚費不但虚費三十萬緡而巳<lb/>
每嵗摧壊則每嵗整葺為州郡之害無有窮巳若但費<lb/>
錢猶可言也民愚無知以為安豐有城勢必復業既不<lb/>
可守豈不有誤百姓朝廷憂念邊事亦欲恃以為固既<lb/>
<pb n="KR4d0285_WYG_027-24b"/>
不可恃一旦有急豈不重勞顧憂此榦所以彷徨歎息<lb/>
不得巳而有言也安豐之形勢在於兩淮與襄陽等襄<lb/>
陽之城如此牢壯而安豐之城如此滅裂殆所未曉也<lb/>
區區之愚欲望鈞慈因太守之賢明更與行下制司帥<lb/>
司再與相度不惜重費盡行築砌以壯形勢以惠邊民<lb/>
實宗社無窮之計榦身為貳郡越職而言誠為有罪若<lb/>
隱忍不言異日誤事為罪尤大故敢僣越言之<lb/>
　勉齋集巻二十七<lb/>
</p>
<p>
</p>
  </div>
</body>
</text>
</TEI>