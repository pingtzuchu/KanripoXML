<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>勉齋集巻三十六</head>
    <p>
<pb n="KR4d0285_WYG_036-1a"/>
欽定四庫全書<lb/>
　勉齋集巻三十六　　　　　宋　黄榦　撰<lb/>
　　行狀<lb/>
　　　朝奉大夫文華閣侍制贈寶謨閣直學士通議<lb/>
　　　　大夫謚文朱先生行狀<lb/>
　　曾祖絢故不仕　妣汪氏<lb/>
　　祖森故贈承事郎　妣程氏贈孺人<lb/>
　　父松故前任承議郎守尚書吏部貟外郎兼史館<lb/>
<pb n="KR4d0285_WYG_036-1b"/>
　　　校勘累贈通議大夫妣孺人祝氏贈碩人<lb/>
　本貫徽州婺源縣永平鄉松巖里<lb/>
先生姓朱氏諱熹字仲晦甫朱氏為婺源著姓以儒名<lb/>
家世有偉人吏部公甫冠擢進士第入舘為尚書郎兼<lb/>
史事以不附和議去國文章行義為學者師號韋齋先<lb/>
生有文集行於世吏部公因仕入閩至先生始寓建之<lb/>
崇安五夫里今居建陽之考亭先生以建炎四年九月<lb/>
十五日午時生南劍尤溪之寓舍㓜頴悟莊重能言韋<lb/>
<pb n="KR4d0285_WYG_036-2a"/>
齋指示曰此天也問曰天之上何物韋齋異之就傅授<lb/>
以孝經一閲封之題其上曰不若是非人也嘗從羣兒<lb/>
戲沙上獨端坐以指畫沙視之八卦也少長厲志聖賢<lb/>
之學於舉子業初不經意年十八貢於鄉登紹興十八<lb/>
年進士第以左廸功郎主泉州同安簿蒞職勤敏纎悉<lb/>
必親郡縣長吏事倚以决苟利於民雖勞無憚職兼學<lb/>
事選邑之秀民充弟子員訪求名士以為表率日與講<lb/>
説聖賢脩巳治人之道年方踰冠聞其風者巳知學之<lb/>
<pb n="KR4d0285_WYG_036-2b"/>
有師而尊慕之厯四考罷歸以奉親講學為急二十八<lb/>
年請奉祠監潭州南嶽廟明年召赴行在言路有託抑<lb/>
奔競以沮之者遂以疾辭三十二年祠秩滿再請孝宗<lb/>
即位復因其任㑹有詔求直言因上封事其畧言聖躬<lb/>
雖未有闕失而帝王之學不可以不熟講朝政雖未有<lb/>
闕遺而脩攘之計不可以不早定利害休戚雖不可徧<lb/>
以疏舉然本原之地不可以不加意陛下毓徳之初親<lb/>
御簡策不過諷誦文辭吟咏情性比年以來欲求大道<lb/>
<pb n="KR4d0285_WYG_036-3a"/>
之要又頗留意於老子釋氏之書記誦詞藻非所以探<lb/>
淵源而出治道虚無寂滅非所以貫本末而立大中帝<lb/>
王之學必先格物致知以極夫事物之變使義理所存<lb/>
纎悉畢照則自然意誠心正而可以應天下之務次言<lb/>
今日之計不過脩政事謹邊防然計不時定者講和之<lb/>
説疑之也金人於我有不共戴天之讐則不可和也義<lb/>
理明矣知義理之不可為而猶為之以有利而無害也<lb/>
以臣策之所謂和者有百害而無一利何苦而必為之<lb/>
<pb n="KR4d0285_WYG_036-3b"/>
願疇咨大臣摠攬羣策鑒失之之由求應之之術㫁以<lb/>
義理之公參以利害之實閉關絶約任賢使能立紀綱<lb/>
厲風俗使吾脩政攘夷之外了然無一毫可恃為遷延<lb/>
中巳之資而不敢懐頃刻自安之意然後將相軍民無<lb/>
不曉然知陛下之志更相激厲以圖事功數年之外志<lb/>
定氣飽國富兵强視吾力之强弱觀彼釁之淺深徐起<lb/>
而圖之中原故地不為吾有而將焉徃次言四海利病<lb/>
係斯民之休戚斯民休戚係守令之賢否監司者守令<lb/>
<pb n="KR4d0285_WYG_036-4a"/>
之綱朝廷者監司之本欲斯民之得其所本原之地亦<lb/>
在朝廷而巳今之監司姦贓狼藉肆虐以病民者莫非<lb/>
宰執臺諌之親舊賔客其巳失勢者既按見其交私之<lb/>
狀而斥去之尚在勢者豈無其人顧陛下無自而知之<lb/>
耳明年改元隆興復召辭不許即入對其一言大學之<lb/>
道在乎格物以致其知盖有是物必有是理然理無形<lb/>
而難知物有迹而易觀故因是物以求之使其理瞭然<lb/>
於心目之間而無毫髮之差則應乎事者自無毫髮之<lb/>
<pb n="KR4d0285_WYG_036-4b"/>
繆陛下雖有生知之性髙世之行而未嘗隨事以觀理<lb/>
故天下之理多所未察未嘗即理以應事故天下之事<lb/>
多有未明是以舉措之間動渉疑貳聼納之際未免蔽<lb/>
欺平治之效所以未著由不講乎大學之道而溺心於<lb/>
淺近虚無之過其二言君父之讐不與共戴天乃天之<lb/>
所覆地之所載凡有君臣父子之性者發於至痛不能<lb/>
自巳之同情而非專出於一巳之私然則今日所當為<lb/>
者非戰無以復讐非守無以制勝是皆天理之同然非<lb/>
<pb n="KR4d0285_WYG_036-5a"/>
人欲之私忿也末言古先聖王制御邊陲之道其本不<lb/>
在乎威强而在乎徳業其任不在乎邊境而在乎朝廷<lb/>
其具不在乎兵食而在乎紀綱今日諌諍之塗尚壅佞<lb/>
倖之勢方張爵賞易致而威罰不行民力巳殫而國用<lb/>
未節則徳業未可謂脩朝廷未可謂正紀綱未可謂立<lb/>
凡古先聖王所以强本折衝威制邊陲之道皆未可謂<lb/>
備三劄所陳不出封事之意而加剴切焉先生以為制<lb/>
治之原莫急於講學經世之務莫大於復讐至於徳業<lb/>
<pb n="KR4d0285_WYG_036-5b"/>
成敗則决於君子小人之用舍故於奏對復申言之盖<lb/>
學有定見事有定理而措之於言者如此除武學博士<lb/>
待次乾道改元促就職既至以時相方主和議請監南<lb/>
嶽廟以歸三年差充樞宻院編修官待次五年三促就<lb/>
職㑹魏掞之以布衣召為國子録因論曽覿而去遂力<lb/>
辭先生嘗兩進絶和議抑佞倖之戒言既不行雖擢用<lb/>
狎至不敢就出處之義凛然有不可易者尋丁内艱六<lb/>
年復召以未終䘮辭七年既免䘮復召以禄不及養辭<lb/>
<pb n="KR4d0285_WYG_036-6a"/>
四年之間辭者六九年有㫖安貧守道亷退可嘉特改<lb/>
合入官主管台州崇道觀先生以改秩畀祠皆進賢賞<lb/>
功優老報勤之典今無故驟得之求退得進於義未安<lb/>
再辭淳熈元年又再辭上意愈堅始拜命改宣教郎奉<lb/>
祠二年除秘書郎先生以改官之命正以嘉其亷退今<lb/>
乃冐進擢之寵是左右望而罔市利力辭時上諭大臣<lb/>
欲奬用亷退執政以先生為言故有是命㑹有言虚名<lb/>
之士不可用者以故再辭即從其請主管武彛山冲佑<lb/>
<pb n="KR4d0285_WYG_036-6b"/>
觀五年差權發遣南康軍事辭者四始之任先生自同<lb/>
安歸奉祠家居幾二十年間闗貧困不以屬心涵養充<lb/>
積理明義精見之行事者益霈然矣至郡懇惻愛民如<lb/>
巳隐憂興利除害惟恐不及屬邑星子土瘠税重乞從<lb/>
蠲减章凡五六上嵗值不雨講求荒政凡請於朝言無<lb/>
不盡官物之檢放倚閣蠲减除豁帶納如秋苖夏税木<lb/>
炭月樁經總制錢之屬各視其邑目為之條奏或至三<lb/>
四不得請不巳并奏請截留綱運乞轉運常平兩司發<lb/>
<pb n="KR4d0285_WYG_036-7a"/>
錢米充軍糧備賑濟申嚴鄰路㫁港遏糴之禁選官吏<lb/>
授以方略俾視境内具知荒歉分數戸口多寡蓄積虚<lb/>
實通商勸分多所全活其設施次第人争傳録以為法<lb/>
訖事奏乞依格推賞納粟人者凡數四郡濵大江舟艤<lb/>
㟁者遇大風輒淪溺因募饑民築堤捍舟民脱於饑舟<lb/>
患亦息先生視民如傷至姦豪侵擾細民撓法害政者<lb/>
懲之不少貸由是豪强歛戢里閭安靖數詣郡學引進<lb/>
士子與之講論訪白鹿洞書院遺址奏復其舊又奏乞<lb/>
<pb n="KR4d0285_WYG_036-7b"/>
賜書院敇額及髙宗御書石經版本九經註疏等書者<lb/>
至再每休沐輒一至諸生質疑問難誨誘不倦退則相<lb/>
與徜徉泉石間竟日乃反又求栗里陶靖節之居西澗<lb/>
劉屯田之墓孝子熊仁贍之閭旌顯之猶以不得悉行<lb/>
其志為恨明年詔監司郡守條具民間利病遂上疏言<lb/>
天下之大務莫大於䘏民䘏民之本又在人君正心術<lb/>
以立紀綱今日民間特以税重為苦正縁二嵗之入朝<lb/>
廷盡取以供軍而州縣無復贏餘則不免於二税之外<lb/>
<pb n="KR4d0285_WYG_036-8a"/>
别作名色巧取於民今民貧賦重若不討軍實去浮冗<lb/>
則民力决不可寛惟有選將吏覈兵籍可以節軍實開<lb/>
廣屯田可以益軍儲練習民兵可以益邊備今日將帥<lb/>
之選率皆膏粱子弟厮役凡流所得差遣為費巳是不<lb/>
貲到軍之日惟望掊歛刻剥以償債負總餽餉之任者<lb/>
亦皆倚附幽隂交通貨賂其所驅催東南數十郡之脂<lb/>
膏骨髓名為供軍而輦載以輸權幸之門者不可以數<lb/>
計然則欲討軍實以紓民力必盡反前之所為然後乃<lb/>
<pb n="KR4d0285_WYG_036-8b"/>
可革也授將印委利權一出於朝廷之公議則可以絶<lb/>
苞苴請托之私而刻剥之風可革務求忠勇沉毅實經<lb/>
行陣之人則可以革輕授非才之弊而軍士畏愛蒐閲<lb/>
以時竄名冗食者不得容其間又擇老成忠實通曉兵<lb/>
農之務者使領屯田之事付以重權責其乆任則可以<lb/>
漸省列屯坐食之兵稍捐列郡供軍之數軍籍既覈屯<lb/>
田既成兵民既練州縣事力既紓然後可以禁其苛斂<lb/>
責其寛恤庻幾窮困之民得保生業無復流移漂蕩之<lb/>
<pb n="KR4d0285_WYG_036-9a"/>
患所謂端其本在於正心術以立紀綱者盖天下之紀<lb/>
綱不能以自立必人主之心術公平正大無偏黨反側<lb/>
之私然後紀綱有所繫而立君心不能以自正必親賢<lb/>
臣逺小人講明義理之歸閉塞私邪之路然後乃可得<lb/>
而正今宰相臺省師傅賔友諌諍之臣皆失其職而陛<lb/>
下所與親宻謀議者不過一二近習之臣此一二小人<lb/>
者上則蠱惑陛下之心志使陛下不信先王之大道而<lb/>
説於功利之卑説不樂莊士之讜言而安於私<graphic n="KR0591" url="https://raw.githubusercontent.com/kanripo/KR-Gaiji/master/images/KR0591.png" mimeType="image/png"/>之鄙<lb/>
<pb n="KR4d0285_WYG_036-9b"/>
態下則招集天下士大夫之嗜利無恥者文武彚分各<lb/>
入其門所喜則隂為引援擢寘清顯所惡則宻行訾毁<lb/>
公肆擠排交通貨賂則所盗者皆陛下之財命卿置將<lb/>
則所竊者皆陛下之柄陛下所謂宰相師傅賔友諌諍<lb/>
之臣或反出入其門墻承望其風㫖其幸能自立者亦<lb/>
不過齪齪自守而未嘗敢一言以斥之其甚畏公論者<lb/>
乃略能驚逐其徒黨之一二既不能深有所傷而終亦<lb/>
不敢明言以擣其囊槖窟穴之所在勢成威立中外靡<lb/>
<pb n="KR4d0285_WYG_036-10a"/>
然向之使陛下之號令黜陟不復出於朝廷而出於此<lb/>
一二人之門名為陛下之<graphic n="KR0870" url="https://raw.githubusercontent.com/kanripo/KR-Gaiji/master/images/KR0870.png" mimeType="image/png"/>㫁而實此一二人者隂執<lb/>
其柄盖其所壊非獨壊陛下之紀綱乃併與陛下所以<lb/>
立紀綱者而壊之則民又安可得而恤財又安可得而<lb/>
理軍政何自而脩土宇何自而復宗廟之讐恥又何時<lb/>
而可雪耶先生在任嘗用劄子奏事後因諌臺言用劄<lb/>
子非舊制遂奏乞罷黜又以致人戸逃移自劾者再以<lb/>
疾請奉祠者五將滿除江西提舉常平茶鹽事待次初<lb/>
<pb n="KR4d0285_WYG_036-10b"/>
廟堂議遣先生使蜀上意不欲其逺去故有是命詔以<lb/>
脩舉荒政民無流殍除直秘閣凡三辭皆以前所奏納<lb/>
粟人未推賞難以先被恩命㑹浙東大饑易提舉浙東<lb/>
常平茶鹽事時民已艱食即日單車就道復以南康納<lb/>
粟人未推賞辭職名且乞奏事之任納粟賞行遂受職<lb/>
名入對其一言陛下臨御二十年間水旱盗賊略無寧<lb/>
嵗意者徳之崇未至於天與業之廣未及於地與政之<lb/>
大者有未舉而小者無所繫與刑之逺者或不當而近<lb/>
<pb n="KR4d0285_WYG_036-11a"/>
者或幸免與君子有未用而小人有未去與大臣失其<lb/>
職而賤者竊其柄與直諒之言罕聞而謟諛者衆與徳<lb/>
義之風未著而汙賤者騁與貨賂或上流而恩澤不下<lb/>
究與責人或巳詳而反躬有未至與夫必有是數者然<lb/>
後足以召災而致異其二言陛下即政之初盖嘗選建<lb/>
英豪任以政事不幸其間不能盡得其人是以不復廣<lb/>
求賢哲而姑取軟熟易制之人以充其位於是左右私<lb/>
䙝使令之賤始得以奉燕間備驅使而宰相之權日輕<lb/>
<pb n="KR4d0285_WYG_036-11b"/>
又慮其勢有所偏而因重以壅巳也則時聼外廷之論<lb/>
將以隂察此軰之負犯而操切之陛下既未能循天理<lb/>
公聖心以正朝廷之大體則固巳失其本矣而又欲兼<lb/>
聼士大夫之公言以為駕馭之術則士大夫之進見有<lb/>
時而近習之從容無間士大夫之禮貎既莊而難親其<lb/>
議論又苦而難入近習便辟側媚之態既足以蠱心志<lb/>
其胥吏狡猾之術又足以眩聦明此其生熟甘苦既有<lb/>
所分恐陛下未及施其駕馭之術而先墮其數中矣是<lb/>
<pb n="KR4d0285_WYG_036-12a"/>
以雖欲㣲抑此軰而此軰之勢日重雖欲兼采公論而<lb/>
士夫之勢日輕重者既挾其重以竊陛下之權輕者又<lb/>
借力於所重以為竊位固寵之計中外相應更濟以私<lb/>
日徃月來浸淫耗蝕使陛下之徳業日隳綱紀日壊邪<lb/>
佞充塞貨賂公行兵愁民怨盗賊間作災異數見饑饉<lb/>
薦臻羣小相挻人人皆得滿其所欲惟有陛下了無所<lb/>
得而國家顧乃獨受其弊其三言捄荒利害如州縣旱<lb/>
傷早行檢放從實蠲减勸諭人戸賑糶務得其平納粟<lb/>
<pb n="KR4d0285_WYG_036-12b"/>
之人早行推賞所納米數仍减其半乞撥豐儲倉米三<lb/>
十餘萬石以備濟糶州縣新舊官物並且住催紹興丁<lb/>
身等錢預行蠲放及免米商力勝税錢量立賞格官吏<lb/>
違慢者奏劾昏病者别與差遣仍選差得替待闕宫廟<lb/>
持服官員時暫管幹其四言水旱三分以上第五等戸<lb/>
免檢並放五分以上第四等戸依此施行乞行著令及<lb/>
請頒行社倉條約於諸路其五言紹興和買乞議革其<lb/>
弊其六言南康嘗乞蠲减星子租税有司拒以對補吝<lb/>
<pb n="KR4d0285_WYG_036-13a"/>
細鄙狹不達大體其七言白鹿書院請賜書額先生所<lb/>
對奏劄凡七其一二皆自書以防宣泄又以南康所上<lb/>
封事繕冩成册用袋重封於閤門投進後五劄亦有非<lb/>
一時捄荒之急者當倥偬不暇給之際而憂深慮逺從<lb/>
容整暇盖急於捄民罄竭忠悃不敢有所隐也先生所<lb/>
居之鄉毎嵗春夏之交豪戸閉糴牟利細民發廪强奪<lb/>
動相賊殺幾至挺變先生嘗率鄉人置社倉以賑貸之<lb/>
米價不登人得安業至是乞推行之白鹿書院事本不<lb/>
<pb n="KR4d0285_WYG_036-13b"/>
暇及前期執政使人諭以且宜勿言先生因念主上未<lb/>
必有鄙薄儒生之意而大臣先為此言不可及對卒言<lb/>
之上委曲訪問悉從其請先生初拜命即移書他郡募<lb/>
米商蠲其征及至客舟之米巳輻凑復以入奏荒政數<lb/>
事推廣條上情詞懇惻條目詳宻日與僚屬寓公鈎訪<lb/>
民隐至廢寢食分畫既定按行所部窮山長谷靡所不<lb/>
到拊問存恤所活不可勝計毎出皆乗單車展徒從所<lb/>
厯雖廣而人不知郡縣官吏憚其風采倉皇驚懼常若<lb/>
<pb n="KR4d0285_WYG_036-14a"/>
使者壓其境至有自引去者由是所部肅然而尤以戢<lb/>
盗捕蝗興水利為急大扺措畫悉如南康時而心用尤<lb/>
苦初奏紹興和買之弊至是乞先與痛减嵗額然後用<lb/>
貫頭科敷惟慮真下戸受其弊則請參用髙下等第均<lb/>
敷及减免下戸丁錢以優之又乞免台州丁錢至於差<lb/>
役利害亦嘗條具數千言申省義役之法則乞令均出<lb/>
義田罷去役首免排役此官差保正副長輪收義田仍<lb/>
令上戸兼充戸長又乞取㑹福建下四州見行産鹽法<lb/>
<pb n="KR4d0285_WYG_036-14b"/>
行於本路沿海四州又乞依處州見行之法改諸郡酒<lb/>
坊為萬戸於捄荒之餘猶悉及他事以為經乆之計先<lb/>
生猶以徒費大農數十萬緡無以全活一道饑民自劾<lb/>
又以前後奏請多見抑却幸而從者又率稽緩後時無<lb/>
益於事蝗旱相仍不勝憂憤復奏言為今之計獨有㫁<lb/>
自聖心沛然發號責躬求言然後君臣相戒痛自省改<lb/>
其次惟有盡出内庫之錢以供大禮之費為收糴之本<lb/>
詔戸部無得催理舊欠詔諸路漕臣遵依條限檢放税<lb/>
<pb n="KR4d0285_WYG_036-15a"/>
租詔宰臣沙汰被災路分州軍監司守臣之無狀者遴<lb/>
選賢能責以荒政庻幾猶足以下結人心消其乗時作<lb/>
亂之意不然臣恐所憂者不止於餓殍而在於盗賊䝉<lb/>
其害者不止於官吏而上及於國家也復上時宰書云<lb/>
朝廷愛民之心不如惜費之甚是以不肯為極力救民<lb/>
之事明公憂國之念不如愛身之切是以但務為阿諛<lb/>
順㫖之計然民之與財孰輕孰重身之與國孰大孰小<lb/>
財散猶可復聚民心一失則不可復收身危猶可復安<lb/>
<pb n="KR4d0285_WYG_036-15b"/>
國勢一傾則不可復正至於民散國危而措身無所則<lb/>
其所聚有不為大盗積者耶九年以賑濟有勞進直徽<lb/>
猷閣辭台守唐仲友與時相王淮同里為姻家遷江西<lb/>
憲未行先生行部訟者紛然得其姦贓偽造楮弊等事<lb/>
劾之時乆旱而雨奏上淮匿不以聞仲友亦自辯且言<lb/>
弟婦王氏驚悸病篤論愈力章至十上事下紹興府鞫<lb/>
之獄具情得乃奪其新命授先生先生以為是蹊田而<lb/>
奪之牛辭不拜遂歸尋令兩易江東辭及辭職名具言<lb/>
<pb n="KR4d0285_WYG_036-16a"/>
唐仲友雖寢新命巳具之獄竟釋不治則是所按不實<lb/>
難以復沾恩賞並不許受職名再辭新任且乞奉祠言<lb/>
所劾贓吏黨與衆多並當要路大者宰制斡旋於上小<lb/>
者馳騖經營於下若其加害於臣不遺餘力則逺至師<lb/>
友淵源之所自亦復無故横肆觗排為臣之計惟有乞<lb/>
身就閒或可少紓患害時從臣有奉時相意上疏毁程<lb/>
氏之學以隂詆先生者故有是言十年差主管台州崇<lb/>
道觀先生守南康使浙東始得行其所學巳試之效卓<lb/>
<pb n="KR4d0285_WYG_036-16b"/>
然而卒不果用退而奉崇道雲臺鴻慶之祠者五年自<lb/>
是海内學者尊信益衆十四年除提㸃江西刑獄公事<lb/>
待次以疾辭不許遂拜命十五年促奏事又以疾辭不<lb/>
許遂行又以疾請奉祠者再淮罷相遂力疾入奏首言<lb/>
近年以來刑獄不當輕重失宜甚至涉於人倫風化之<lb/>
重者有司議刑亦從流宥之法則天理民彛幾何不至<lb/>
於冺滅又言州郡獄官乞注有舉主闗陞及任滿銓試<lb/>
第二等以上人常調闗陞及省部胥吏並不得注擬若<lb/>
<pb n="KR4d0285_WYG_036-17a"/>
縣獄則專委之令或不得人則無所不至亦望令縣丞<lb/>
或主簿同行推訊又言提刑司管催經總制錢起於宣<lb/>
和末年倉卒用兵權宜措畫其始亦但計其出納之實<lb/>
數而隨以取之及紹興經界民間投印違限契約所入<lb/>
倍於常嵗自後遂以是年為額而立為比較之説甚至<lb/>
災傷檢放倚閣錢米巳無所入而經總制錢獨不豁除<lb/>
州縣之煎熬何日而少紓斯民之愁難何時而少息又<lb/>
言江西諸州科罰之弊至其末篇乃言陛下即位二十<lb/>
<pb n="KR4d0285_WYG_036-17b"/>
有七年而因循荏苒無尺寸之效可以仰酬聖志嘗反<lb/>
覆而思之無乃燕閒起居之閒虚明應物之地天理有<lb/>
未純人欲有未盡歟天理未純是以為善不能充其量<lb/>
人欲未盡是以除惡未能去其根一念之頃公私邪正<lb/>
是非得失之機明分角立交戰於其中故體貎大臣非<lb/>
不厚而便嬖側媚得以深被腹心之寄寤寐英豪非不<lb/>
切而柔邪庸繆得以乆竊廊廟之權非不樂聞公議正<lb/>
論而有時不容非不堲讒説殄行而未免誤聼非不欲<lb/>
<pb n="KR4d0285_WYG_036-18a"/>
報復陵廟讐恥而不免畏怯苟安非不欲愛養生靈財<lb/>
力而未免歎息愁怨凡若此彚不一而足願陛下自今<lb/>
以徃一念之頃則必謹而察之此為天理耶為人欲耶<lb/>
果天理也則敬以充之而不使其少有壅閼果人欲也<lb/>
則敬以克之而不使其少有凝滯推而至於言語動作<lb/>
之間用人處事之際無不以是裁之則聖心洞然中外<lb/>
融澈無一毫之私欲得以介乎其間而天下之事將惟<lb/>
陛下之所欲為無不如志矣是行也有要之於路以正<lb/>
<pb n="KR4d0285_WYG_036-18b"/>
心誠意為上所厭聞戒以勿言者先生曰吾平生所學<lb/>
只有此四字豈可回互而欺吾君乎及奏上未嘗不稱<lb/>
善曰乆不見卿浙東之事朕自知之今當處卿清要不<lb/>
復勞卿州縣除兵部郎以足疾丐祠未供職本部侍郎<lb/>
林栗前數日與先生論易西銘不合至是遣部吏抱印<lb/>
廹以供職先生以疾在告遂疏先生欺慢時上意方嚮<lb/>
先生欲易以他部郎時相竟請授以前江西之命仍舊<lb/>
職名又令吏部給還改官以後不曽陳乞磨勘盖先生<lb/>
<pb n="KR4d0285_WYG_036-19a"/>
改秩既出特恩其後累任祠官無績可考以故不曽陳<lb/>
乞磨勘者十有四年先生行且辭曰論者謂臣事君無<lb/>
禮為人臣子有此名罪當誅戮豈可復任外臺耳目之<lb/>
寄章再上除直寳文閣主管西京嵩山崇福宫栗亦罷<lb/>
辭磨勘及職名不許轉朝奉郎未踰月再召時廟堂知<lb/>
上眷厚憚先生復入故為兩罷之䇿上悟先生復召受<lb/>
職名辭召命以為遷官進職皆為許其間退方竊難進<lb/>
易退之褒復為彈冠結綬之計則其為世觀笑不但徃<lb/>
<pb n="KR4d0285_WYG_036-19b"/>
來屑屑之譏又促召初先生入奏事廹於疾作嘗面奏<lb/>
以為口陳之説有所未盡乞具封事以聞至是再辭遂<lb/>
併具封事投匭以進其略曰今天下大勢如人有重病<lb/>
内自心腹外逹四支無一毫一髪不受病者臣不暇言<lb/>
且以天下之大本與今日之急務為陛下言之盖大本<lb/>
者陛下之心急務則輔翼太子選任大臣振舉綱維變<lb/>
化風俗愛養民力脩明軍政六者是也古先聖王兢兢<lb/>
業業持守此心雖在紛華波動之中幽獨得肆之地而<lb/>
<pb n="KR4d0285_WYG_036-20a"/>
所以精之一之克之復之如對神明如臨淵谷猶恐隐<lb/>
㣲之間或有差失而不自知是以建師保之官列諌諍<lb/>
之職凡飲食酒漿衣服次舍器用財賄與夫宦官宫妾<lb/>
之政無一不領於冡宰使其左右前後一動一静無不<lb/>
制以有司之法而無纎芥之隙瞬息之頃得以隐其毫<lb/>
髪之私陛下之所以精一克復而持守其心果有如此<lb/>
之功乎所以脩身齊家而正其左右果有如此之效乎<lb/>
宫省事禁臣固不得而知然爵賞之濫貨賂之流閭巷<lb/>
<pb n="KR4d0285_WYG_036-20b"/>
竊言盖乆巳不勝其籍籍則陛下所以脩之家者恐其<lb/>
未有以及古之聖王也至於左右便嬖之私恩遇過當<lb/>
徃者淵覿説抃之徒勢熖熏灼傾動一時今巳無可言<lb/>
矣獨有前日臣所面陳者雖䝉聖慈委曲開譬然臣之<lb/>
愚竊以為此軰但當使之守門傳命供掃除之役不當<lb/>
假借崇長使得逞邪媚作淫巧於内以蕩上心立門庭<lb/>
招權勢於外以累聖政臣竊聞之道路自王抃既逐之<lb/>
後諸將差除多出此人之手陛下竭生靈膏血以奉軍<lb/>
<pb n="KR4d0285_WYG_036-21a"/>
旅而軍士顧乃未嘗得一温飽是皆將帥巧為名色奪<lb/>
取其糧肆行於貨賂干近習以圖進用出入禁闥腹心<lb/>
之臣外交將帥共為欺蔽以至於此而陛下不悟反寵<lb/>
暱之以是為我之私人至使宰相不得議其制置之得<lb/>
失給諌不得論其除授之是非則陛下所以正其左右<lb/>
者未能及古之聖王又明矣至於輔翼太子則自王十<lb/>
朋陳良翰之後宫寮之選號為得人而能稱其職者盖<lb/>
已鮮矣而又時使邪佞儇薄闒冗妄庸之軰或得參錯<lb/>
<pb n="KR4d0285_WYG_036-21b"/>
於其間所謂講讀亦姑以應文備數而未聞其有箴規<lb/>
之效至於從容朝夕陪侍遊燕者又不過使臣宦者數<lb/>
軰而巳唐之六典東宫之官師傅賔客既職輔導而詹<lb/>
事府兩春坊實擬天子之三省故以詹事庻子領之今<lb/>
則師傅賔客既不復置而詹事庻子有名無實其左右<lb/>
春坊遂直以使臣掌之何其輕且䙝之甚耶夫立太子<lb/>
而不置師傅賔客則無以發其隆師親友尊徳樂義之<lb/>
心獨使春坊使臣得侍左右則無以防其戯慢媟狎竒<lb/>
<pb n="KR4d0285_WYG_036-22a"/>
衺雜進之害宜討論前典置師傅賔客之官罷去春坊<lb/>
使臣而使詹事庻子各復其職至於選任大臣則以陛<lb/>
下之聰明豈不知天下之事必得剛明公正之人而後<lb/>
可任哉其所以常不得如此之人而反容鄙夫之竊位<lb/>
者直以一念之間未能撤其私邪之蔽而燕私之好便<lb/>
嬖之流不能盡由於法度若用剛明公正之人以為輔<lb/>
相則恐其有以妨吾之事害吾之人而不得肆是以選<lb/>
掄之際常先排擯此等寘之度外而後取凡疲懦軟熟<lb/>
<pb n="KR4d0285_WYG_036-22b"/>
平日不敢直言正色之人而揣摩之又於其中得其至<lb/>
庸極陋决可保其不至於有所妨者然後舉而加之於<lb/>
位是以除書未出而物色先定姓名未顯而中外已逆<lb/>
知其决非天下之第一流矣至於振肅紀綱變化風俗<lb/>
則今日宫省之間禁宻之地而天下不公之道不正之<lb/>
人顧乃得以窟穴盤據於其間而陛下目見耳聞無非<lb/>
不公不正之事則其所以熏蒸銷鑠使陛下好善之心<lb/>
不著疾惡之意不深其害巳有不可勝言者矣及其作<lb/>
<pb n="KR4d0285_WYG_036-23a"/>
姦犯法則陛下又未能深割私愛而付諸外廷之議論<lb/>
以有司之法是以紀綱不能無所撓敗紀綱不正於上<lb/>
是以風俗頽弊於下盖其為患之日乆矣而浙中為尤<lb/>
甚大率習為軟羙之態依阿之言以不分是非不辯曲<lb/>
直為得計下之事上固不敢少忤其意上之御下亦不<lb/>
敢稍怫其情惟其私意之所在則千塗萬轍經營計較<lb/>
必得而後巳甚者以金珠為脯醢以契劵為詩文宰相<lb/>
可㗖則㗖宰相近習可通則通近習惟得之求無復亷<lb/>
<pb n="KR4d0285_WYG_036-23b"/>
恥一有剛毅正直守道循理之士出乎其間則羣譏衆<lb/>
排指為道學而加以矯激之罪十數年來以此二字禁<lb/>
錮天下之賢人君子復如崇宣之間所謂元祐學術者<lb/>
排擯詆辱必使無所容其身而後巳嗚呼此豈治世之<lb/>
事而尚復忍言之哉至於愛養民力脩明軍政則自虞<lb/>
允文之為相也盡取版曹嵗入窠名之必可指擬者號<lb/>
為嵗終羡餘之數而輸之内帑顧以其有名無實積累<lb/>
掛欠空載簿籍不可催理者撥還版曹以為内帑之積<lb/>
<pb n="KR4d0285_WYG_036-24a"/>
將以備他日用兵進取不時之須然自是以來二十餘<lb/>
年内帑嵗入不知幾何而認為私貯典以私人宰相不<lb/>
得以式貢均節其出入版曹不得以簿書勾考其有亡<lb/>
其日銷月耗以奉燕私之費者盖不知其幾何矣而曷<lb/>
嘗聞其能用此錢以為制敵之計為國家一雪其恥<lb/>
徒使版曹經費闕乏日甚督趣日峻以至廢去祖宗以<lb/>
來破分良法而必以十分登足為限以為未足則又造<lb/>
為比較監司郡守殿最之法以誘脇之於是中外承風<lb/>
<pb n="KR4d0285_WYG_036-24b"/>
競為苛急此民力之所以重困也諸將之求進也必先<lb/>
掊克士卒以殖私財然後以此自結於陛下之私人而<lb/>
祈以姓名達於陛下之貴將貴將得其姓名即以付之<lb/>
軍中使自什五以上節次保明稱其材武堪任將帥然<lb/>
後具奏為牘而言之陛下之前陛下但見等級推先案<lb/>
牘具若則誠以為公薦而可以得人矣而豈知其諧價<lb/>
輸錢巳備晩唐之債帥哉夫將者三軍之司命而其選<lb/>
置之方乖剌如此則其智勇材略之人孰肯抑心下首<lb/>
<pb n="KR4d0285_WYG_036-25a"/>
於宦官宫妾之門而陛下之所得以為將帥者皆庸夫<lb/>
走卒而猶望其脩明軍政激勸士卒以强國勢豈不誤<lb/>
哉凡此六事皆不可緩而本在於陛下之一心一心正<lb/>
則六事無不正一有人心私欲以介乎其間則雖欲憊<lb/>
精勞力以求正夫六事者亦將徒為文具而天下之事<lb/>
愈至有不可為矣疏入夜漏下七刻上巳就寢急起秉<lb/>
燭讀之終篇明日除主管太乙宫兼崇政殿説書時上<lb/>
巳有倦勤之意盖將以為燕翼之謀先生嘗草奏疏言<lb/>
<pb n="KR4d0285_WYG_036-25b"/>
講學以正心脩身以齊家逺便嬖以近忠直抑私恩以<lb/>
抗公道明義理以絶神姦擇師傅以輔皇儲精選任以<lb/>
明體統振紀綱以厲風俗節財用以固邦本脩政事以<lb/>
禦外侮凡十事欲以為新政之助㑹執政有指道學為<lb/>
邪氣者力辭新命除秘閣脩撰仍奉外祠遂不果上先<lb/>
生當孝宗朝陛對者三上封事者三其初固以講學窮<lb/>
理為出治之大原其後則直指天理人欲之分精一克<lb/>
復之義其初固以當世急務一二為言其後封事之上<lb/>
<pb n="KR4d0285_WYG_036-26a"/>
則心術宫禁時政風俗披肝<graphic n="KR0377" url="https://raw.githubusercontent.com/kanripo/KR-Gaiji/master/images/KR0377.png" mimeType="image/png"/>膽極其忠鯁盖所望於<lb/>
君父愈深而其言愈切故於封事之末有曰日月逾邁<lb/>
如川之流一徃而不復不惟臣之蒼顔白髮巳廹遲莫<lb/>
而竊仰天顔亦覺非昔時矣忠誠懇惻至今讀者猶為<lb/>
之涕下先生進疏雖切孝宗亦開懐容納武博編摩秘<lb/>
省郎曹之除盖將引以自近守南康持浙東江西之節<lb/>
又知其不可强留而授之至是復有經帷之命先生之<lb/>
盡忠孝宗之受盡言亦未為不遇也然先生進言皆痛<lb/>
<pb n="KR4d0285_WYG_036-26b"/>
詆大臣近習孝宗之眷愈厚而嫉者愈深是以不能一<lb/>
日安其身於朝廷之上而孝宗内襌矣光宗即位再辭<lb/>
職名仍舊直寶文閣䧏詔奬諭除江東轉運副使以疾<lb/>
辭者再覃恩轉朝散郎賜緋衣銀魚改知漳州又再以<lb/>
疾辭不許時光宗初政再被除命遂以紹熈元年之任<lb/>
奏除屬縣無名之賦七百萬减經總制錢四百萬加意<lb/>
學校教誘諸生如南康時又以習俗未知禮採古䘮葬<lb/>
嫁娶之儀掲以示之命父老解説以教子弟釋氏之教<lb/>
<pb n="KR4d0285_WYG_036-27a"/>
南方為盛男女聚僧廬為傳經㑹女不嫁者私為庵舍<lb/>
以居悉禁之俗大變郡有故廸功郎髙豋忤秦檜貶死<lb/>
為奏請昭雪褒其直㑹朝論欲行泉漳汀三州經界先<lb/>
生初仕同安已知經界不行之害至是訪事宜擇人物<lb/>
以至方量之法洞見本末遂疏其事上之且言必可行<lb/>
之説三將必至於不能行之説一盖謂經界法行息争<lb/>
止訟大為民利而占田隠税侵漁貧弱者所不便及具<lb/>
宣徳意牓之通衢則邦民鼓舞而寓公豪右果為異議<lb/>
<pb n="KR4d0285_WYG_036-27b"/>
以沮之遂因地震及足疾不赴錫宴自劾其冬有㫖先<lb/>
行漳州經界南方春早事巳無及明年屬有嗣子之䘮<lb/>
再請奉祠除秘閣脩撰主管南京鴻慶宫先生以當上<lb/>
初政嘗辭前件職名巳降褒詔從其請難以復受辭者<lb/>
再詔論撰之職以寵名儒乃拜命除荆湖南路轉運副<lb/>
使再辭漳州經界竟報罷遂以前言經界可行自劾三<lb/>
年再以疾辭乞補滿宫觀從之又數月差知静江府廣<lb/>
南西路經界安撫辭四年又辭主管南京鴻慶宫未幾<lb/>
<pb n="KR4d0285_WYG_036-28a"/>
差知潭州荆湖南路安撫以辭逺就近不為無嫌力辭<lb/>
五年再辭有㫖長沙巨屏得賢為重㑹洞獠擾屬郡遂<lb/>
拜命赴鎮至則遣人諭以禍福皆降之申教令嚴武備<lb/>
戢姦吏抑豪民先生所至必興學校明教化湖湘士子<lb/>
素知學日伺公退則請質所疑先生為之講説不倦四<lb/>
方之學者畢至又以南康漳州所申改正釋奠儀式為<lb/>
請録故死節五人為之立廟孝宗升遐先生哀慟不能<lb/>
自勝又聞上以疾不能執䘮中外洶洶益憂懼遂申省<lb/>
<pb n="KR4d0285_WYG_036-28b"/>
乞歸田里言天下國家所以長乆安寧惟頼朝廷三綱<lb/>
五常之教建立脩明於上然後守藩述職之臣有以禀<lb/>
承宣布於下所以内外相維小大順序雖有强猾姦宄<lb/>
無所逞志不然以一介書生置諸數千里軍民之上亦<lb/>
何所憑恃而能服其衆哉又草封事極言父子天性不<lb/>
應以小嫌廢彛倫言頗切直㑹今上即位不果上上在<lb/>
濳邸聞先生名每恨不得先生為本宫講官至是首召<lb/>
奏事先生行且辭除煥章閣待制侍講辭不許又再辭<lb/>
<pb n="KR4d0285_WYG_036-29a"/>
且言陛下嗣位之初方將一新庻政所宜愛惜名器若<lb/>
使倖門一開其弊豈可復塞至於博延儒臣專意講學<lb/>
盖將求所以深得親歡者為建極導民之本思所以大<lb/>
振朝綱者為防㣲慮逺之圖顧問之臣實資輔養用人<lb/>
或繆所繫非輕盖先生在道聞南内朝禮尚闕近習巳<lb/>
有用事者故預有是言又不許遂奏乞且依元降指揮<lb/>
帶元官職奏事者再及入對首言乃者天運艱難國有<lb/>
大咎所謂天下之大變而不可以常理處者太皇太后<lb/>
<pb n="KR4d0285_WYG_036-29b"/>
躬定大䇿陛下寅紹丕圖可謂處之以權而庶㡬不失<lb/>
其正矣然自頃至今亦既三月或反不能無疑於逆順<lb/>
名實之際禍亂之本又巳伏於㝠冥之中竊為陛下憂<lb/>
之尚猶有可諉者亦曰陛下之心前日未嘗有求位之<lb/>
計今日未嘗忘思親之懐此則道心㣲妙之全體天理<lb/>
發用之本然所以行權而不失其正之根本也誠即是<lb/>
心而充之所謂求仁得仁而無怨終身欣然樂而忘天<lb/>
下者臣有以知陛下之不難矣借曰天命神器不可無<lb/>
<pb n="KR4d0285_WYG_036-30a"/>
傳宗廟社稷不可無奉則轉禍為福易危為安亦豈可<lb/>
舍此而他求哉充吾未嘗求位之心則可以盡吾負罪<lb/>
引慝之誠充吾未嘗忘親之心則可以致吾温凊定省<lb/>
之禮始終不越乎此而大倫正大本立矣次言為學莫<lb/>
先於窮理窮理必在於讀書讀書之法莫貴於循序而<lb/>
致精致精之本則又在於居敬而持志又三劄言湖南<lb/>
嵗計入少出多不可支吾乞裁减差到諸班換授歸正<lb/>
雜色補官貟數邵州邊防全無措畫以致淫人侵犯乞<lb/>
<pb n="KR4d0285_WYG_036-30b"/>
移置寨栅増撥戍兵潭州城壁乞行計度脩築既對面<lb/>
辭待制侍講不許翌日又辭待制職名乞改作説書差<lb/>
遣以為未得進説而先受厚恩萬一異時未效㳙埃而<lb/>
疾病不支遂竊侍從職名而去則臣死有餘罪上手札<lb/>
卿經術淵源正資勸講次對之職勿復牢辭以副朕崇<lb/>
儒重道之意遂拜命㑹趙彦逾按視孝宗山陵以為土<lb/>
肉淺薄掘深五尺下有水石旋改新穴比舊僅髙尺餘<lb/>
孫逢吉覆按亦乞少寛日月别求吉兆有㫖集議臺史<lb/>
<pb n="KR4d0285_WYG_036-31a"/>
憚之議遂中寢先生竟上議狀言夀皇聖徳神功宜得<lb/>
吉土以奉衣冠之藏當廣求術士博訪名山不宜偏信<lb/>
臺史罔上誤國之言固執紹興坐南向北之説委之水<lb/>
泉沙礫之中殘破浮淺之地不報覃恩轉朝請郎賜紫<lb/>
章服實録院同脩撰再辭不許拜命受詔進講大學先<lb/>
生以平日論著數陳開析務積誠意以感上心遂奏乞<lb/>
除朔望旬休及過宫日分不以寒暑雙隻日月諸假故<lb/>
並令早晩進講又乞置局看詳四方封事瑞慶節免稱<lb/>
<pb n="KR4d0285_WYG_036-31b"/>
賀皆從之復因有㫖脩葺舊東宫為屋三數百間遂具<lb/>
四事奏言當上帝震怒災異數出畿甸百姓饑餓流離<lb/>
太上皇帝未獲進見夀皇山陵未卜太皇太后皇太后<lb/>
皆以尊老之年煢然憂苦不宜大興土木以就安便夀<lb/>
康定省之禮所宜下詔自責頻日繼徃顧乃逶迤舒緩<lb/>
無異尋常太上皇帝必以為此特備禮而來其深閉固<lb/>
拒而不得見亦宜矣朝廷紀綱尤所當嚴上自人主下<lb/>
至百執事各職業不可相侵今進退宰執移易臺諌皆<lb/>
<pb n="KR4d0285_WYG_036-32a"/>
出陛下之獨㫁大臣不與謀給舍不及議正使其事悉<lb/>
當於理亦非為治之體况中外傳聞皆謂左右或竊其<lb/>
柄而其所行又未能盡允於公議乎此弊不莗臣恐名<lb/>
為獨㫁而主威不免於下移欲以求治而返不免於致<lb/>
亂末復申言菆宫之卜不宜偏聴臺史膠固繆妄之言<lb/>
墮其交結眩惑之計皆不報先生進講每及數次復以<lb/>
前所講者編次成帙以進上亦開懐容納且面諭以求<lb/>
放心之説甚善所進册子宫中嘗讀之今後更為㸃來<lb/>
<pb n="KR4d0285_WYG_036-32b"/>
先生知上有意於學遂以劄子勉上進徳其畧言願陛<lb/>
下日用之間語黙動静必求放心以為之本而扵玩經<lb/>
觀史親近儒學已用力處益用力焉數召大臣切劘治<lb/>
道俾陳今日要務畧如仁祖開天章閣故事至於羣臣<lb/>
進對亦賜温顔反覆詢訪以求政事之得失民情之休<lb/>
戚而又因以察其人才之邪正短長庶於天下之事各<lb/>
得其理又奏禮經勑令子為父嫡孫承重為祖父皆斬<lb/>
衰三年嫡子當為父後不能襲位執䘮則嫡孫繼統而<lb/>
<pb n="KR4d0285_WYG_036-33a"/>
代之執䘮自漢文短䘮厯代因之天子遂無三年之䘮<lb/>
為父且然則嫡孫承重可知人紀廢壊三綱不明千有<lb/>
餘年莫能釐正夀皇聖帝至性自天孝誠内發易月之<lb/>
外猶執通䘮朝衣朝冠皆以大布所宜著在方册為世<lb/>
法程間者遺誥初頒太上皇帝偶違康豫不能躬就䘮<lb/>
次陛下以世嫡承大統則承重之服著在禮律所宜遵<lb/>
夀皇巳行之法一時倉卒不及詳議遂用漆沙淺黄之<lb/>
服不惟上違禮律且使夀皇巳行之禮舉而復墜臣竊<lb/>
<pb n="KR4d0285_WYG_036-33b"/>
痛之然既徃之失不及追改惟有將來啟殯發引禮當<lb/>
復用初䘮之服則其變除之節尚有可議欲望明詔禮<lb/>
官稽考禮律預行指定㑹孝宗祔廟議宗廟迭毁之次<lb/>
有併請祧僖宣二祖奉太祖居第一室祫祭則正東向<lb/>
之位者有㫖集議僖順翼宣四祖祧主宜有所歸自太<lb/>
祖皇帝首尊四祖之廟以僖祖為四廟之首治平間議<lb/>
者以世數寖逺請遷僖祖於夾室未及數年王安石等<lb/>
奏僖祖有廟與稷契無異請復其舊詔從之時相雅不<lb/>
<pb n="KR4d0285_WYG_036-34a"/>
以熈寧復祀僖祖為是先生度難以口舌争遂移疾上<lb/>
議狀條其不可者四以為藏之夾室則是以祖宗之主<lb/>
下藏於子孫之夾室至於祫祭設幄於夾室之前則亦<lb/>
不得謂之祫欲别立一廟則䘮事即逺有毁無立欲藏<lb/>
之天興殿則宗廟原廟不可相雜議者皆知其不安特<lb/>
以其心急於尊奉太祖三年一祫時暫東向之故不知<lb/>
其實無益於太祖之尊而徒使僖祖太祖兩廟威靈相<lb/>
與争較强弱於冥㝠之中并使四祖之神疑於受擯徬<lb/>
<pb n="KR4d0285_WYG_036-34b"/>
徨躑躅不知所歸令人傷痛不能自巳今但以太祖當<lb/>
日追尊帝號之心而黙推之則知太祖今日在天之靈<lb/>
於此必有所不忍又况僖祖祧主遷於治平不過數年<lb/>
神宗皇帝復奉以為始祖巳為得禮之正而合於人心<lb/>
所謂有其舉之而莫敢廢者乎又擬為廟制以辯議者<lb/>
一旦并遷僖宣二祖析太祖太宗為二之失復引元祐<lb/>
大儒程頥之説以為物豈有無本而生者今日天下基<lb/>
本盖出僖祖安得為無功業議狀既上廟堂持之不以<lb/>
<pb n="KR4d0285_WYG_036-35a"/>
聞既毁撤僖宣廟室更創别廟以奉四祖宰相既有所<lb/>
偏主樓鑰陳傳良又復牽合裝綴以附其説先生所議<lb/>
頗達上聴忽有㫖召赴内殿奏事因節畧狀文及為劄<lb/>
子畫圖以進上然之且曰僖祖國家始祖髙宗孝宗太<lb/>
上皇帝不曽遷今日豈敢輕議欲令先生於榻前撰數<lb/>
語以御批直罷其事先生方懲内批之弊因言乞降出<lb/>
劄子再令臣寮集議既退復以上意諭廟堂而事竟不<lb/>
行經生學士知禮者皆是先生一時異議之徒忌其軋<lb/>
<pb n="KR4d0285_WYG_036-35b"/>
已權姦遂從而乗之上之立也丞相趙汝愚宻與知閤<lb/>
門事韓侂胄謀之侂冑於太皇太后為親屬因得通中<lb/>
外之言侂胄自謂有定策功居中用事先生自長沙辭<lb/>
免待制侍講已㣲寓其意及進對復嘗再三面言又約<lb/>
吏部侍郎彭龜年共攻之龜年出䕶使客侂胄益得志<lb/>
先生又扵所奏四事疏中斥言左右竊柄之失後因講<lb/>
筵留身復申言前疏乞賜施行既退即降御批云憫卿<lb/>
耆艾方此隆冬恐難立講巳除卿宫觀宰相執奏不行<lb/>
<pb n="KR4d0285_WYG_036-36a"/>
明日徑以御批付下臺諌給舍亦争留不可除寳文閣<lb/>
待制與州郡差遣力辭尋除知江陵府又力辭仍乞追<lb/>
還新舊職名詔依舊煥章閣待制提舉南京鴻慶宫慶<lb/>
元元年又乞追還舊職不許趙丞相亦罷誣以不軌謫<lb/>
永州丞相既當大任收召四方知名之士中外引領以<lb/>
觀新政先生獨惕然以侂胄用事為慮既屢為上言又<lb/>
數以手書遣生徒宻白丞相當以厚賞酬其勞勿使得<lb/>
預朝政且有分界限立紀綱防㣲杜漸謹不可忽之意<lb/>
<pb n="KR4d0285_WYG_036-36b"/>
丞相方謂其易制所倚以為腹心謀事之人又皆持祿<lb/>
苟安無復逺慮丞相既逐而朝廷大權悉歸侂胄先生<lb/>
自念身雖閒退尚帶侍從職名不敢自嘿遂草書萬言<lb/>
極言姦邪蔽主之禍因以明其寃詞㫖痛切諸生遂諌<lb/>
以筮决之遇遯之同人先生黙然退取諌藁焚之自號<lb/>
遯翁以廟議不合乞收還職名又以疾乞休致不許先<lb/>
是吏部取㑹磨勘至是轉朝奉大夫又辭職名乞休致<lb/>
又以嘗妄議山陵自劾又言巳罷講官不敢復帶侍從<lb/>
<pb n="KR4d0285_WYG_036-37a"/>
職名詔依舊秘閣脩撰二年又言昨來疏封錫服封贈<lb/>
廕補磨勘轉官皆為巳受從官恩數乞改正沈繼祖為<lb/>
監察御史上章誣詆落職罷祠四年十二月以來嵗年<lb/>
及七十申乞致仕五年依所請六年三月甲子終於正<lb/>
寢十一月壬申𦵏建陽縣唐石里之大林谷嘉泰二年<lb/>
除華文閣待制與致仕恩澤傅伯夀故家子嘗執弟子<lb/>
禮恨不薦巳先生辭次對除脩撰也伯夀行詞有慢偽<lb/>
等語及先生没伯夀守建寧又不以聞故復職之命猶<lb/>
<pb n="KR4d0285_WYG_036-37b"/>
生存也自先生去國侂冑勢益張鄙夫憸人迎合其意<lb/>
以學為偽謂貪黷放肆乃人真情潔亷好禮者皆偽也<lb/>
科舉取士稍涉經訓者悉見排黜文章議論根於理義<lb/>
者並行除毁六經語孟悉為世之大禁猾胥賤𨽻頑鈍<lb/>
無耻之徒徃徃引用以至卿相繩趨尺步稍以儒名者<lb/>
無所容其身從逰之士特立不顧者屛伏丘壑依阿巽<lb/>
懦者更名他師過門不入甚至變易衣冠狎逰市肆以<lb/>
自别其非黨先生日與諸生講學竹林精舍有勸以謝<lb/>
<pb n="KR4d0285_WYG_036-38a"/>
遣生徒者笑而不答先生既殁善類悉巳排擯羣小之<lb/>
勢巳成侂胄志氣驕溢遂至擅開邊釁㡬危宗社而生<lb/>
靈塗炭矣開禧三年侂胄伏誅㓙徒憸黨根株斥戮嘉<lb/>
定元年詔賜謚與遺表恩澤明年賜謚曰文又明年贈<lb/>
中大夫特贈寳謨閣直學士後以明堂恩累贈通議大<lb/>
夫先生平居惓惓無一念不在於國聞時政之闕失則<lb/>
戚然有不豫之色語及國勢之未振則感慨以至泣下<lb/>
然謹難進之禮則一官之拜必抗章而力辭厲易退之<lb/>
<pb n="KR4d0285_WYG_036-38b"/>
節則一語不合必奉身而亟去其事君也不貶道以求<lb/>
售其愛民也不狥俗以苟安故其與世動輒齟齬自筮<lb/>
仕以至屬纊五十年間厯事四朝仕於外者僅九考立<lb/>
於朝者四十日道之難行也如此然紹道統立人極為<lb/>
萬世宗師則不以用舍為加損也自韋齋先生得中原<lb/>
文獻之傳聞河洛之學推明聖賢遺意日誦大學中庸<lb/>
以用力於致知誠意之地先生蚤嵗巳知其説而心好<lb/>
之韋齋病且亟屬曰籍溪胡原仲白水劉致中屏山劉<lb/>
<pb n="KR4d0285_WYG_036-39a"/>
彦冲三人吾友也學有淵源吾所敬畏吾即死汝徃事<lb/>
之而惟其言之聴則吾死不恨矣先生既孤則奉以告<lb/>
三君子而禀學焉時年十有四慨然有求道之志博求<lb/>
之經傳徧交當世有識之士雖釋老之學亦必究其歸<lb/>
趣訂其是非延平李先生學於豫章羅先生羅先生學<lb/>
於龜山楊先生延平於韋齋為同門友先生歸自同安<lb/>
不逺數百里徒歩徃從之延平稱之曰樂善好義鮮與<lb/>
倫比又曰頴悟絶人力行可畏其所論難體認切至自<lb/>
<pb n="KR4d0285_WYG_036-39b"/>
是從遊累年精思實體而學之所造者益深矣其為學<lb/>
也窮理以致其知反躬以踐其實居敬者所以成始成<lb/>
終也謂致知不以敬則昬惑紛擾無以察義理之歸躬<lb/>
行不以敬則怠惰放肆無以致義理之實持敬之方莫<lb/>
先主一既為之箴以自警又筆之書以為小學大學皆<lb/>
本於此終日儼然端坐一室討論典訓未嘗少輟自吾<lb/>
一心一身以至萬事萬物莫不存理存此心於齊莊静<lb/>
一之中窮此理於學問思辨之際皆有以見其所當然<lb/>
<pb n="KR4d0285_WYG_036-40a"/>
而不容巳與其所以然而不可易然充其知而見於行<lb/>
者未嘗不反之於身也不睹不聞之前所以戒懼者愈<lb/>
嚴愈敬隐㣲幽獨之際所以省察者愈精愈宻思慮未<lb/>
萌而知覺不昧事物相接而品節不差無所容乎人欲<lb/>
之私而有以全乎天理之正不安於偏見不急於小成<lb/>
而道之正統在是矣其為道也有太極而隂陽分有隂<lb/>
陽而五行具禀隂陽五行之氣以生則太極之理各具<lb/>
於其中天所賦為命人所受為性感於物為情統性情<lb/>
<pb n="KR4d0285_WYG_036-40b"/>
為心根於性則為仁義禮智之徳發於情則為惻隐羞<lb/>
惡辭遜是非之端形於身則為手足耳目口鼻之用見<lb/>
於事則為君臣父子夫婦兄弟朋友之常求諸人則人<lb/>
之理不異於巳參諸物則物之理不異於人貫徹古今<lb/>
充塞宇宙無一息之間斷無一毫之空闕莫不析之極<lb/>
其精而不亂然後合之盡其大而無餘先生之於道可<lb/>
謂建諸天地而不悖質諸聖賢而無疑矣故其得於巳<lb/>
而為徳也以一心而窮造化之原盡性情之妙達聖賢<lb/>
<pb n="KR4d0285_WYG_036-41a"/>
之藴以一身而體天地之運備事物之理任綱常之責<lb/>
明足以察其㣲剛足以任其重𢎞足以致其廣毅足以<lb/>
極其常其存之也虚而静其發之也果而確其用之也<lb/>
應事接物而不窮其守之也厯變履險而不易本末精<lb/>
粗不見其或遺表裏初終不見其或異至其養深積厚<lb/>
矜持者純熟嚴厲者和平心不待操而存義不待索而<lb/>
精猶以為義理無窮嵗月有限常歉然有不足之意盖<lb/>
有日新又新不能自巳者而非後學之所可擬議也其<lb/>
<pb n="KR4d0285_WYG_036-41b"/>
可見之行則脩諸身者其色莊其言厲其行舒而㳟其<lb/>
坐端而直其閒居也未明而起深衣幅巾方履拜於家<lb/>
廟以及先聖退坐書室几案必正書籍器用必整其飲<lb/>
食也羮食行列有定位匕箸舉措有定所倦而休也暝<lb/>
目端坐休而起也整步徐行中夜而寢既寢而寤則擁<lb/>
衾而坐或至達旦威儀容止之則自少至老祁寒盛暑<lb/>
造次顛沛未嘗有須㬰之離也行於家者奉親極其孝<lb/>
撫下極其慈閨庭之間内外斬斬恩義之篤怡怡如也<lb/>
<pb n="KR4d0285_WYG_036-42a"/>
其祭祀也事無纎鉅必誠必敬小不如儀則終日不樂<lb/>
巳祭無違禮則油然而喜死䘮之禮哀戚備至飲食衰<lb/>
絰各稱其情賔客徃來無不延遇稱家有無常盡其歡<lb/>
於親故雖疎逺必致其愛於鄉閭雖㣲賤必致其㳟吉<lb/>
㓙慶弔禮無所遺賙恤問遺恩無所闕其自奉則衣取<lb/>
蔽體食取充腹居止取足以障風雨人不能堪而處之<lb/>
裕如也若其措諸事業則州縣之施設立朝之言論經<lb/>
綸規畫正大宏偉亦可概見雖達而行道不能施之一<lb/>
<pb n="KR4d0285_WYG_036-42b"/>
時然退而明道足以傳之萬代謂聖賢道統之傳散在<lb/>
方册聖經之㫖不明則道統之傳始晦於是竭其精力<lb/>
以研窮聖賢之經訓於大學中庸則補其闕遺别其次<lb/>
第綱領條目粲然復明於論語孟子則深原當時答問<lb/>
之意使讀而味之者如親見聖賢而面命之於易與詩<lb/>
則求其本義攻其末失深得古人遺意於數千載之上<lb/>
凡數經者見之傳注其關於天命之㣲人心之奥入徳<lb/>
之門造道之域者既巳極深研幾探賾索隐發其㫖趣<lb/>
<pb n="KR4d0285_WYG_036-43a"/>
而無遺矣至於一字未安一詞未備亦必沉濳反覆或<lb/>
達旦不寐或累日不倦必求至當而後巳故章㫖字義<lb/>
至㣲至細莫不理明詞順易知易行於書則疑今文之<lb/>
艱澁反不若古文之平易於春秋則疑聖心之正大决<lb/>
不類傳注之穿鑿於禮則病王安石廢罷儀禮而傳記<lb/>
獨存於樂則憫後世律尺既亡而清濁無據是數經者<lb/>
亦嘗討論本末雖未能著為成書然其大㫖固巳獨得<lb/>
之矣若歴代史記則又考論西周以來至於五代取司<lb/>
<pb n="KR4d0285_WYG_036-43b"/>
馬公編年之書繩以春秋紀事之法綱舉而不繁目張<lb/>
而不紊國家之理亂君臣之得失如指諸掌周程張邵<lb/>
之書所以繼孔孟道統之傳歴時未乆㣲言大義鬱而<lb/>
不章為之裒集發明而後得以盛行於世太極先天二<lb/>
圖精㣲廣博不可涯涘為之解剥條畫而後天地本原<lb/>
聖賢藴奥不至於冺没程張門人祖述其學所得有深<lb/>
淺所見有疏宻先生既為之區别以悉取其所長至或<lb/>
識見小偏流於異端者亦必研窮剖析而不没其所短<lb/>
<pb n="KR4d0285_WYG_036-44a"/>
南軒張公東萊吕公同出其時先生以其志同道合樂<lb/>
與之友至或識見少異亦必講磨辯難以一其歸至若<lb/>
求道而過者病傳注誦習之煩以為不立文字可以識<lb/>
心見性不假脩為可以造道入徳守虚靈之識而昧天<lb/>
理之真借儒者之言以文老佛之説學者利其簡便詆<lb/>
訾聖賢捐棄經典猖狂呌呶側僻固陋自以為悟立論<lb/>
愈下者則又崇奬漢唐比附三代以便其計功謀利之<lb/>
私二説並立髙者䧟於空無下者溺於卑陋其害豈淺<lb/>
<pb n="KR4d0285_WYG_036-44b"/>
淺哉先生力排之俾不至亂吾道以惑天下於是學者<lb/>
靡然向之先生教人以大學語孟中庸為入道之序而<lb/>
後及諸經以為不先乎大學則無以提綱挈領而盡論<lb/>
孟之精㣲不參之以論孟則無以融㑹貫通而極中庸<lb/>
之㫖趣然不㑹其極於中庸則又何以建立大本經綸<lb/>
大經而讀天下之書論天下之事哉其於讀書也又必<lb/>
使之辯其音釋正其章句玩其辭求其義研精覃思以<lb/>
究其所難知平心易氣以聴其所自得然為巳務實辯<lb/>
<pb n="KR4d0285_WYG_036-45a"/>
别義利毋自欺謹其獨之戒末嘗不三致意焉盖亦欲<lb/>
學者窮理反身而持之以敬也從遊之士迭誦所習以<lb/>
質其疑意有未諭則委曲告之而未嘗倦問有未切則<lb/>
反覆戒之而未嘗隐務學篤則喜見於言進道難則憂<lb/>
形於色講論經典啇略古今率至夜半雖疾病支離至<lb/>
諸生問辨則脱然沉痾之去體一日不講學則惕然常<lb/>
以為憂摳衣而來逺自川蜀文詞之傳流及海外至於<lb/>
邊徼亦知慕其道竊問其起居窮鄉晩出家蓄其書私<lb/>
<pb n="KR4d0285_WYG_036-45b"/>
淑諸人者不可勝數先生既殁學者傳其書信其道者<lb/>
益衆亦足以見理義之感於人者深也繼徃聖將㣲之<lb/>
緒啟前賢未發之機辨諸儒之得失闢異端之訛繆明<lb/>
天理正人心事業之大又孰有加於此者至若天文地<lb/>
志律厯兵機亦皆洞究淵㣲文詞字畫騷人才士疲精<lb/>
竭神常病其難至先生未嘗用意而亦皆動中規繩可<lb/>
為世法是非姿禀之異學行之篤安能事事物物各當<lb/>
其理各造其極哉學脩而道立徳成而行尊見之事業<lb/>
<pb n="KR4d0285_WYG_036-46a"/>
者又如此秦漢以來迂儒曲學既皆不足以望其藩墻<lb/>
而近代諸儒有志乎孔孟周程之學者亦豈能以造其<lb/>
閫域哉嗚呼是殆天所以相斯文篤生哲人以大斯道<lb/>
之傳也先生疾且革手為書囑其子在與門人范念徳<lb/>
黄榦尤拳拳以勉學及脩正遺書為言翌旦門人侍疾<lb/>
者請教先生曰堅苦問温公䘮禮曰疎略問儀禮頷之<lb/>
巳而正坐整冠衣就枕而逝門人治䘮者既一以儀禮<lb/>
從事而訃告所至從逰之士與夫聞風慕義者莫不相<lb/>
<pb n="KR4d0285_WYG_036-46b"/>
與為位而聚哭焉禁錮雖嚴有所不避也嗚呼天又胡<lb/>
不憗遺以永斯道之傳而遽使後學失所依歸哉先生<lb/>
所著書有易本義啟䝉蓍卦考誤詩集傳大學中庸章<lb/>
句或問論語孟子集註太極圗通書西銘解楚詞集註<lb/>
辨證韓文考異所編次有語孟集義孟子指要中庸集<lb/>
畧孝經刋誤小學書通鑑綱目本朝名臣言行録古今<lb/>
家祭禮近思録河南程氏遺書伊洛淵源録皆行於世<lb/>
先生著述雖多於語孟中庸大學尤所加意若大學論<lb/>
<pb n="KR4d0285_WYG_036-47a"/>
語則更定數四以至垂没大學誠意一章乃其絶筆也<lb/>
其明道垂教拳拳深切如此楚詞集註亦晩年所作其<lb/>
愛君憂國雖老不忘通鑑綱目僅能成編每以未及脩<lb/>
補為恨又嘗編次禮書用工尤苦竟亦未能脱藁所輯<lb/>
家禮世多用之然其後亦多損益未暇更定平生為文<lb/>
則季子在彚次之矣生徒問答則後學李道傳嘗裒輯<lb/>
鋟版未備也娶劉氏追封碩人白水草堂先生之女草<lb/>
堂即韋齋所屬以從學者也其卒也以淳熙丙申其𦵏<lb/>
<pb n="KR4d0285_WYG_036-47b"/>
以祔穴子三人長塾先十年卒次埜廸功郎監湖州徳<lb/>
清縣戸部新市犒賞酒庫後十年亦卒季在承議郎提<lb/>
舉兩浙西路常平茶鹽公事女五人婚儒林郎静江府<lb/>
臨桂縣令劉學古奉議郎主管毫州明道宫黄榦進士<lb/>
范元裕仲季二人亦早卒孫男七人鉅銓鑑鐸銍鉉鑄<lb/>
鉅從政郎新差監行在雜買務雜賣場門銓從事郎融<lb/>
州司法參軍鑑廸功郎新辟差充廣西經略安撫司凖<lb/>
備差遣餘業進士女九人婿承議郎主管華州雲臺觀<lb/>
<pb n="KR4d0285_WYG_036-48a"/>
趙師夏進士葉韜甫周巽亨鄭宗亮黄輅從政郎紹興<lb/>
府㑹稽縣丞趙師若黄慶臣李公玉曽孫男六人淵洽<lb/>
潜濟濬澄女七人先生殁有年矣狀其行者未有所屬<lb/>
筆在以榦從學日乆俾任其責先生既不假是而著榦<lb/>
之識見淺陋言語卑弱又不足模倣萬一追思平日歩<lb/>
趨謦欬則悲愴哽咽不忍書亦不忍忘也竊聞道之正<lb/>
統待人而後傳自周以來任傳道之責得統之正者不<lb/>
過數人而能使斯道章章較著者一二人而止耳由孔<lb/>
<pb n="KR4d0285_WYG_036-48b"/>
子而後周程張子繼其絶至先生而始著盖千有餘年<lb/>
之間孔孟之徒所以推明是道者既以煨燼殘闕離析<lb/>
穿鑿而㣲言幾絶矣周程張子崛起於斯文湮塞之餘<lb/>
人心蠧壊之後扶持植立厥功偉然未及百年蹐駁尤<lb/>
甚先生出而自周以來聖賢相傳之道一旦豁然如大<lb/>
明中天昭晰呈露則摭其言行又可畧與輒採同志之<lb/>
議敬述世系爵里出處言論與夫學問道徳行業人之<lb/>
所共知者而又私竊以道統之著者終之以俟知徳者<lb/>
<pb n="KR4d0285_WYG_036-49a"/>
考焉謹狀<lb/>
　嘉定十四年正月日門人奉議郎主管毫州明道宫<lb/>
　　黄榦狀行狀之作非得巳也懼先生之道不明而<lb/>
　　後世傳之者訛也追思平日之聞見參以叙述奠<lb/>
　　誄之文定為草藁以諗同志反覆詰難一言之善<lb/>
　　不敢不從然亦有參之鄙意而不敢盡從者不可<lb/>
　　以無辨也有謂言貴含蓄不可太露文貴簡古不<lb/>
　　可太繁者夫工於為文者固能使之隠而顯簡而<lb/>
<pb n="KR4d0285_WYG_036-49b"/>
　　明是非愚陋所能及也顧恐名曰含蓄而未免於<lb/>
　　晦昧名曰簡古而未免於艱澁反不若詳書其事<lb/>
　　之為明白也又有謂年月不必盡記辭受不必盡<lb/>
　　書者先生之用舍去就實關世道之隆替後學之<lb/>
　　楷式年月必記所以著世變辭受必書所以明世<lb/>
　　教狀先生之行又豈可以常人比常體論哉又有<lb/>
　　謂告上之語失之太直記人之過失之太訐者責<lb/>
　　難陳善事君之大義人主能容於前而臣子反欲<lb/>
<pb n="KR4d0285_WYG_036-50a"/>
　　隠於後先生敢陳於當世而學者反欲諱於將來<lb/>
　　乎人之有過或具之獄案或見之章奏天下後世<lb/>
　　所共知而欲没之可乎又有謂奏疏之文紀述太<lb/>
　　繁申請之事細㣲必録似非行狀之體者古人得<lb/>
　　君行道有事實可紀則奏疏可以不述先生進不<lb/>
　　得用於世其所可見者特其言論之間乃其規模<lb/>
　　之素則言與行豈有異耶事雖㣲細處得其道則<lb/>
　　人受其利一失其道則人受其害先生理明義精<lb/>
<pb n="KR4d0285_WYG_036-50b"/>
　　故雖細故區處條畫無不當於人心者則鉅與細<lb/>
　　亦豈有異耶其可辨者如此則其尤淺陋者不必<lb/>
　　辨也至於流俗之論則又以為前輩不必深抑異<lb/>
　　學不必力排稱述之辭似失之過者孔門諸賢至<lb/>
　　謂孔子賢於堯舜豈以抑堯舜為嫌乎孟子闢楊<lb/>
　　墨而比之禽獸衛道豈可以不嚴乎夫子嘗曰莫<lb/>
　　我知也夫又曰知徳者鮮矣甚矣聖賢之難知也<lb/>
　　知不知不足為先生損益然使聖賢之道不明異<lb/>
<pb n="KR4d0285_WYG_036-51a"/>
　　端之説滋熾是則愚之所懼而不容於不辨也故<lb/>
　　嘗太息而為之言曰是未易以口舌争百年論定<lb/>
　　然後知愚言之為可信遂書其語以俟後之君子<lb/>
　　榦謹書<lb/>
　<lb/>
　<lb/>
　<lb/>
　<lb/>
<pb n="KR4d0285_WYG_036-51b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　勉齋集巻三十六<lb/>
</p>
<p>
</p>
  </div>
</body>
</text>
</TEI>