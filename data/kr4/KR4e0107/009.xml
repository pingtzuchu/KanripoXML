<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>襄毅文集巻九</head> <lb/>
    <p>
<pb n="KR4e0107_WYG_009-1a"/>
欽定四庫全書<lb/>
　襄毅文集巻九<lb/>
　　　　　　　　　　　　　明　韓雍　撰<lb/>
　記<lb/>
　　賜遊西苑記<lb/>
皇上光復寶祚惓惓焉敬天勤民丕隆化理小大百執<lb/>
事亦皆祇奉法度罔敢怠荒聲教所及悉臣悉順天心<lb/>
鑒悅雨暘時若民遂生養皆感戴鼓舞以修厥貢皇上<lb/>
<pb n="KR4e0107_WYG_009-1b"/>
嘉念左右輔弼之臣夙夜在公迺於天順三年夏四月<lb/>
賜公卿大臣以次遊西苑是月六日拜賜者吏部侍郎<lb/>
桐廬姚䕫南陽張用瀚户部侍郎關西楊鼎禮部侍郎<lb/>
錢塘鄒幹滁陽湯序安成李紹兵部侍郎固安王復光<lb/>
州郝璜刑部侍郎太原周瑄富順黄仕雋工部侍郎岐<lb/>
陽霍瑄莆田翁世資僉都御史銅梁王儉太常少卿兼<lb/>
翰林學士安成彭時學士秀水吕原通政使昌黎張文<lb/>
質右通政商水王溢參議濟南尹旻古邠劉昭大理少<lb/>
<pb n="KR4e0107_WYG_009-2a"/>
卿吉水李茂太常卿金臺李希安詹事廬陵陳文鴻臚<lb/>
卿齊政少卿金臺楊詢錢塘唐泰新城楊瑄順天府尹<lb/>
太原王福雍菲薄亦幸預焉總二十有九人是日早朝退<lb/>
召見文華殿賜宴殿之西廡而出太監清豐劉公涿郡<lb/>
牛公呉興裴公奉命偕行遂由西華門而西可百步許<lb/>
入西苑門即太液池之東南岸也池廣數百頃維時時<lb/>
雨初霽旭日始昇池之上烟霏蒼莾蒲荻叢茂水禽飛<lb/>
鳴遊戲于其間隔岸林樹陰森蒼翠可愛心目為之開<lb/>
<pb n="KR4e0107_WYG_009-2b"/>
明迺折北循岸而行可二三里至椒園園内行殿在叢<lb/>
樹中殿之北有釣魚臺南有金魚池水清澈可鑑一茶<lb/>
而出又北行可三四里至圓殿觀燈之所也殿臺臨池<lb/>
環以雲城中官旋開門以入歴階而登殿之基與埤堄<lb/>
平古松數株高參天衆皆仰視時則晴雲翳空炎光不<lb/>
流暖風徐來花香襲人衆復倚埤堄而窺其西以舟作<lb/>
浮橋横亘池面北則萬歲山在焉又茶而出北渡石橋<lb/>
以登兹山山在池之中磊石為之高數千仞廣可容萬<lb/>
<pb n="KR4e0107_WYG_009-3a"/>
人山之麓以石為門為垣門之内稍高有小殿環殿竒<lb/>
峯怪石萬状悉有名卉嘉木争妍競秀琴臺棋局石床<lb/>
翠屏之類分布森列峯有最竒者名翠雲上刻御製詩<lb/>
琴臺上横郭公磚擊之皆鏗鏗有聲遂沿西坡北上有<lb/>
虎洞吕公洞仙人菴又上有延和有瀛洲有金露皆殿<lb/>
名瀛洲之西湯池之後有萬丈井其深不可測由金露<lb/>
折而東上絶頂則廣寒殿也高廣明靚四壁彫彩雲累<lb/>
萬結砌而成觀畢復出徘徊周覽則都城萬雉烟火萬<lb/>
<pb n="KR4e0107_WYG_009-3b"/>
家市㕓官府僧寺浮圖之高傑者舉集目前而太液晴<lb/>
波天光雲影上下流動逺而西山居庸疊翠西北帶以<lb/>
白雲東而山海南而中原皆一望無際誠天下之竒觀<lb/>
也乆之東下至玉缸又下而南至方壺至介福皆與延<lb/>
和諸殿相對峙而方壺瀛洲則左右廣寒而竒特者也<lb/>
路逕縈迂臺閣巖洞之屬不能具覽又下至山之東麓<lb/>
過石橋復折北循岸數百步至九間殿門外繫五六小<lb/>
舟稍北有船房苫龍船其中又北行數里至北閘上横<lb/>
<pb n="KR4e0107_WYG_009-4a"/>
小亭釣竿數十線餌具備垂之清流嘉魚紛集又茶而<lb/>
起沿池之北岸而西西盡復折而南有蓄水禽之所二<lb/>
相去數里皆編竹如牎下通活水啓扉以觀鳥皆翔鳴<lb/>
又南至浮橋西圓殿對岸也有公所太監延入坐供以<lb/>
湯餅復出而南數里至小教塲觀勇士習御馬又西南<lb/>
至小山子名賽蓬萊入其門有殿殿前一大池中通石<lb/>
橋東西二小閣立水中橋南有婆羅樹人所罕見殿之<lb/>
後復有三殿其階益上益高至絶頂則與萬歲山坤艮<lb/>
<pb n="KR4e0107_WYG_009-4b"/>
相望絶頂下至第三殿之前蓄水作機瞰其下為水簾<lb/>
洞洞之中作金龍決其水下而觀之連珠揜洞形稱其<lb/>
名龍口中亦噴水水皆從前殿基下陰渠之内過而至<lb/>
於其殿之前鑿石為曲渠復作龍頭于其西水至出龍<lb/>
口旋繞而東可以流觴衆坐玩久之太監劉摘新杏分<lb/>
㗖諸人人各摘竒花揷于鬢又一茶乃循故道出東南<lb/>
行數里至小石橋橋上有亭過而上崇坡為南臺臺之<lb/>
中有行殿殿之南門外臨流作小軒衆皆坐息軒中少<lb/>
<pb n="KR4e0107_WYG_009-5a"/>
頃太監遣人邀入殿之東廡赴所賜燕叙坐以位器什<lb/>
貴重品味豐潔太監諭㫖勸飲中官庖臣循環獻酬酒<lb/>
既芳冽杯復連引既乆衆酣醉遂趍出太監亦皆出至<lb/>
橋亭追余與姚侍郎等數人還坐亭中復諭勸且曰諸<lb/>
君宜知此因復酌數巨觥予輩遂大醉折北出西苑門<lb/>
從吏扶掖以歸晡時矣明日入謝衆皆私相慶幸以為<lb/>
千載一時之竒遇樂莫大焉不可無述作以彰上恩垂<lb/>
耀永世臣雍竊聞昔周之文王有臺池鳥獸之樂人樂<lb/>
<pb n="KR4e0107_WYG_009-5b"/>
趍赴形諸歌詩孟軻氏釋之曰古之人與民偕樂故能<lb/>
樂也今皇上至聖大徳比隆文王而禁苑湖山之勝賜<lb/>
近臣遊即文王與民偕樂之盛心也顧臣一介草茅躬<lb/>
逢盛事懽忭感激何以為報亦惟勉竭駑鈍以效萬分<lb/>
之一耳故記之而系以詩遺為家傳之美談且勵云聖<lb/>
皇德與穹蒼侔羣臣蹇蹇陳嘉猷化行八表人歌謳時<lb/>
和年豐職貢修皇情悦懌恩寵優重臣特賜湖山遊萬<lb/>
歲仙山比蓬丘竒峯怪石何其稠廣寒宫殿天際頭左<lb/>
<pb n="KR4e0107_WYG_009-6a"/>
環方壺右瀛洲攬衣直上明雙眸俯視城郭隘九州綵<lb/>
雲捧日時雨收芳林爽氣如新秋銀河㵼入宫牆流太<lb/>
液巨浸天光浮石梁中横濟川舟圓殿控扼池襟喉翠<lb/>
蘆兩岸風颼颼花香成陣來無休池中好鳥鳴相酬育<lb/>
禽之所尤喧啾嘉魚遊處香餌投洋洋不畏垂綸鈎坤<lb/>
隅有山更深幽揜映畫閣峩瓊樓水簾倒卸歸龍湫流<lb/>
觴穿繞白玉溝門前壮士如虎彪各腰弓矢操驊騮南<lb/>
臺僻在東南陬華筵載錫羅珍羞中官諭㫖傳金甌勸<lb/>
<pb n="KR4e0107_WYG_009-6b"/>
酬交錯相淹留醉扶歸去衣頻摳竒逢千載誰能儔皇<lb/>
心廣大同虞周與民偕樂曾先憂感恩欲報慚無由誓<lb/>
將赤心事宸旒<lb/>
　　忠勤堂記<lb/>
景泰六年冬予自京還鎮江西道金陵駙馬都尉廣陵<lb/>
趙公訪予于使館明日予造公之第登公忠勤之堂閱<lb/>
縉紳製作知公所以名堂之義明年春公致書屬予記<lb/>
方正統己巳秋三邉戒嚴乘輿北狩二三元勳大老之<lb/>
<pb n="KR4e0107_WYG_009-7a"/>
外罔或不惴惴公督府南京獨憤然上章請帥勤王師<lb/>
逐敵以圖迎復頼今上神謨先舉己如其請且重南京<lb/>
根本之地督守惟公可故賜詔止之而有忠勤之褒推<lb/>
公之心葢感㤙於承平之時而圖報于危難之際知有<lb/>
國而不知有其身盻絶域如户庭瞪驕敵如犬羊必欲<lb/>
長驅沙漠盪滌腥膻還乘輿報國讐以慰羣望其忠且<lb/>
勤宜聖明特褒之也然常人之情奮忠勇于一時者或<lb/>
變于久效勤勞于有初者或怠于終公之志以為上之<lb/>
<pb n="KR4e0107_WYG_009-7b"/>
寵褒我者至矣我奮忠而效勤當持久不渝慎終不懈<lb/>
使不用則已用則領國家之重寄當天下之重任以圖<lb/>
報稱故以斯名堂所以仰瞻聖訓而佩服之識其感而<lb/>
勵其志也視彼庸衆人平居貴富豪奢悻悻焉自得至<lb/>
遇臨大事濟大難惴惴退縮噤不敢一言幸或少荷褒<lb/>
嘉則惟侈上之恩彰君之賜以誇示于世者葢不侔矣<lb/>
昔柴紹為唐駙馬趫悍武力破虜西陲封公譙國迨今<lb/>
英聲毅氣震耀簡册以公之心之志異時或進用焉建<lb/>
<pb n="KR4e0107_WYG_009-8a"/>
宏勳樹偉烈膺分茅之封邁前修之績諒有在也抑聞<lb/>
公自㓜事親克舉子職居常雅重儒術灑翰修辭大為<lb/>
士君子推重固非其他聯姻戚里列爵侯公者可儗古<lb/>
所謂有文武之全才忠孝之大節者公其人也故不<lb/>
辭而述公之心志以為記公其樂於聽聞益自勵哉<lb/>
　　思親堂記<lb/>
余隣丈户侯唐君廷璋作堂於蘇城葑溪之上扁曰思<lb/>
親識不忘其親也致書于余屬為記惟人有親身之所<lb/>
<pb n="KR4e0107_WYG_009-8b"/>
從出也詩有之曰父兮生我母兮鞠我拊我畜我長我<lb/>
育我顧我復我出入腹我欲報之德旻天罔極故人子<lb/>
於親生則養之殁則葬之祭之而思之不能忘古今所<lb/>
同也古之大賢君子若子路有不得為親負米之悲范<lb/>
文正有不及養親厚禄之嘆固皆不能忘於思焉廷璋<lb/>
世家常之宜興其大父國朝龍興初從戎既而歴從大<lb/>
將軍四出征伐積勲至蘇州衛世襲千户殁于官其父<lb/>
承襲督海運備倭冦討叛逆率著勞績且與其配宜人<lb/>
<pb n="KR4e0107_WYG_009-9a"/>
篤于訓子後殁于征其伯仲二兄亦相承襲官以殁廷<lb/>
璋季也傳次在焉居官逾三十年恪勤恭慎崇禮尚德<lb/>
凡事上撫下處僚寀修政務咸盡其道而篤意教子雅<lb/>
重師儒好樂賓客楚楚然有儒風縉紳士夫論蘇衛之<lb/>
賢必以廷璋為稱首可謂不辱其親矣然廷璋慨念父<lb/>
祖起家部伍力積勲勞遺之子孫安享世禄且頼嚴慈<lb/>
之訓克厎成立而今墓木拱矣雖欲奉養而不可得故<lb/>
風雨霜露之晨烝甞奠獻之頃起居食息之際拳拳焉<lb/>
<pb n="KR4e0107_WYG_009-9b"/>
思之不能忘此思親之堂所由作也廷璋可不謂之孝<lb/>
與世之將門武族子弟光於先世者有矣而或習於驕奢<lb/>
則以膏梁紈綺壺矢鷹犬相誇尚次則博奕飲酒荒于<lb/>
聲色禄無以贍其妻子又次則恃鬬狠以凌官長黷貨<lb/>
利以虐士卒畔道背徳靡所不為卒之干犯刑辟惡終<lb/>
者比比若此者欲其不墮先業以逭不孝之罪且不可<lb/>
得况望其不辱其親而思之不忘乎此廷璋所以為獨<lb/>
賢也故記之以諷觀者廷璋尚勉旃以圖顯揚之大孝<lb/>
<pb n="KR4e0107_WYG_009-10a"/>
哉<lb/>
　　鷗波亭記<lb/>
大理少卿九川李公致政既歸之明年作亭於别墅林<lb/>
塘之上扁曰鷗波間致書屬予記予惟水之羽族古之<lb/>
人愛焉者衆矣若王右軍之於鵞崔少府之于鷺陸龜<lb/>
䝉之於鴨固非一也而公何獨有取于鷗乎葢鷗之為<lb/>
鳥忘機於江海川澤之間隨潮汐以去來逐波濤而上<lb/>
下矰弋之不能獲樊籠之不能馴閒静不驚出没自如<lb/>
<pb n="KR4e0107_WYG_009-10b"/>
而君子之息機自得者似焉公以名亭葢取杜少陵詩<lb/>
之意以比其趣也公少以科目起家學廣而文高才敏<lb/>
而行端為教職為御史為大理丞以至今官其施教考<lb/>
文督學按治讞獄巡撫在在克舉其職賢聲大振門生<lb/>
故吏及三呉兩浙中州北畿之人迨今感慕不能已年<lb/>
踰耳順得請歸休有子有孫足以振業而克家公逍遙<lb/>
徜徉九川之間無官守拘繫之勞無言責思慮之煩黜<lb/>
陟榮辱之不知是非利害之不聞或屐而山或舟而水<lb/>
<pb n="KR4e0107_WYG_009-11a"/>
或輿而野嬉逰翫賞酣歌嘯傲發為詩文以娯以適起<lb/>
居無時食息惟宜無徃而不自安焉視彼波中之鷗何<lb/>
異哉以之名亭宜也雖然此葢公之趣耳而公固非矯<lb/>
俗絶世者比也郡邑大夫政有未通就而問焉後學小<lb/>
子理有未明請而質焉而當聖天子眷注老成之時異<lb/>
時或起安車之召以咨大政决大議則公之利澤及於<lb/>
天下後世者尚有在也愚也謭薄羞位乆矣國恩未報<lb/>
萬一未敢言歸而世亦有可歸而不歸者衆焉記公之<lb/>
<pb n="KR4e0107_WYG_009-11b"/>
亭與聞其風者寜不重有愧乎是則斯亭又有關于風<lb/>
教視古香山之社綠野之堂不侔矣故書以復公且自<lb/>
厲以儆有位若亭之山川泉石之美竹木花卉之盛俟<lb/>
他日登覽尚能為公咏之<lb/>
　　行素軒記<lb/>
少保大學士西昌陳先生之子珊以行素名其所居之<lb/>
軒請余言為記珊字堯民與其弟舜民識余乆余又先<lb/>
生之門生也豈可靳一言不以相其志哉嘗讀子思子<lb/>
<pb n="KR4e0107_WYG_009-12a"/>
書至君子素位而行撫巻歎曰斯道也豈惟古聖賢能之<lb/>
士有志者皆能也堯民取以名軒固素富貴行乎富貴<lb/>
之意然其義大矣不知堯民以膏梁紈綺之奢為行素<lb/>
與抑以聲色輿馬之盛為行素與以膏梁紈綺聲色輿<lb/>
馬僕從之奢且盛為行素此鄙夫之見而堯民之賢諒<lb/>
不在是也堯民温厚淳雅讀書明理道雖為貴富公子<lb/>
未嘗以門第閥閱自異居鄉黨則恂恂謙退接郡邑大<lb/>
夫士則飭飭恭謹而於事親睦族撫下咸盡其所當為<lb/>
<pb n="KR4e0107_WYG_009-12b"/>
可謂行乎富貴矣余復何言然人之一心其攻者衆富<lb/>
易縱貴易驕縱則不能好禮驕則不能友德書曰世禄<lb/>
之家鮮克由禮以蕩陵德古今然也古人不暇論今之<lb/>
人以此惡終者比比厥鑒不遠堯民其警乎哉閑其心<lb/>
檢其身絶其外誘好禮而非禮勿為友徳而匪德勿昵恒以<lb/>
守之學以充之率是以徃處則必能振其家出則必能<lb/>
濟其美亦在乎立志何如耳堯民其勉乎哉况尊甫先<lb/>
生以元勲盛德佐聖天子化理天下其責望後人之充<lb/>
<pb n="KR4e0107_WYG_009-13a"/>
肖克承諄諄也堯民倘能書余言於軒日警且勉以求<lb/>
無玷使人皆曰先生可謂有子而後庶㡬乎子道軒不<lb/>
徒名也遂書以復其請且以為堯民勸<lb/>
　　卑牧齋記<lb/>
蘇庠生楊朴希仁以卑牧名其所居之齋取大易謙謙<lb/>
君子卑以自牧之意也請予為記予歸自京師徃焉入<lb/>
其門無呌呼之囂書聲之琅琅覩其庭無花卉之植竹<lb/>
色之蒼蒼造其室無壺矢博奕之具横几案三百篇之<lb/>
<pb n="KR4e0107_WYG_009-13b"/>
風雅頌孔門之論述周程朱吕之傳註與凡衛吾道之<lb/>
百氏子史咸在具陳葢攻習舉業之所而楊氏世為長<lb/>
洲富家希仁灑然不溺于習卓然有尚於此率爾之見<lb/>
心大異之因語之曰高高之天不下際其氣不能育萬<lb/>
物日出地而明中而昃雷不藏不奮山川雲興而雨天<lb/>
下固卑之用也地之稍高為山山之産不過鳥獸草木<lb/>
卑為田産黍稷禾麥民物頼之以養最卑為海海載地<lb/>
浮天産魚龍珠具百珍是不愈卑愈大用乎儒書稱周<lb/>
<pb n="KR4e0107_WYG_009-14a"/>
公之下賢尼父之仁聖不居顔子之有若無實若虚聖<lb/>
賢且然矧經生學子乎子誦習周公仲尼之道以斯名<lb/>
齋知所務矣然不可徒務其名而不力行其實也人有<lb/>
善也我不知其身之賤貴年之少長時之後先必下問<lb/>
之勿恥我有則歛而勿露辭而勿居不敢以多聞强博<lb/>
而有上人之心此卑牧以學也檢束恬退而豪縱侈靡<lb/>
之不形謙恭遜順而驕矜凌傲之不作此卑牧以持身<lb/>
接物也行之于事親則下氣怡色小心承順推之於事<lb/>
<pb n="KR4e0107_WYG_009-14b"/>
君從政則歉歉抑畏勞而不伐有功而不徳率是道也<lb/>
希仁勉乎哉於斯勉焉要其所至凡天下之事無施不<lb/>
可豈但决科取仕而已耶雖然天下之事固莫外乎道<lb/>
而道莫大乎仁况子字希仁宜何如哉語曰當仁不譲<lb/>
於師言為仁在已雖師亦無所遜此又不可以卑牧自<lb/>
遜而不自力於仁也故記之以勸<lb/>
　　増修江西察院記<lb/>
自予治肅清之堂既七年矣其後堂穿廊廂房日益大<lb/>
<pb n="KR4e0107_WYG_009-15a"/>
弊支以巨木約以修繩危乎凛然若将傾圮寢息經行<lb/>
罔不知懼然居之者避動勞之嫌安茍簡之習莫肯繼<lb/>
予治也景泰丙子春監察御史舒城鄭時來兹按治乆<lb/>
之慨然曰顧斯不治誠弗敢居且傷人壞物亦非所宜<lb/>
迺謀于予而令有司新素具之材節在公之費治焉後<lb/>
堂五楹視舊高三尺許而深倍之穿廊三楹高如之深<lb/>
則減舊三之一以從謹宻東西廂房各三楹文昌祠一<lb/>
楹其高其深皆益於舊凝翠軒仍廣後堂北厦為之董<lb/>
<pb n="KR4e0107_WYG_009-15b"/>
役得人民樂趨赴經始于五月壬辰落成于七月甲午<lb/>
規制簡朴不飾丹堊高爽明靚煥然聿新凡奉公之所<lb/>
莫能儷也御史徵予記惟君子為政雖小大緩急之不<lb/>
同而皆有時措之宜政善矣妄動而紛更非宜也政弊<lb/>
矣退避而不立非宜也矧兹出政之所用以節勞逸而<lb/>
凝心神思舉措而行禁令固非其他翫遊勸美者可比<lb/>
因其弊而治之所謂扶顛而持危修廢而舉墜是亦為<lb/>
政也時其逹政之體與時字宗良少司冦景陽公之猶<lb/>
<pb n="KR4e0107_WYG_009-16a"/>
子也傳家學繼科第擢拜今官端慎有為於風紀有光<lb/>
故不辭而記之以告來者<lb/>
　　簡菴記<lb/>
<hi>闕</hi>
<pb n="KR4e0107_WYG_009-17a"/>
　<lb/>
　<lb/>
　<lb/>
　<lb/>
　也寅畏小心怠惰之氣不設於身恭而有禮驕倨之<lb/>
容不施於人夙夜匪懈鰥曠尸素之譏不及於其官則<lb/>
於傳所謂居敬行簡之義得矣此其心蓋志於道德而<lb/>
建功立名則隨其所宜而為之視彼奔走伺候以希富<lb/>
<pb n="KR4e0107_WYG_009-17b"/>
貴利逹者奚啻霄壌哉况今聖天子在位拳拳焉簡賢<lb/>
以資匡輔以先生之所存所行簡在上心乆矣先生雖<lb/>
不汲汲於登進而褒嘉之典自不容已行将都高爵階<lb/>
顯位以斯道斯德匡輔太平之治起軼於太古之上使<lb/>
天下之人咸知所趨向而同於道德之歸雍之所望也<lb/>
先生毘陵人毓秀京師取正統戊辰進士為工科都給<lb/>
事中雍相從有年知其履厯為詳故述此以記先生尚<lb/>
始終永圖重斯菴之光哉<lb/>
<pb n="KR4e0107_WYG_009-18a"/>
　　帥正堂記<lb/>
濟寧陳君文淵景泰間為監察御史以言事得左遷今<lb/>
上復寶位之初起君宰蘇之長洲君感激思所以報稱<lb/>
乃名其出政之堂曰帥正葢取孔子之言之意欲正其<lb/>
身以道邑之人皆正也致書屬予記予嘗觀之物焉南<lb/>
山之陽有松歴歲既乆凌空直上日升而中中而昃陰<lb/>
雖時移而亭亭之勢未嘗見其欹側也樛木盤枝屈節<lb/>
容光之處從而印之是知表之正與不正影必隨焉守<lb/>
<pb n="KR4e0107_WYG_009-18b"/>
令為民師帥職皆親民而令於民尤親民之表率也令<lb/>
之邪正民罔不從是故令能仁則民尚忠厚能㢘則民<lb/>
重亷恥能儉則民息豪奢能勤則民戒荒惰能恭謹則<lb/>
民無干犯之非能安静則民無奔競之恥與凡一舉止<lb/>
之美一禁令之善民皆是傚是從不然彼将曰令長民<lb/>
且有禄位而其為人若斯吾屬胡不可哉吾蘇為江南<lb/>
名郡齒姓之繁賦稅之重物産之美且盛雖提封百里<lb/>
非他方大郡所能及故守令之選嘗難其人君起家名<lb/>
<pb n="KR4e0107_WYG_009-19a"/>
進士為良御史再轉為今官下車未逾年和平簡厚之<lb/>
治邑之人無老稚賢不肖踴躍愛戴靡然從風非帥之<lb/>
以正豈易能哉孔子曰上好禮則民莫敢不敬上好義<lb/>
則民莫敢不服上好信則民莫敢不用情於斯足徵矣<lb/>
然予將少進焉士君子讀書明道致用於時有志於為<lb/>
德為民者孰不欲趨于正也然崇其名者或違其實謹<lb/>
於初者或懈於終君尚當守之以恒使嚴苛峻刻不發<lb/>
於情竒巧玩好不萌於念侈靡之風不作於日用宴安<lb/>
<pb n="KR4e0107_WYG_009-19b"/>
之氣不設於平居禮以接人不長其驕道以守身不慕<lb/>
乎外凡所為無不正焉則吾民耳濡目染乆而化成其<lb/>
風比隆於淳古君亦可方古之循吏無疑矣古循吏非<lb/>
一人論者以卓魯為稱首卓令密儒術為治道不拾遺<lb/>
魯令中牟德化為理竪子有仁心固皆帥之以正而然<lb/>
後卓封褒德侯魯位司徒至今嘖嘖傳聲名君誠以古<lb/>
人自期則名位所至孰能禦之哉否則名實不符登斯<lb/>
堂者指而議之矣君尚畏之<lb/>
<pb n="KR4e0107_WYG_009-20a"/>
　　邉静亭記<lb/>
天順元年春奉勑總督備倭都督僉事翁公繼武作亭<lb/>
於蘇城甲第之東名之曰邉静謂予曰某謭薄承乏於<lb/>
兹十五年矣仰惟聖天子在位仁威震揚德化漸被薄<lb/>
海内外罔不梯航入貢重譯來朝肆東南海濱數千里<lb/>
之境波濤不驚烟塵不飛晏然無意外之虞某得安享<lb/>
禄食優游斯亭皆上賜也故名斯以志其感請為我記<lb/>
之予嘗造焉入其亭高爽明靚不飾丹堊左圖右史扁<lb/>
<pb n="KR4e0107_WYG_009-20b"/>
時賢詩畫甚富亭之前結柏為屏後則環植修竹數百<lb/>
竿佳花異木竒峯怪石列峙尤多葢公休憇樂客之所<lb/>
也迺復之曰惟海之為邉𣺌無涯際百蠻島居習熟㠶<lb/>
駛自古剽掠之患其來也不易拒其去也不易追今安<lb/>
静有年誠上之威德所致也然公負英偉雄傑之才端<lb/>
謹和厚之德早歲累勛漠北滇南進階顯榮上特簡命<lb/>
節鎮於兹其禮遇之隆倚任之重亦既乆矣而公感激<lb/>
思奮涉險危以効勞勤勵將士以飭兵備嚴而不苛簡<lb/>
<pb n="KR4e0107_WYG_009-21a"/>
而不弛矧克己奉公取用儒術有祭遵之風綏懐逺近<lb/>
甚得人心有羊祐之風恭而有禮知無不為有杜預之<lb/>
風葢不忝乎古之名將也故克稱任使永光上命而乃<lb/>
志其感不有其功非其一心之忠度越於人人能之乎<lb/>
孔子曰君使臣以禮臣事君以忠於斯徵焉吾知斯亭<lb/>
非惟足以勵臣節而繫後思其與古籌邉之樓平山之<lb/>
堂並傳無疑矣公尚慎始終永圖稱斯亭之名哉<lb/>
　　誠意堂記<lb/>
<pb n="KR4e0107_WYG_009-21b"/>
御醫王君景昂自其先君子為御藥房使醫道盛行於<lb/>
當時名其所居之堂曰誠意至景昻克世其業而堂之<lb/>
名不易所以繼先志而守其道也間徵予為記予嘗得<lb/>
危疾頼景昻以起甚德之乃為之言曰人之有生心為<lb/>
之主心之所發能不蔽於自欺則天下之事雖萬變莫<lb/>
齊而随事應酬罔或不當矧醫道係人命之死生不誠<lb/>
其意可乎曾子傳大學以慈㓜明使衆之道嘗曰如保<lb/>
赤子心誠求之雖不中不逺矣夫赤子之在襁褓饑飽<lb/>
<pb n="KR4e0107_WYG_009-22a"/>
寒熱痒痛卧起呱呱不能自言能誠以求之於其聲音<lb/>
笑貌之間則凡赤子之所願欲鮮或不中人有疾而寄<lb/>
之醫既自言其所患且診其脉可知其虚實辨其色可<lb/>
知其昏明候其氣可知其緩急果能誠意以治則其起<lb/>
人之疾如燭照數計而龜卜不中者亦鮮矣然世之為<lb/>
醫者其不誠之通患有三焉疾輕可愈或懼以危言約<lb/>
其厚報疾重不可速愈或投以毒劑倖其近功至有深<lb/>
隠之疾未能真知或强以為知臆度治之以圖徼倖而<lb/>
<pb n="KR4e0107_WYG_009-22b"/>
且假他人之能事為已功竊方書之陳言為已見言之<lb/>
可聽用之罔效此皆安於自欺乗時射利者之所為因<lb/>
而戕人之生有累於醫道亦重矣景昂讀書造理理明<lb/>
而術精以功得拜今官凡京師中外尊官聞人有疾必<lb/>
延景昻至閭閻細人亦必扶舁徃就門庭之間車馬無<lb/>
虚日景昂率平心易氣以診視之可治不可治能速愈<lb/>
不能速愈疾之原真與未真慎重精詳一惟實心以治<lb/>
而無世醫之通患人頼以更生者甚多誠可謂善繼善<lb/>
<pb n="KR4e0107_WYG_009-23a"/>
述而無忝乎斯堂之名矣然予將少進焉夫道貴有恒<lb/>
常情鮮能景昂茍能恒以行之經乆而不渝踐履而不<lb/>
懈則其功利之及人天之報施不于其身必于其子孫<lb/>
矣不然登斯堂者将指其名而訾議之易曰不恒其德<lb/>
或承之羞景昂尚朂之哉是為記<lb/>
　　聚落新城記<lb/>
易曰王公設險以守其國又曰重門擊柝以待暴客聖<lb/>
人立言垂訓之意葢欲君人者必高城深池以固其封<lb/>
<pb n="KR4e0107_WYG_009-23b"/>
守豫備警戒以防其外患不然廢弛怠荒而患随以生<lb/>
防守亦難矣大同古雲中郡西北之重鎮京師之藩籬<lb/>
也而聚落去大同二舍許居人叢集密邇狄境有驛傳<lb/>
而無城郭徃年邊庭充斥少壮者奔伏草莽鮮或能全<lb/>
老稚女婦死于鋒鏑辱於驅逐者多矣而驛吏騎卒亦<lb/>
皆竄匿四馳因之聲援弗通道路梗塞敵雖遁去莫敢<lb/>
遽歸産破而業荒君子惜之天順庚辰秋巡撫右副都<lb/>
御史大梁王公宇請於朝謀築斯城既而公以憂去雍<lb/>
<pb n="KR4e0107_WYG_009-24a"/>
代之而鎮守大監王公春總兵官彰武伯楊公信俱自<lb/>
延綏徙鎮於兹迺相與謀曰是果有益於邉計之大者<lb/>
盍共成之副總兵都督同知曹公安守備中貴阮公阿<lb/>
山羅公副總督糧儲地官郎中羅君紳巡按監察御史<lb/>
朱君鉉亦皆力贊遂上其事得請而興工焉予與羣公<lb/>
躬履其地相厥地形布立方位依山而帶水於是伐材<lb/>
鳩工作城周六百丈高三丈一尺作樓按卦位以便瞭<lb/>
望作門扁其東曰鎮安西曰懷逺而復環以深隍注以<lb/>
<pb n="KR4e0107_WYG_009-24b"/>
流泉嚴整固密屹然一形勝之區經始於辛巳二月二<lb/>
十七日落成於是嵗八月十六日既成益兵卒以嚴戍<lb/>
守積芻餉以備警急於是戍卒耕夫比屋居止芻牧種<lb/>
植以便以安卒然患生亦足防守道路無梗塞之虞驛<lb/>
使得寢處之安誠於邉計大益也衆率謂雍宜有言以<lb/>
記其成雍仰惟聖天子在位道隆化洽超卓萬古覆載<lb/>
之間有生之衆罔不革心傾向惟是北敵雖異人之性<lb/>
亦率皆畏威懷德稱臣奉貢弗敢違越兹復從臣下之<lb/>
<pb n="KR4e0107_WYG_009-25a"/>
請以城斯城真安不忘危之盛心况太監公歴事累朝<lb/>
屢長邉鎮練逹老成才望素著楊公迺頴國武襄公之<lb/>
猶子将畧家傳勇而有謀卓然為當時名將之稱首而<lb/>
同事諸公又皆同心協謀拳拳焉以奉宣威徳弭除邉<lb/>
患為事宜其克副聖心而成功之速也昔周之聖王命<lb/>
大將南仲城彼朔方詩人詠之曰赫赫南仲玁狁于㐮<lb/>
葢美其命將得人城守之功成而邊方之難除也今斯<lb/>
城雖小實當大同之衝使大同羽翼壮而屏翰固而鎮<lb/>
<pb n="KR4e0107_WYG_009-25b"/>
守總兵諸公又皆得人若此繼今以徃吾知陰山瀚海<lb/>
之北益皆革心向化相引來歸聖天子永無西顧之憂<lb/>
必矣惟諸公慎終如始兵政益修邉備益嚴以無負萬<lb/>
里長城之託是所望也用記之以紀歲月且為同志勸<lb/>
　　雲中新建行臺記<lb/>
雲中西北之重鎮我國家恒命臺憲大臣撫巡其地而<lb/>
無聽政之所率即冀北道以居分瀆而禮乖非宜也天<lb/>
順四年秋守臣請于朝始以石氏之遺宅改創焉既成<lb/>
<pb n="KR4e0107_WYG_009-26a"/>
予適奉命至以是歲十二月十有五日入居於斯治事<lb/>
之堂五楹嘗徹而新之高爽明靚中堂寢室左右廂房<lb/>
則仍舊貫寝堂之西遊息之亭一區甃以方池環以茂<lb/>
樹其南有園三四畝可為習射之圃堂之東有浴池稍<lb/>
南有土地祠又南有牧厩皆截截新整而復周垣嚴峻<lb/>
門廡謹密凡奉公之所莫能儷也惟是寝堂地卑以濕<lb/>
陰氣上蒸駸駸逼人總兵官彰武伯楊公每入坐輙曰<lb/>
此而不増其舊址易其敗垣誠不可居然亦未果也明<lb/>
<pb n="KR4e0107_WYG_009-26b"/>
年夏四月予還朝議政楊乃命工改作比予還鎮則既<lb/>
訖工而斯堂煥然一新矣予乃大書作扁扁治事之堂<lb/>
曰肅清欲澄其源以肅百僚也寝堂曰正心欲端其本<lb/>
以貞百度也遊目之亭曰計邉欲謀於有衆以行法令<lb/>
也而復於射圃之隙雜樹嘉菓百本名其園曰樂清欲<lb/>
公餘習射採芳擷英以供吟趣也客有過而難之曰古<lb/>
之君子凡居處燕息之處固有名然韓忠獻公之堂曰<lb/>
醉白范文正公之堂曰慶朔歐陽文忠公之亭曰醉翁<lb/>
<pb n="KR4e0107_WYG_009-27a"/>
司馬温公之園曰獨樂皆能畧世故而近人情不拘拘<lb/>
於嘉美之名若子之美名不㡬於誇乎予曰噫予何敢<lb/>
望於數君子哉數君子道高而德崇名遂而功成故其<lb/>
命名取義在彼而不在此若予也譾薄蕪陋忝竊厚禄<lb/>
上無益于國家下無益于生民而承乏來巡亦無益于<lb/>
邉計故凡接于目而警于心必取其有益於修已治人<lb/>
者名之庶㡬思勉進而圖報稱也客曰然請書以為記<lb/>
於是乎書<lb/>
<pb n="KR4e0107_WYG_009-27b"/>
　　順德縣學新建奎文閣記<lb/>
天順八年春翰林侍讀學士雲間錢公原溥以詿誤出<lb/>
知廣之順徳縣甫下車拳拳焉教養保民之政以順德<lb/>
舊為盗賊殘破之區今雖設縣治依山濱海亂流交匯<lb/>
奸宄侵凌難于制防乃言于上官省民輸調設為教令<lb/>
勸材募丁遂大備磚石甃其縣城鑿河𨗳流環其縣境<lb/>
甫半載畢工復巡行郷閭召民父老問其疾苦課其農<lb/>
桑勉其孝弟禮義稍暇又時至學宫與生徒講説堯舜<lb/>
<pb n="KR4e0107_WYG_009-28a"/>
禹湯文武周公孔子之道明德新民真履實踐之學踰<lb/>
年嵗豐民樂境内無事熈熈乎有可封之俗而科目興<lb/>
賢視昔加倍惟是學宫左顧右視夾乎兩山之間而虚<lb/>
其後公欲為閣於其地以聚風氣恐勞民未果也成化<lb/>
元年秋八月縣之里正新出應公家之役循故事以贄<lb/>
見之儀見公公曰無庸見我見先聖可也爰命耆宿二<lb/>
人導里正百六十人謁文廟畢進之明倫堂以酒饌屬<lb/>
教諭林應大饗諸役皆鼓舞歡蹈願出餘貲以助興舉<lb/>
<pb n="KR4e0107_WYG_009-28b"/>
随致白金餘三百兩復簡生員黎璇何昭林政耆民岑<lb/>
文亮冦帶義總呉霄董其事建閣七楹高二丈七尺深<lb/>
三丈五尺廣視深倍有竒經始於是年十月十一日落<lb/>
成于明年三月十五日高廣明靚壮觀一邑公因題之<lb/>
曰奎文意葢期望是學人才之興文明之盛是春舉子<lb/>
何濟李聰邵智張泰果舉進士於是學之諸生邑之民<lb/>
庶皆忻忻然感激詣予臺下再拜請文紀其事適公拜<lb/>
恩復職将還過予復申其請於乎王政之大不過保民<lb/>
<pb n="KR4e0107_WYG_009-29a"/>
而教養之世之迂儒俗吏固鮮能兼而自古偉人之遷<lb/>
謫於遐方者韓蘇諸君子之外亦多放情山水之間娯<lb/>
樂而已求如公之兼行惠政化成而功著者豈多見哉<lb/>
公以清才碩學舉進士高第入翰林㡬三十年為文純<lb/>
古灑翰精麗朝之縉紳士夫多所推讓天下之人皆知其名<lb/>
得片紙隻字寶藏之而未知公政事之優今暫一出而<lb/>
遽卓卓然有所成立如此君子之道固無徃而不可行<lb/>
而亦未嘗以榮辱進退異其施使公入相聖天子而推<lb/>
<pb n="KR4e0107_WYG_009-29b"/>
此宰一邑之心以宰天下則天下之人必益䝉其澤而<lb/>
斯閣重有光矣予深有望焉故記之使刻石以傳<lb/>
　　友清書院記<lb/>
昔米元章以石為友白樂天以詩酒琴為三友曾端伯<lb/>
以名花海棠酴醿之類為十友夫友石者泥於竒友詩<lb/>
酒琴流于放友海棠酴醿之類近於侈彼皆偏於所好<lb/>
者為之吾之友則異焉蒼梧行臺之前除有古松三十<lb/>
株高叅天即松之西作屋三楹為休憇之所移古梅十<lb/>
<pb n="KR4e0107_WYG_009-30a"/>
五株修竹三百竿環植之竹既叢生梅亦盛開吾休暇<lb/>
與客遊其間見松之亭亭交峙如冠劎大臣國有大政<lb/>
庭立而議也見竹之樅樅森列如百萬甲兵密陣環侍<lb/>
畏令而不敢囂也見梅之疎廋横斜如山林高士辟穀<lb/>
𨗳引危立於顛厓之上也三者相依一塵不侵吾愛其<lb/>
清将取以為友客疑之曰子嘗以古人友物為偏於所<lb/>
好何亦取於兹乎噫自伐木詩降友道不能盡古若世<lb/>
之人平居無事相處與契合親密真若終始不相遺有<lb/>
<pb n="KR4e0107_WYG_009-30b"/>
事可以相扶持一旦地位殊利害近多反眼若不相識<lb/>
或勢位相逼讒毁排擠無不至雖門生故吏亦多随時<lb/>
逐利前恭而後倨初附而終叛以怨報德者有焉若是<lb/>
者宜非士君子所為而其人且忍為之奚望其有忠孝<lb/>
大節哉維松也竹也歴四時風雨霜雪之繁盡萬物之<lb/>
榮枯獨能不改柯易節有乆而能敬士窮見節義之道<lb/>
焉梅也不與羣芳争麗于春風艶陽而獨秀於嚴冬之<lb/>
時有秉心無競途窮見交態之理焉是則彼皆有嵗寒<lb/>
<pb n="KR4e0107_WYG_009-31a"/>
之操君子之德吾友其徳以為晚節之䂓如之何其不<lb/>
可客曰子取友得矣因舉酒屬賀少焉明月東升天風<lb/>
徐來舞蚪鸞鏘金石響寒濤蘭蕙之馨馥馥芬芬吾耳<lb/>
目鼻息之所得又如遊鈞天廣寒如中秋後登呉山絶<lb/>
頂如趍朝近御爐其清何如哉乃謝客曰是果吾清友<lb/>
也書以為友清書院記<lb/>
　　竹坡記<lb/>
古今人凡意向有在多取物之清致可愛者為之號若<lb/>
<pb n="KR4e0107_WYG_009-31b"/>
王龜齡之號梅溪趙子昂之號松雪陳僖敏之號栢軒<lb/>
若此者非一然皆儒紳君子樂真素寓修警者為之武<lb/>
弁之士鮮尚也夫自三代以還文武分二途俎豆軍旅<lb/>
判判焉不相學者恒多彼既不相學則顯焉而不知禮<lb/>
冠焉而不加以字者且比比然奚望其知所尚取號為<lb/>
哉此葢庸衆人畫地以自限而有志之士則不然兼學<lb/>
而兩能並用而同功吾於廣西總兵官都督同知歐公<lb/>
見之矣公自㓜有大志稍長學武其藝精絶尋入京衛<lb/>
<pb n="KR4e0107_WYG_009-32a"/>
武學學儒術兵法其造詣益深遂膺薦累勲為廣東副<lb/>
總兵以至今官功烈著聞蓋已有年然其為人悦詩書<lb/>
而敦禮樂雖軍中輕裘緩帶不忘俎豆吟咏揮灑各造<lb/>
其妙隠然有古儒将風而其性尤好竹嘗以竹坡自號<lb/>
請記於予予審之曰維竹比君子厥徳亦多取兹為號<lb/>
厥意云何噫公之意我知之矣豈日有所見而思自勉<lb/>
乎植竹於坡翛然成林昕夕相對爰契乃心見其心之<lb/>
空思虚以受善也見其節之貞思砥礪名行也見其性<lb/>
<pb n="KR4e0107_WYG_009-32b"/>
之直思中立而不倚也見其本堅勁而葉萋依思剛柔<lb/>
之相濟也見其獨凌霜雪歲寒不變思夷險之一致也<lb/>
見其裂而為簡可書鏃而為矢可射思文武之兼用也<lb/>
此皆公素所優為而尚勉焉若斯將來所至詎可量哉<lb/>
因書以復公且以自勵<lb/>
　　葑溪草堂記<lb/>
予家蘇城葑溪之上家之東有園三十畝竹木叢深市<lb/>
井逺隔中有方池週二百步溪流自東南來注其中予<lb/>
<pb n="KR4e0107_WYG_009-33a"/>
愛其幽僻足以為佚老之區命子文芟夷修濬投嘉魚<lb/>
池中而作堂三楹於其北堂前植幽蘭數本左右植老<lb/>
桂兩株後近垣植箓竹三百竿大可合圍高可四五丈<lb/>
桂之外西植斑竹東植紫竹黄金間碧玉竹其數皆減<lb/>
箓竹之半而高低小大亦各不同又其外植桃李杏雜<lb/>
樹百餘株池南作假山植佳菊百本又南有竹林中多<lb/>
豐草山鵲野雉翠禽斑鳩雜鳥雀時來飛鳴棲止於其<lb/>
間池溪東南夾岸有古梅五株植諸種柑橘林檎櫻桃<lb/>
<pb n="KR4e0107_WYG_009-33b"/>
枇杷銀杏石橊宣梨胡桃海門柿等樹餘三百株西南<lb/>
復有小池植千葉紅蓮臨池與垣有桑棗槐梓榆栁雜<lb/>
樹二百株餘則皆蔬畦也物性不同随時發生取之可<lb/>
以供時祀給家用而當雪殘雨收月白風清之時與良<lb/>
朋佳客遊其間又可以恣清玩解塵慮若異卉珍木古<lb/>
人好竒而貪得者不植焉韓氏祖宗以來世家力田於<lb/>
陳湖之東至先考通議公始徙北京生雍暨弟睦予又<lb/>
生子文遂出仕然蘇城之内寸土尺地無有也正統十<lb/>
<pb n="KR4e0107_WYG_009-34a"/>
三年予出按江西取道故鄉始獲識先壠景泰元年代<lb/>
還復過鄉適先外舅金公自行商嶺南回始得其出貲<lb/>
售湖東王氏行館之基今居第是也明年予外補迎先<lb/>
考妣還蘇復售大澤陸氏之舊屋為堂以居中遭回禄<lb/>
災命睦鼎新之睦又與文前後十餘年始置今東園之<lb/>
地皆節縮日用而成其創置之艱難固非一日而非吾<lb/>
祖宗先世積累之厚誠未易致也吾子若孫不思世守<lb/>
之乎嗟乎陵谷變遷時事靡常責以世守豈溺情而近<lb/>
<pb n="KR4e0107_WYG_009-34b"/>
乎愚哉惟欲其盡人事耳盡人事莫外乎修德也吾常<lb/>
戒盛滿而懼䘮德平生蒞官從事治獄未嘗敢濫及臨<lb/>
戎未嘗敢妄殺傷人害物之心未嘗敢陰畜金珠寳玉<lb/>
幣帛之貨未嘗敢茍得而私積所積者書數百巻聊以<lb/>
資未至之學力亦非傳後計也司馬温公嘗曰積金以<lb/>
遺子孫子孫未必能守積書以遺子孫子孫未必能讀<lb/>
不如積陰德于㝠㝠之中以為子孫長乆之計誠格言<lb/>
也吾尚勉旃吾子若孫不身體力行之可乎因書示警<lb/>
<pb n="KR4e0107_WYG_009-35a"/>
而系以詩俟予得請歸與鄉人歌於斯堂而樂焉<lb/>
　　總府開設記<lb/>
兩廣古百粤地自秦置郡縣以來蠻荆倡亂代不能無<lb/>
置将分閫不常所治而總府之名未立國朝洪武初太<lb/>
祖高皇帝疆理天下設官分職兩廣各置都布按三司<lb/>
統治之永樂中廣西置鎮守内臣總兵武臣景泰天順<lb/>
間廣東置如廣西然各守一方不相統制而兩廣總鎮<lb/>
總兵之名未有自是以後軍務兼用文臣或總督或提<lb/>
<pb n="KR4e0107_WYG_009-35b"/>
督贊理或兼巡撫或不兼又或專巡撫不加督理而總<lb/>
督兩廣軍務兼理巡撫之名亦不多有成化改元初聖<lb/>
天子軫念兩廣生民乆罹賊害累征未能平乃命將出<lb/>
師以今太監陳公瑄監督軍務雍贊理來問叛夷之罪<lb/>
師至廣前巡撫皆改任去雍遂兼焉明年賊平班師詔<lb/>
畱太監陳公鎮守廣東以雍提督兩廣軍務仍兼巡撫<lb/>
乆之雍以地廣不克遍歴上章得請兩廣各添置都御<lb/>
史巡撫雍專提督五年春雍以憂制歸是冬巡按廣東<lb/>
<pb n="KR4e0107_WYG_009-36a"/>
監察御史龔晟廣東按察司僉事陶魯林錦交章言於<lb/>
朝以為兩廣事不協一殘賊日熾須復得大臣提督兼<lb/>
巡撫斯濟時艱上嘉其言下廷臣議兵部尚書白公宗<lb/>
玉集議規畫舉雍對上可之以太監陳公總鎮兩廣起<lb/>
復雍進今官總督兩廣軍務兼理巡撫雍固辭弗獲始<lb/>
就任未㡬復以平江伯陳公銳掛征蠻将軍印充總兵<lb/>
官鎮守兩廣同開總府於梧便宜行事兩廣副将以下<lb/>
俱聽節制前廣西鎮守太監兩廣總兵巡撫皆裁去又<lb/>
<pb n="KR4e0107_WYG_009-36b"/>
以少監黄公沁暨署都督僉事夏正充副總兵鎮守廣<lb/>
西都督僉事馮昇充遊擊将軍都指揮楊廣夏鑑張壽<lb/>
充參将分守諸路而地方大計則悉取決於總府皆宸<lb/>
斷也維兹梧州介乎兩廣之中水陸相通道里適均羣<lb/>
山環拱三江匯流嶺南形勝無可比儗總府之基其山<lb/>
自桂嶺而来至梧城中盡而復起巍然突出状如磐石<lb/>
登臨逺眺一目千里閟晦千萬年而一旦顯於今日豈<lb/>
非天造地設有所待而然與洪惟我國家列聖相承一<lb/>
<pb n="KR4e0107_WYG_009-37a"/>
以道德仁義為治今天子纘承丕緒益邁前烈數載之<lb/>
間四征不庭罔不賓服而復大顯神謨命官開府于兹<lb/>
合天心光祖德超越秦漢以下因循茍簡之陋而成萬<lb/>
世之良圖自兹以徃出令惟一而規畫大同以我堂堂<lb/>
仁義之師坐鎮於中四顧蠻荆殘孽向背而撫治之彼<lb/>
将日循化理變惡習相安耕鑿以齊吾民而凡覆載之<lb/>
間有生之衆聲教所及将益無逺弗歸唐虞三代雍熈<lb/>
泰和之治不於斯見乎雖然聖天子寵異臣下而付託<lb/>
<pb n="KR4e0107_WYG_009-37b"/>
至重其責望固在於此臣子感激圖報稱當何如哉書<lb/>
曰惟事事乃其有備詩曰有嚴有翼共武之服孔子曰<lb/>
節用而愛人雍輩皆當勉焉府之正堂五楹題曰總制<lb/>
百粤之堂後作亭曰同心門三楹左右廂房各五楹經<lb/>
始於六年四月二十六日落成於七年五月十八日既<lb/>
成太監總兵徵予記太監字德新静鎮有謀屢立戰功<lb/>
總兵字志堅韜畧家傳卓有将才皆名重一時而雍得<lb/>
預其間始開府抑何幸與謹記<lb/>
<pb n="KR4e0107_WYG_009-38a"/>
　　静菴記<lb/>
總鎮兩廣御馬監太監陳公徳新作菴於蒼梧府第之<lb/>
東扁曰静菴因取以為號請記於予予公暇造焉入其<lb/>
中棟宇朴素不施彩餙周覽其外雜植花竹不聞雞犬<lb/>
市㕓之聲太監公政暇而坐焉侍衛不過數人而將吏<lb/>
不得輙至乎其間題曰静菴宜矣然公之意尚有大於<lb/>
此也予因廣其意相其志以為之記曰天下之事轇轕<lb/>
紛紜萬有不齊况軍旅之間調發籌畫之煩綏疆土輯<lb/>
<pb n="KR4e0107_WYG_009-38b"/>
兵民之不易湏動以應之公何主於静哉噫我知之矣<lb/>
公仰承聖天子腹心之寄開府於兹總制南服軍民夷<lb/>
獠咸屬指麾喜怒轉移刑賞攸繫何施為不可哉公之<lb/>
意則以為受兹付託責任匪輕事至物来僚寀詢謀于<lb/>
我將吏受成於我下之人仰賴乎我我非静以處之而<lb/>
輕舉妄動是弗知治體矣故凡處人而御衆一言之善<lb/>
從之如流一籌策之良取之惟恐或遺一政一事有病<lb/>
乎兵民者皆禁絶不為謟諛䜛間之說不得近其前勢<lb/>
<pb n="KR4e0107_WYG_009-39a"/>
利驕奢之誘不能惑其志用是數載之間事協一而政<lb/>
和平蠻夷盡化吾民益安熈熈然如古太平時非公處<lb/>
之以静能如是乎儒先以心不妄動為静公可謂真履<lb/>
實踐而其所見度越于常人逺矣公自成化改元春奉<lb/>
命督兵征南蠻破斷藤峽單騎見敵勇冠三軍用克汎<lb/>
埽狂蠻如摧枯拉杇不數月而功成繼畱鎮守廣東宣<lb/>
布上恩令行禁止一時威靈氣熖震燿嶺海雖黄童白<lb/>
叟無不畏服而欽慕之然其為人好善而謹德平居無<lb/>
<pb n="KR4e0107_WYG_009-39b"/>
事未嘗妄言咲非所當得一介不茍取服御飲食皆從<lb/>
儉素至於臨大事決大議衆論未定而公折以一言無<lb/>
不允當雖獻俘滿前必詳審明辯未嘗肯妄殺一人葢<lb/>
表裏如一仁人君子也是致荷四朝知遇寵眷極隆征<lb/>
湖南鎮雲中功烈表表兹復成越南百世之勲以為兩廣<lb/>
之福星其有德于静之功多矣夫仁者静而延年維兹<lb/>
以徃尚冀公始終此心必享高壽永庇此南人誠南人<lb/>
之幸予輩之幸亦朝廷之幸焉予與公同事七年知公<lb/>
<pb n="KR4e0107_WYG_009-40a"/>
最深故敢記之於菴以告來者<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4e0107_WYG_009-40b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　㐮毅文集巻九<lb/>
</p>
<p>
</p>
  </div>
</body>
</text>
</TEI>