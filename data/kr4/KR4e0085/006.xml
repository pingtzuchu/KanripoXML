<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4e0085_WYG_006-1a"/>
附録<lb/>
　　王孟端小傳<lb/>
孟端諱紱常之無錫人自少志氣高逸讀書工古歌詩<lb/>
嘗北遊江淮浮黄河踰太行出鴈門徃來晉代之間周<lb/>
覽形勝輙感慨弔古徘徊不能去一時聞人慕其名爭<lb/>
延致之及觀其氣貌瓌岸議論踔厲益加器重久之不<lb/>
樂歸江南隠居九龍山中詠左太冲詩曰何必絲與竹<lb/>
山水有清音若將有終焉之志自號曰九龍山人永樂<lb/>
<pb n="KR4e0085_WYG_006-1b"/>
中有以能書薦者徴入翰林擢為中書舍人嘗自以䝉<lb/>
上厚恩㧞自山澤與羣賢並仕職任書札愧不能報稱<lb/>
慨然曰書必如古人庶可名世傳後報萬分一於是知<lb/>
孟端非徒隠者固將有以見諸世也尤工畵山水竹石<lb/>
每酒酣對賔客著黄冠服意氣傲然伸紙攘袂揮灑竒<lb/>
怪跌宕不可名状畫已徐吟五字詩蕭然有風人之致<lb/>
然不可意者雖豪貴不肯與或就之至閉門不納人問<lb/>
之曰丈夫在所處輕者茍且如此重者將何以哉士益<lb/>
<pb n="KR4e0085_WYG_006-2a"/>
以此高之平居急朋友好賔客不計家有無然是是非<lb/>
非不茍隨俗俯仰雖見嫉惡不顧丙申春正月卧病北<lb/>
京寓舍朋友日問致醫藥疾革語所知者曰生死如夜<lb/>
旦所貴此心不昧耳奄然而逝年五十有五君子惜之<lb/>
錢唐王洪曰始予遊四方聞江湖間稱孟端名藉甚<lb/>
及識孟端觀其為人乃知得此聲豈虛哉孟端以布衣<lb/>
薄遊無所遇晚以能書薦遂登青雲顯名侍從間可謂<lb/>
遭逢其時至負其藝能非其人不與跡其志殆不可以<lb/>
<pb n="KR4e0085_WYG_006-2b"/>
勢利動哉世多稱其才安知其中有卓然者吾是以為<lb/>
之傳焉永樂十四年春二月廿五日翰林修撰王洪著<lb/>
　　故中書舍人孟端王公行状<lb/>
公諱紱字孟端世居常州無錫縣某里祖某父某皆隱<lb/>
居不仕樂善好義歴世相承而厥後克昌焉公生而貌<lb/>
岐嶷性敏慧甫髫齔矩度若老成人出言中節恂恂有<lb/>
禮十歲能属詩早䘮母夫人貝氏哀毁幾滅性及成人<lb/>
充縣庠弟子員尋以事免歸乃偃息九龍山中味泉石<lb/>
<pb n="KR4e0085_WYG_006-3a"/>
以為樂嘗偕其大夫士三五軰或臨流或登高意氣雋<lb/>
邁襟懐蕭爽故自號九龍山人尤嗜繪畫不由師授而<lb/>
卓絶過人遊覽之頃每遇長廊素壁索酒飲滿數觴縱<lb/>
横揮灑若不經意至則層巒疊嶂烟雲浩𣺌不可測其<lb/>
端倪或輙題其上至百千言咸若宿所搆者自是聲譽<lb/>
益重而求之者益繁甚有投金帛而購其片楮者公則<lb/>
拂䄂而興未嘗少頷焉其或山林之士盡一揖之誠卒<lb/>
與之無靳色洪武戊午徴天下罷閒弟子員登其能者<lb/>
<pb n="KR4e0085_WYG_006-3b"/>
仍授以官公亦與焉未幾以事累謫戍山西朔州公雖<lb/>
在戎旅間布衣韋帶意氣自若内無搖奪之心外無沮<lb/>
餒之色不自知其為謫戍也主守者知其賢亦加優禮<lb/>
無何籍其養子以代之既而歸鄉里隠居教授孜孜訓<lb/>
誨子弟率多賔興永樂初聖天子務隆養賢之道詔求<lb/>
天下文章之士洎善書者各二十八人登文淵閣以被<lb/>
選一時執政大臣首以薦公繼至者彬彬焉十年三月<lb/>
甲子拜中書舍人明年大駕巡狩北京命所司遴選英<lb/>
<pb n="KR4e0085_WYG_006-4a"/>
髦之士以備扈從時公在選列合同行者十有二人簮<lb/>
纓黼黻前後相望賡歌宴賞悉皆俊乂進退起居光賁<lb/>
隆極噫可謂榮矣今年春以病卒於官舍實二月初六<lb/>
日也嗚呼痛哉其在病革朋友咸相視而泣顧謂公曰<lb/>
子脱有不幸當以身後事囑我公曰余生平無愧俱無<lb/>
可言者但忠君之事未盡實天地間罪人也復何言為<lb/>
語畢而絶公生於壬寅五月某日享年五十有五娶趙<lb/>
氏早卒子男二人長曰黙娶趙氏次曰恒娶吳氏女某<lb/>
<pb n="KR4e0085_WYG_006-4b"/>
適同里某氏孫男若干人側室尹氏生女一曰某今以<lb/>
某月日歸𦵏於某山之原公在生時性倜儻有卓犖不<lb/>
羈之才寡交接重然諾然好讜言不匿人過人有一善<lb/>
必稱之一惡必斥之正顔極論不憚權貴或詆其太過<lb/>
則曰箭在弦上不得不發其峭直類如此身在顯宦常<lb/>
有烟霞丘壑之想每論及乗肩輿登惠山煑茗僧房留<lb/>
連日夕之事則風采頓發昂肩竦背若馮高眺逺之状<lb/>
至於聲利浮靡之事則澹然不以芥於中論他事亦皆<lb/>
<pb n="KR4e0085_WYG_006-5a"/>
脱畧頴悟必先名節大體不以死生榮辱為心尤好黄<lb/>
老清虛之術及佛氏之學亦皆闖其奥窔然以名教自<lb/>
尊故一染指而不為其累也少習右軍書小楷尤精所<lb/>
作古詩類韋柳律詩類晚唐詞語婉媚馳騁於世所畫<lb/>
山水竹石古今罕儔至於器識之高又有逾於斯數者<lb/>
惜乎未底大用以觀其藴止乎此而已矣嗚呼傷哉僕<lb/>
與公皆吳下人相去僅百里雖後公十歲生㓜嘗識公<lb/>
於京師又同事翰林十有餘年出入起居未始或先後<lb/>
<pb n="KR4e0085_WYG_006-5b"/>
也間嘗謂余曰羣軰中惟子頗知我我死後子當為我<lb/>
作行状必得其詳余未及諾而果符其言豈偶然哉公<lb/>
之潜徳固多不能窺其萬一斯特述其梗概用告於立<lb/>
言君子冀發揮以傳諸不泯云永樂十四年三月二十<lb/>
日徴事郎中書舍人章昞如状<lb/>
　　徴事郎中書舍人王孟端墓表<lb/>
永樂丙申春二月初六日中書舍人王孟端以疾殁於<lb/>
北京之官舍其子黙卜是年十一月日以其柩歸𦵏於<lb/>
<pb n="KR4e0085_WYG_006-6a"/>
龍山之原其友翰林修撰沈度偕其同寮中書舍人許<lb/>
鳴鶴朱孔易朱暉章昞如張侗陳宗淵龎叙沈粲合辭<lb/>
請於予曰孟端死其友太醫院御醫趙友同既為之銘<lb/>
埋諸幽者有託矣而表於外者無文足下知孟端者宜<lb/>
賜一言使其有知無恨於地下矣予與孟端交十四五<lb/>
年相知有素孟端殁既哭之又祭之以文而墓石之辭<lb/>
予焉得而靳孟端諱紱字孟端以字行毘陵之無錫人<lb/>
曾祖某祖某父某母某氏孟端㓜頴敏稍長好學入鄉<lb/>
<pb n="KR4e0085_WYG_006-6b"/>
校為弟子員治經習舉子業既數竒連遭困頓即棄去<lb/>
放跡江湖間越太行上巴蜀歴名勝探古蹟以蓄其竒<lb/>
氣縱情於詩酒交結名士所遊皆公卿貴人無不敬愛<lb/>
尤善眞行書筆法出入晉唐間律詩學大歴諸才子時<lb/>
有警句間戱墨為山水竹石用意高古超然無俗韻人<lb/>
徃徃作意求之或經數歲不能得一筆偶遇適興連掃<lb/>
數幅不辭精妙入神態度横出或就題詩於上以發其<lb/>
魁壘之氣語皆竒特觀者莫不跌足驚喜而孟端亦不<lb/>
<pb n="KR4e0085_WYG_006-7a"/>
自知其至此也然每欲秘之不欲人知嘗投筆痛恨曰<lb/>
誤為此也雅好博古於諸書皆蒐獵至於釋老之學亦<lb/>
闖其閫奥聖天子即位之初詔求善書者侍從之臣首<lb/>
以孟端為薦命習書中秘集天下能書者得十餘人日<lb/>
臨諸帖必求至古人乃己巳皆稱㫖永樂十年皆除為<lb/>
中書舍人凡制敕機宻悉委書之兩扈從北京與有榮<lb/>
遇一日偶得疾才數日即不起矣病革朋友視之問之<lb/>
曰有何言從容曰無可言者但負君恩未報耳又問再<lb/>
<pb n="KR4e0085_WYG_006-7b"/>
有何言指其心曰此中甚分明無可言者翊日翛然而<lb/>
逝孟端性介直不能容物人有忤之者胸中勃勃不平<lb/>
即靣折之以是與人寡諧退求其中不留也然襟懐灑<lb/>
落神情曠逸宛然如晉宋間人每退朝家居黄冠野服<lb/>
望之蕭然有林下風靜坐一室焚香煑茗怡然自得遇<lb/>
客至即呼酒傾倒及其殁也人皆惜之生故元至正壬<lb/>
寅五月日得年五十有五娶趙氏先卒子二人黙恒女<lb/>
二人長適趙其㓜<hi>闕</hi>　出有詩集若干巻予表於其墓<lb/>
<pb n="KR4e0085_WYG_006-8a"/>
曰嗟乎孟端負傑然之才剛毅之氣所蓄者固有兼人<lb/>
之長而早遇偃蹇困踣葢天所以老其才而為今日之<lb/>
用也何嗇其年而遽奪之速耶抑其命止於斯耶嗟乎<lb/>
孟端官為侍從顯登清要不為不幸矣視彼老死山林<lb/>
而無所稱道者相距懸絶茍使孟端無可稱述雖過百<lb/>
齡何益是以君子不可不勉於為善有如孟端者名附<lb/>
不朽固無所憾特惜其死求若斯人者少也遂寫予之<lb/>
所以知孟端者以哀之於無窮且以慰其寮友之思焉<lb/>
<pb n="KR4e0085_WYG_006-8b"/>
翰林學士奉政大夫兼左春坊大學士廬陵胡廣撰<lb/>
　<lb/>
　<lb/>
　<lb/>
　<lb/>
　<lb/>
　<lb/>
　附錄<lb/>
</p>
<p>
</p>
  </div>
</body>
</text>
</TEI>