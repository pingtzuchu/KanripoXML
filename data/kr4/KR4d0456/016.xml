<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>養吾齋集卷十六</head>
    <p>
<pb n="KR4d0456_WYG_016-1a"/>
欽定四庫全書<lb/>
　養吾齋集卷十六　　　　元　劉將孫　撰<lb/>
　　記二<lb/>
　　　彭澤縣學三賢祠記<lb/>
彭澤以淵明著舊為祠祀陶並之以唐狄梁公稱二賢<lb/>
祠兵後祠燬僅石碑二像存東坡自黃移汝道九江訪<lb/>
子由筠陽後來溯江入嶺和陶詩孤山碑與像亦並列<lb/>
大徳丙午令尹東平曹侯靖國並建三賢祠於邑學邑<lb/>
<pb n="KR4d0456_WYG_016-1b"/>
敎諭郭則正敘其始末請記曰侯為彭澤再書考矣自<lb/>
始至修譙樓新縣廨夷官道飭水驛建萬里江天亭復<lb/>
淵明祠葺城隍東嶽二廟士民感説立惠愛亭以美之<lb/>
一日問二賢祠於學謀再建其處則正請曰侯此舉實<lb/>
宜學有東坡像合為三賢何如侯曰然前簿楊月湖為<lb/>
我言矣子言之如契焉吾為是邑免儒役此祠為士者<lb/>
宜任之於是歐陽士正林懋等乃請於邑官長博囉部<lb/>
邊濟之寧尉焦從善良輔典史屈應隆咸欣然捐助共<lb/>
<pb n="KR4d0456_WYG_016-2a"/>
倡成之經始於十年十二月畢工於十一年之二月顯<lb/>
敞輝映來燕來寧願記之以毋忘曹侯之徳且使後來<lb/>
知祠三賢之所以始嗚呼梁公之事業與淵明之隱約<lb/>
異東坡之議論又與梁公之事業異三賢所遇之時不<lb/>
同所居之位不等所守之道不一而所存之心則未始<lb/>
殊也古今忠賢一念所以建天地質神明者惟其心而<lb/>
已其事與迹未論也淵明依稀歲月於今昔之交東坡<lb/>
流落擯斥於言語之旤聞者為之感聳而興起也若梁<lb/>
<pb n="KR4d0456_WYG_016-2b"/>
公以精忠至誠深謀逺計低徊於姦孽之間變悟於蕩<lb/>
覆之後非其功有以開於前而遺於後則一時之回旋<lb/>
何以解千載之責備故君子不能違時而事之成否皆<lb/>
天也當義熈之代而建梁公之業不為謝晦之同波則<lb/>
與王曇首軰爭席而已方久視大足之間而宏東坡之<lb/>
論前裴河東之覆轍後李昭徳之殺機相踵也熙豐紹<lb/>
聖時而效柴桑之為則龍門伊闕之隠華山豹谷之遯<lb/>
相望於寂寥而竟何益也隠豈士之本心哉逢百年廢<lb/>
<pb n="KR4d0456_WYG_016-3a"/>
興之㑹無一日朝燕之迹固無能為支厦之木聊自樂<lb/>
於在澗之槃必以為高則非所以訓也不有仕也孰任<lb/>
其難不有處也孰量而入三賢之事皆非所願而三賢<lb/>
之志皆不可以不存也梁公成功則天矣而淵明完晉<lb/>
宋間之高節東坡稱元祐之全人其參差一時模楷千<lb/>
古者豈可謂非天哉見不可而不知退知難而猶欲覬<lb/>
於行聞彭澤之風以之立身以之持已亦可以悟也事<lb/>
有屈而道信勢有曲而志遂尋梁公之迹以之事君以<lb/>
<pb n="KR4d0456_WYG_016-3b"/>
之從政猶庶幾於有補也身可辱而論不可易名可毁<lb/>
而理不可誣咏儋州之遺烈與離騷爭光亦所謂顛沛<lb/>
造次必於是也高山仰止景行行止誰謂華高企其齊<lb/>
而賢侯之所以祠者豈不欲為風化地哉予故反覆三<lb/>
賢之事使過祠下而讀斯文者有所發焉不但鋪張揚<lb/>
厲而已此則侯之所以教也侯字清卿方盛年有志事<lb/>
母孝為政簡而㢘其父兄皆嘗為吾廬陵郡守貳有遺<lb/>
愛予有以知其政也大名總管其父也今提舉其兄也<lb/>
<pb n="KR4d0456_WYG_016-4a"/>
士大夫稱侯曰水心云則正佳士吾先君子湏溪先生<lb/>
之門人祠成又二月孟夏二日丙申記<lb/>
　　　攸州蘭溪鄴侯祠記<lb/>
唐貞元丞相鄴侯趙郡李公泌字長源少以竒童被明<lb/>
皇賞過肅宗以為賓友代宗以為師保晚相徳宗當猜<lb/>
疑之世榮名終始過於陸宣公其平生山林之願多於<lb/>
鐘鼎以白衣山人侍謀軍國非其志也中棲衡嶽能知<lb/>
懶殘而懶殘亦許以十年宰相當其隠約湘中彼乎此<lb/>
<pb n="KR4d0456_WYG_016-4b"/>
乎衡陽南北往往有其迹焉以是古攸蘭溪之西北為<lb/>
龍隐山泉石清越地志載鄴侯嘗築室讀書於此代遷<lb/>
迹熄僧寺履之蘭溪之姜為著姓則敬好脩景行每懷<lb/>
清風而遡逸響㑹吳興陳無逸教兹州暇日經行以言<lb/>
感則敬㑹其心故址既局於勢不可得則於山西麓剏<lb/>
龍隱精舍祠之是公隱於是山也其猶龍耶於是大徳<lb/>
之戊申也爰自敘其始末請為精舍記曰晦庵歸來館<lb/>
意也使鄴侯遺迹如陶公醉石惟斯文之以也予既載<lb/>
<pb n="KR4d0456_WYG_016-5a"/>
其伻圖然為鄴侯言而古今人才相業竊有感於予衷<lb/>
者亦不得不語於此也世率謂三代而下無王佐是則<lb/>
然矣抑事當論實上而非堯舜禹湯文武之世也下而<lb/>
非三代之氏也刑政賦歛兵財調度又非井田封建學<lb/>
校之舊也儻使禹臯夔稷伊傅周召生斯世也為斯相<lb/>
也蕭曹丙魏房杜姚宋者之撰雖必有所不為抑信可<lb/>
以躋典謨而儕雅頌乎毋亦有所不行與不能也後之<lb/>
論人物者必以孔明為稱而孔明自比管樂則亦揆其<lb/>
<pb n="KR4d0456_WYG_016-5b"/>
不能如唐虞之際也豈謂其資之不逮哉時不可也若<lb/>
鄴侯之遇同於蕭曹房杜而其事難其力倍於丙魏姚<lb/>
宋而其志苦予嘗論留侯於漢二荀於曹鄴侯於唐皆<lb/>
以才智致輔相而就睡之辭不待於香案之前者賢於<lb/>
文若之顛沛黃臺瓜辭之誦延英撫背之涕有不待於<lb/>
商山之狡獪鄴侯之所立豈不明白竒偉也哉而世猶<lb/>
以好神仙少之不其過矣乎夫身謀非世患也嗚呼臯<lb/>
夔當日讀何書之語無不以斯言為然雖然書有善用<lb/>
<pb n="KR4d0456_WYG_016-6a"/>
不善用孰不讀書而書之誤人人之誤世者多矣鄴侯<lb/>
善用者也予以斯言記斯祠鄴侯有靈其不以予亦稍<lb/>
知其解乎哉而世道槩可感矣則敬篤學雅尚是役也<lb/>
無所為而興於善其風流志操可傳也已<lb/>
　　　松坡趙公祠堂記<lb/>
公諱必覃字景淵繇先世居天台父仕于吉没官所因<lb/>
家焉公以太平户隨孟忠齋歸附授宣撫司叅議既李<lb/>
武愍公平南上公除同知鬱林州事未上而卒此其故<lb/>
<pb n="KR4d0456_WYG_016-6b"/>
居也方公之歸自太平也又它卜宅公卒子㓜復舊廬<lb/>
歸焉廼乙已子又没僅一孫煢然彊侵詭謀之不保公<lb/>
之婿劉蕘賀士貴謀曰何以存之使望者息心則相與<lb/>
象公而祠之廰事刻於石而屬余為之文每憶先君子<lb/>
言往失父時與公相先後居相近舉當時扶匶紞髦孤<lb/>
苦特相似後來公成名筮仕以致歸而有園廬之樂嘗<lb/>
凄然幸彼此之皆能以有立而亦不虞其夢之短也公<lb/>
之平生成弟姪不少畢其婚嫁營其生理剖分不腆而<lb/>
<pb n="KR4d0456_WYG_016-7a"/>
食之其望之後人者何如儻并此而不能保有人心者<lb/>
其將忍乎則魂魄如有憾矣嗟夫祠之道各有所為起<lb/>
也有畏而祠者神而明之是也有愛之而祠者盛徳至<lb/>
善不能忘是也有哀思而祠者思其人而不可見是也<lb/>
是祠之所為作又不獨哀思而已且藉之以慰其平生<lb/>
之勤九亰之如有所不釋則凡名為人者其忍廢之哉<lb/>
是以義起者也廢是者為不義矣何所獨無芳草兮又<lb/>
何懷乎故㝢所為惓惓於此者亦無所而寓其情也昔<lb/>
<pb n="KR4d0456_WYG_016-7b"/>
東坡捨佛畫板以人守以鬼守而不可慨然曰取此者<lb/>
與廣明之焚此者一也坡語以廣明鉅猾待夫人則過<lb/>
矣而人事之感誠有所不可知者也公鬚髯㦸張目光<lb/>
炯然計其精神未嘗可死也然則是祠也必與之俱存<lb/>
也矣<lb/>
　　　文氏祠堂記<lb/>
廬陵富川文氏繇丞相信國公與廣西宣慰公同年第<lb/>
榮名穹爵於今逾四十年寵褒三世胙土啟封品秩並<lb/>
<pb n="KR4d0456_WYG_016-8a"/>
崇皆宜立廟丞相懷欲建而不遑及宣慰營垂集而未<lb/>
底成惟嗣子尚志於先廬之不易繼遺構而有光即宅<lb/>
東為祠堂既稽古禮蒐舊儀飾庭㝢崇閥閲嚴嚴翼翼<lb/>
特阿别雉閎門疏敞墁地肆展曲欄回環兩序六室左<lb/>
以蔵手澤以宿袝主以與享外氏右以蔵遺書以緘祭<lb/>
器以貯遺衣進為拜庭兩階以登重户有侐四世一堂<lb/>
五龕昈列右為太保邢國公邢國劉夫人次則太傅永<lb/>
國公永國鄒夫人永國劉夫人又次則太師魏國公華<lb/>
<pb n="KR4d0456_WYG_016-8b"/>
齋先生魏國曽夫人然後為少保右丞相樞密使信<lb/>
國公文山先生焉然後為廣西宣慰文溪先生曽夫人<lb/>
焉既美成登饗尚志以書來曰是祠堂也不可以弗之<lb/>
記也先世之廬代生長其間中例録上官先宣慰初南<lb/>
歸引例辨之得不盡没至元丁亥官例斥賣諸名簿者<lb/>
贖而返之是屋也失而復得則先宣慰之以晚從廣西<lb/>
歸不遑它務枚數先祀之所宜舉伯氏之志之所未盡<lb/>
者歲自竭成之祠堂其一也畫堵飾工而奄弃諸孤舉<lb/>
<pb n="KR4d0456_WYG_016-9a"/>
扶治命猶惓惓焉重惟先世隠約有年而後顯為二父<lb/>
而二父之志獨在乎此焄蒿悽愴洋洋如在思古人魂<lb/>
魄不忘語黽焉苫凷中以私力至於就緒然繇丞相言<lb/>
之隆子貳宗也弟陞冢子也陞居清江以是不得不以<lb/>
為任四室而五龕以先宣慰祔永惟宗祀之不墜以至<lb/>
於今脩祠舉祭燕及高曽其囏其勤非先宣慰不及此<lb/>
揆情度義以妥以侑抑毋寧滋後人謂斯非禮子為我<lb/>
徵文獻折衷其宜記之以傳方來按家廟國典也寢堂<lb/>
<pb n="KR4d0456_WYG_016-9b"/>
私祭也國典制於爵故品節以著恩私祭主於情故從<lb/>
宜以為禮祭非宗法不可行而宗法之廢二千年於此<lb/>
先儒亦謂古諸侯大夫世有爵禄土田故有大小宗主<lb/>
祭傳重之義朱氏則謂大宗不得行而下從於小宗廟<lb/>
雖國典所臨制然漢以來廢不講唐雖復其名而不與<lb/>
其實後來慶厯舉行竟無立者一時諸老謂必如三代<lb/>
世冡嫡封國邑墜典無可復之期董文潞公倣唐杜氏<lb/>
立一廟河南亦以制未備謂之私廟則夫廟之制祭之<lb/>
<pb n="KR4d0456_WYG_016-10a"/>
度揆於人之情而安者亦逹於禮之意而不悖者也若<lb/>
稽典考之則亦有可徵者矣兄弟同居則合享者政和<lb/>
禮之廟制也兄弟共祭依叔伯次第設位祝文各以其<lb/>
嗣為主板位亦如初者范氏之家儀也則一世而二龕<lb/>
非禮之訾也宗兄宗弟宗子他在使介子執事者古禮<lb/>
也宗子仕或逺適支子倣此而祭者藍田吕氏説也則<lb/>
小宗而任宗事亦非禮之訾也至哉宋莒公之議也曰<lb/>
古今異儀夫建宗祏敘昭穆所以為孝雖有過差是過<lb/>
<pb n="KR4d0456_WYG_016-10b"/>
於為孝而不為者是去小違古而就大違古也不亦惑<lb/>
乎温公之記潞公家廟也曰此皆禮之從宜者也吕與<lb/>
叔之為祭法也曰傳曰子不私其父則不成乎為子兄<lb/>
弟之没也祭必宗子主之則是子有不得事其父非義<lb/>
也禮不得申則祔廟亦何以安所謂不得已焉者也夫<lb/>
夫也皆習於禮者也於是文氏之廟合夫則為之記曰<lb/>
禮以義起事以情稱廟何為而作也所以報本也報本<lb/>
莫著於事業若乃盡節於存亡廢興之間全宗於死生<lb/>
<pb n="KR4d0456_WYG_016-11a"/>
絶續之㑹以一身為本自得姓以來復由我而後有宗<lb/>
則宗不得以常法論祭何為而重也所以寧親也寧親<lb/>
莫先於孝弟生而同出也第而同年也仕而同志也没<lb/>
而此乎托也至於祭岐而二之别而不㑹非孝弟意也<lb/>
非親之所以安也非神之所以寧也觀損益於㑹通之<lb/>
中酌闕文於曠佚之後既其事也前無古於其禮也亦<lb/>
亡於禮者之禮也則祭固不得以常誼拘夫禮之不行<lb/>
也勢不可也勢所為不可者情之所不安也事有闗於<lb/>
<pb n="KR4d0456_WYG_016-11b"/>
倫紀之大者惟揆之於人心而安禮有變於古今之常<lb/>
者惟引之於大義而合禮不云乎夫固各有當也將孫<lb/>
之先人交丞相兄弟為厚蓋嘗與江西幕議又為尚志<lb/>
記春暉之堂不肖夤縁於二公間皆嘗有知已之言故<lb/>
於尚志之請不敢辭則訂之古約之情講之文繼之聲<lb/>
為銘詩若世系名跡如昔廟碑之所以載烈象容者則<lb/>
二文公之所立表表東南是毋庸詳隆子尚志也陞遜<lb/>
志也尚志今以承事郎為龍與路寧州判辭曰文武之<lb/>
<pb n="KR4d0456_WYG_016-12a"/>
徳嵩降甫申千年廬陵魁彦一門龍首鰲頭衮衣繡裳<lb/>
一門之昌一郡之光虹輝劍氣朔雪南雲一身之逢一<lb/>
代之榮維宣慰公虎應龍從伯也命我式全其宗追藩<lb/>
作侯分鉞宣威承明侍從異代同輝山川無福黔庶無<lb/>
祿國無信公永媿科目歸廬甑墮拯溺淵墜家非宣慰<lb/>
忠有不祀筵室洋洋劍履峩峩孝子有子忠臣有家兄<lb/>
先弟後先祖燕喜孝子之家忠臣之子非孝莫祭非忠<lb/>
莫傳歲時觴豆來齊來觀天知盛徳神閔忠孝勿替引<lb/>
<pb n="KR4d0456_WYG_016-12b"/>
之以祀以教<lb/>
　　　孝睦庵記<lb/>
吉文新淦之境曰界山其顯者稱王氏近年日盛昆弟<lb/>
肅穆堦庭森秀奉其家君怡怡後先升其堂者難其雍<lb/>
熙之軌可誦而傳一日以其先母彭夫人之庵記請曰<lb/>
痛哉吾母之早世也當垂殁時呼諸子教之曰孝順去<lb/>
之二十五年而未始忘墓再遷庵亦再起名以孝睦著<lb/>
不忘也願有以記之俾子若孫毋忘如今日余嘆且羡<lb/>
<pb n="KR4d0456_WYG_016-13a"/>
曰孝未有不睦也睦何為也孝之終也夫非為兄弟而<lb/>
睦也乃所以為孝也仰高俯厚四方上下無所用吾情<lb/>
乎吾親猶幸而鴈行之相望安得而不致其睦也霜露<lb/>
既濡哀哀中野思他人顧影之無儔而我乃棣華之交<lb/>
映安得而不圖其睦也人惟以一人之身分而視為異<lb/>
體故疎親而親疎孩提之童無不知愛其親者然有弟<lb/>
而兄啼矣長我育我顧我復我欲報之徳昊天罔極孰<lb/>
不知孝之當盡然孝於所自出孝於所不容已及兄弟<lb/>
<pb n="KR4d0456_WYG_016-13b"/>
之際則有癢痾之不相闗而情䘏之容可已者矣夫非<lb/>
厚薄之異趣也惟其心以孝與弟為二而不念親之遺<lb/>
體兄弟與我為一也嗚呼孝者本於天地尊於綱常所<lb/>
以載天理植民彛愚夫愚婦之可與知與能而世之君<lb/>
子或一舉足而失之彼殆謂吾之所以為人子者大端<lb/>
己正大本已立手足之不齊也如指之不能以一律形<lb/>
體之爾汝也如靣之不可以一類烝烝而愉愉固可謂<lb/>
美事倘貌同而心異亦無損於大節也然兄弟者誰之<lb/>
<pb n="KR4d0456_WYG_016-14a"/>
所自出乎吾親之身體髪膚也桮棬猶有所不忍起處<lb/>
笑語猶將思之顧廼岐鞠子而不哀食紾臂而不恤則<lb/>
是承顔膝下之日已抱臺瓜不摘之怨分梨讓棗之笑<lb/>
中懷䦧牆操戈之思所以敬養盡歡於生前哭泣擗踊<lb/>
於身後者特偽焉而已盍亦反而思之吾有子其有不<lb/>
愛者乎吾愛吾子吾親當亦愛其子也志之不知而禮<lb/>
以為孝蓋往往而是也復有利害之相切甚其惡以及<lb/>
其親竟毒于及泉之誓者且不顧也愛憎之相軋疑於<lb/>
<pb n="KR4d0456_WYG_016-14b"/>
迹以蓄於恨事廹於懼選之旤者猶將極之也于是華<lb/>
門圭竇有子臧季札之節而富家世室類多本初景升<lb/>
之豚犬矣古語有之多男多懼又曰多藏為子孫累嗚呼<lb/>
吾論世道人情至此不自知其心之傷也夫睦乃所以<lb/>
為孝而人不之知也孝無已睦亦未有已也吾兄弟今<lb/>
也思不忘其親以為孝而睦焉吾子又不忘我之睦兄<lb/>
弟者而於其兄弟睦焉為兄弟者世未有涯也是睦未<lb/>
有已興亦未有已也念哉王君先夫人之教盛哉王君<lb/>
<pb n="KR4d0456_WYG_016-15a"/>
兄弟之以此名庵也昔晉臨沂王氏事母篤孝太保光<lb/>
禄二公如一人其後公侯數十世天之於孝睦深念之<lb/>
矣吾舉當家盛事以記此庵嗟爾後之人無忘而諸父<lb/>
之志此庵始作於杜園戊寅十一月遷觀藪阡又二十<lb/>
年戊戌復建於塋右彭夫人梅友貢士之妃名泰孫五<lb/>
丈夫子長君文采論議與諸季子姪相高孝睦之澤方<lb/>
興者如此<lb/>
　　　盱趙氏三庵記<lb/>
<pb n="KR4d0456_WYG_016-15b"/>
盱常庵趙氏以清介才賢起進士登從班尹京兆其行<lb/>
事功狀見先君湏溪先生所為誌定宇君承家繼志所<lb/>
以追逺厚終者無不竭其力常庵死而家無餘貲無田<lb/>
廬以遺其子定宇遭家旤於世變之後强力樹立既宰<lb/>
上碑成建庵買田以守以祀以及於先人曾大母凡四<lb/>
阡三庵常庵葬南豐安化之黃山庵曰常清南徐人葬<lb/>
南城沙溪常庵為西廣經畧機宜事誌其壙言客路夢<lb/>
歴歴告身後事且謂為通神君掌女事庵曰常靜常庵<lb/>
<pb n="KR4d0456_WYG_016-16a"/>
死九年而後太夫人曾氏始即世年過九十名士曾自<lb/>
庵之女婦徳母儀為鄉邦師訓定宇為壙誌欲求銘名<lb/>
公未果葬英徳生母吳夫人墳右為南豐之軍港合而<lb/>
庵之曰常清靜英徳定宇曽祖使君也庵各有田命僧<lb/>
若道尸其事廼合三庵命記於余其言則有可感者矣<lb/>
定宇之言曰吾不幸閲世蚤多見世態其負負不平者<lb/>
殆不可語往時士大夫致身顯榮霜露蓼莪之感無所<lb/>
以寓則飾屋廬買膏腴托之二氏者以致其無涯之思<lb/>
<pb n="KR4d0456_WYG_016-16b"/>
間進位二府得賜功徳寺亦或赤手白地建立如叢林<lb/>
規所托於彼者茫茫何許而安居而飽食而聚徒引翼<lb/>
縱不任徳亦何怨者代衰世易或乃更為累陵轢其子<lb/>
孫盡去其籍客主倒植白骨且不保焉雖報不及此吾<lb/>
歴變多懼渺焉遐思若今昔之故未有不以為戒也然<lb/>
吾將奚托子孫分而墳墓逺吾陵谷之憂有切於所戒<lb/>
者矣彼負人者固無可奈何要亦豈無可托抑來者賢<lb/>
不肖不可知也儻且有不忍負者未必不藉是以存無<lb/>
<pb n="KR4d0456_WYG_016-17a"/>
已則為之防通三庵為一記庵各具一石復刻其一蔵<lb/>
於家是三庵之守未必無一人有人心者也俾我後之<lb/>
人有所質責格禁或庶幾焉余蓋俯仰悲傷於定宇之<lb/>
用心古語有之自三以往巧厯不能知也雖然可知也<lb/>
盛衰反復之變皆物理所有惟知者事制而曲防明者<lb/>
見微而知著夫道以清靜為宗至於常則無為無所事<lb/>
矣清靜之至也然無不生於無而生於有吾見世之欲<lb/>
無事者類多事生焉亦必有以待於無事而後可及於<lb/>
<pb n="KR4d0456_WYG_016-17b"/>
無為老子曰將欲翕之必固張之将欲闔之必固闢之惟<lb/>
翕張闔闢足以周事物之變而後清靜者可常豈獨是<lb/>
庵也哉定宇之為兹慮也密矣然則其常可知也東坡<lb/>
為老泉捨吳道子畫板以追福其言慮佛者之不能保<lb/>
以力守以世守以鬼守皆不可則慨然曰凡吾所以捨<lb/>
者為先君捨也其誰非人子其誰忍取之夫區區之畫<lb/>
板而其辭若此不自知其過也吾取以記此庵也實宜<lb/>
嗚呼彼為二氏之徒者亦獨非父母之身哉佛之所以<lb/>
<pb n="KR4d0456_WYG_016-18a"/>
為佛道之所以為道者以其平也使其不平者過於世<lb/>
諦蒼蒼而下視也其謂斯何夫定宇之心苦矣來者尚<lb/>
其念曰誰非人子<lb/>
　　　項氏旌表記<lb/>
皇慶元年江西行省咨上中書言吉安路龍泉縣項振<lb/>
宗以家財新起縣學廟舍咸備府憲覆實如章宜議所<lb/>
以旌表之者中書下部議還報行省所言實飭所司旌<lb/>
表門閭於是龍泉縣官崇閥閲其家扁曰朝省旌表義<lb/>
<pb n="KR4d0456_WYG_016-18b"/>
士項振宗門閭先是學燬於兵僅一殿簡陋甚朔望具<lb/>
文歴十年無過而問者㑹府推官程侯以公事行縣周<lb/>
還嘅嘆顧學計弗支官又安所取餘察一時勇於義而<lb/>
才足以用其力者無如兩浙鹽司袁步場司丞如常項<lb/>
君即而語焉如觸於其心一言而興任之自門徂堂棟<lb/>
榱一新殿更其舊軒敞高明長廊深靜庖湢悉具旁為<lb/>
米廪及校官之廬既又覈學租所入廼疆廼理登載簿<lb/>
正使永勿壞費不可數計既美成坐息饌飲之器悉備<lb/>
<pb n="KR4d0456_WYG_016-19a"/>
蓋皇慶戊申也去旌表之三年肖如常遺像於明倫堂<lb/>
右佩衿耆舊咏思之不能忘其尊宿張某康某謂是旌<lb/>
表之顯寵者修泮之績也願記之於祠來者使有考焉<lb/>
予受言不敢辭嗚呼旌表古制也自式閭以來其所以<lb/>
善善而勸在於爵賞之表而繫人心之景仰者未見其<lb/>
有若斯表者也書曰表厥宅里樹之風聲宇宙間之植<lb/>
立能使其風聲愈久而愈新愈逺而猶傳者非樹之不<lb/>
至此政之所謂教風之所謂化豈有他哉因其人之善<lb/>
<pb n="KR4d0456_WYG_016-19b"/>
而表之樹之使過其下者問知其故咨嗟而太息世有<lb/>
盡而聲無涯雖百年之逺數世之後猶為之感發而興起<lb/>
寧惟移風易俗之嘉賴雖吾聖人之教所以行萬世而<lb/>
揭日月者皆樹之以聲者如此也此所謂風也夫表閭<lb/>
有以孝節者一人所自盡其分也有以賑貸者一時之<lb/>
所賴以濟也其有以脩學褒者乎財易捐也捐之得其<lb/>
所者難善可能也善之充其類者少他之好義旌者其<lb/>
有以義士稱者乎沛然而為斯文之光増吾道之重非<lb/>
<pb n="KR4d0456_WYG_016-20a"/>
以求名非以徼利是非所謂無所為而為之者乎魯侯<lb/>
之脩泮也著於頌文翁之建學也祠於蜀彼有教化之<lb/>
責於土地者也猶且頌之祠之不能以自已况責之所<lb/>
不及以一人一家之力而成之者乎則記是也豈獨載<lb/>
其美而著其榮以為閭里之美談雲仍之嘉話哉思慕<lb/>
之而如甘棠封殖之以毋忘角弓所為興仁義化民成<lb/>
俗者知有勸也人亦孰不欲為善使來者知所勉則其<lb/>
勸者在是矣<lb/>
<pb n="KR4d0456_WYG_016-20b"/>
　　　王司獄去思記<lb/>
國家甚詳刑而尤慎獄罪未有端不得輕繫雖即獄錮<lb/>
鉅猾首惡猶日給食暑命浴寒料薪以至衣絮各有程<lb/>
凡所以惜民命廣好生也司獄建官得伸枉滯又在護<lb/>
視囚徒外然類以職地冷循故事慎毋害止若太原王<lb/>
天輔之為吉司獄者前是未之有也吉一路統四州縣<lb/>
囚視他路再三倍貧無倚仰食者幾半他時囚入獄具<lb/>
無家籍上府暨准支下非數日不辦廩陳粟每升舂得<lb/>
<pb n="KR4d0456_WYG_016-21a"/>
八合為二膳何足以飽前政劉司獄鎔則既與屬吏趙<lb/>
良考驗囚所為不飽狀明白捐已俸率邦之吏若士聚<lb/>
薄少得中統鈔以貫計五百八十有二買負郭田鄉斛<lb/>
計者一十八石三斗折九石一斗五升官𨽻為業以周<lb/>
所不及兹天輔之來也益充而為之寧俸不足必不使<lb/>
缺食至聚市瀋汁豉滋味楮衾莞席如制寒暑櫛沐以<lb/>
時不幸病親督視醫必不瘐枉間寃滯汲汲申理廷爭<lb/>
觸上官怒不憚又用餘力因故㝢為新廨嚴嚴翼翼明<lb/>
<pb n="KR4d0456_WYG_016-21b"/>
潔顯敞下逮獄户方増置田謀永利未已而以父艱報<lb/>
即日解官請去雖近制可以不去必不肯但己囚如失<lb/>
慈父母官吏彊留之不顧也則以其去思之愛請記於<lb/>
壁以勸後之人嗟乎古之君子未有不盡心於兹獄也<lb/>
有飲食休沐視如家者有謹視全活囚自謂不寃者有<lb/>
感恩伏法猶為獄官誦佛者不必皆縱擊囚復歸為竒<lb/>
然後立名也宿留未决之間朝夕饑寒之廹有不可頃<lb/>
刻忍者矣彼治獄無寃民者勢不得以縱舍分别之也<lb/>
<pb n="KR4d0456_WYG_016-22a"/>
新廨所圖壁有唐宗平反事觀者亦可以動心矣此其<lb/>
陰徳不過之哉昔人謂求其生而不得則死者無憾以<lb/>
其施於一獄猶爾則推而聴訟論决其有不盡心以求<lb/>
其生者乎世固有匿哀而求榮誕自解無不有説聞天<lb/>
輔之風得不媿哉一記而三善備不但去思之可紀而<lb/>
已其可不書天輔名懋徳階進義久在省闥儀觀偉然<lb/>
而明練篤實蓋有用材也<lb/>
</p>
<p>
</p>
  </div>
</body>
</text>
</TEI>