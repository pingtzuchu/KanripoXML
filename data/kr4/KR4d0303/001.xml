<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>龍川集巻一</head> <lb/>
    <p>
<pb n="KR4d0303_WYG_001-1a"/>
欽定四庫全書<lb/>
　龍川集巻一<lb/>
　　　　　　　　　　　　　宋　陳亮　撰<lb/>
　書疏<lb/>
　　上孝宗皇帝第一書<lb/>
臣竊惟中國天地之正氣也天命之所鍾也人心之所<lb/>
㑹也衣冠禮樂之所萃也百代帝王之所以相承也雖<lb/>
挈中國衣冠禮樂而寓之偏方天命人心猶有所繫豈<lb/>
<pb n="KR4d0303_WYG_001-1b"/>
以是為可久安而無事也使其君臣上下茍一朝之安<lb/>
而息心於一隅凡其志慮之經營一切置中國於度外<lb/>
如元氣偏注一肢其他肢體往往萎枯而不自覺矣則<lb/>
其所謂一肢者又何恃而能久存哉天地之正氣鬱遏<lb/>
而久不得騁必將有所發泄而天命人心固非偏方之<lb/>
所可久係也東晉自元帝息心於一隅中國無歲不尋<lb/>
干戈然淵勒遂無遺種而愍懷之痛猶有所諉以安也<lb/>
晉之植根本無可言者而江左諸臣若祖逖周訪陶侃<lb/>
<pb n="KR4d0303_WYG_001-2a"/>
庾翼之徒皆有虎視河洛之意而桓溫之師西至灞上<lb/>
東至枋頭又於其間修陵寢於洛陽蓋猶未盡置中國<lb/>
於度外也故劉裕竟能一平河洛而後晉亡百年之間<lb/>
其事既已如此而天地之正氣固將有所發泄矣元魏<lb/>
起而承之孝文遂定都洛陽以修中國之衣冠禮樂而<lb/>
江左衣冠禮樂之舊非復天命人心之所繫矣是以一<lb/>
天下者卒在西北而不在東南天人之際豈不甚可畏<lb/>
哉一日之茍安數百年之大患也恭惟我國家二百年<lb/>
<pb n="KR4d0303_WYG_001-2b"/>
太平之基三代之所無也二聖北狩之痛漢唐之所未<lb/>
有也方南渡之初君臣上下痛心疾首誓不與敵俱生<lb/>
卒能以奔敗之餘而勝百戰之敵及秦檜倡邪議以沮<lb/>
之忠臣義士斥死南方而天下之氣惰矣三十年之餘<lb/>
雖西北流寓皆抱孫長息於東南而君父之大讎一切<lb/>
不復關念丙午丁未之變距今尚以為逺而靖康皇帝<lb/>
之禍蓋陛下即位之前一年也獨陛下奮身不顧志在<lb/>
恢復而天下之人安然如無事時方口議腹非以陛下<lb/>
<pb n="KR4d0303_WYG_001-3a"/>
為喜功名而不恤後患雖陛下亦不能以崇高之勢而<lb/>
獨勝之隱忍以至于今又十有七年矣昔者春秋之時<lb/>
君臣父子相戕殺之禍舉一世皆安之而孔子獨以為<lb/>
三綱既絶則人道遂為禽獸皇皇奔走義不能以一朝<lb/>
安然卒於無所遇而發其志於春秋之書猶能以懼亂<lb/>
臣賊子今者舉一世而忘君父之大讎此豈人道之所<lb/>
可安乎使學者知學孔子當廹陛下以有為決不沮陛<lb/>
下以茍安也南師之不出於今㡬年矣天地之正氣抑<lb/>
<pb n="KR4d0303_WYG_001-3b"/>
鬱而不得泄豈以堂堂中國而五十年之間無一豪傑<lb/>
之能自奮哉其勢必有時而發泄矣茍國家不能起而<lb/>
承之必將有承之者矣不可恃衣冠禮樂之舊祖宗積<lb/>
累之深以為天命人心可以安坐而久繫也皇天無親<lb/>
惟德是輔民心無常惟惠之懷自三代聖人皆知其為<lb/>
甚可畏也春秋之末齊晉秦楚皆衰諸侯往往困於陪<lb/>
臣而不自振當此之時雖如魯衛之邦茍能舉大義以<lb/>
正諸侯則天下可以一指麾而定也孔子惓惓斯世而<lb/>
<pb n="KR4d0303_WYG_001-4a"/>
卒莫能用呉越起於蠻貊之小邦而舉兵以臨齊晉如<lb/>
履無人之地遂伯諸侯黄池之㑹孔子之所甚痛也天<lb/>
地之氣發泄於蠻貊之小邦可以明中國之無人矣王<lb/>
通有言黎民懷之三才其捨諸此今世儒者之所未講<lb/>
也今敵人之植根既久不可以一舉而遂滅國家之大<lb/>
勢未張不可以一朝而大舉而人情皆便於通和者勸<lb/>
陛下積財養兵以待時也臣以為通和者所以成上下<lb/>
之茍安而為妄庸兩售之地宜其為人情之所甚便也<lb/>
<pb n="KR4d0303_WYG_001-4b"/>
自和好之成十有餘年凡今日之指畫方略者他日將<lb/>
用之以坐籌也今日之擊毬射鵰者他日將用之以決<lb/>
勝也府庫充滿無非財也甲胄鮮明無非兵也使兵端<lb/>
一開則其迹敗矣何者人才以用而見其能否安坐而<lb/>
能者不足恃也兵食以用而見其盈虚安坐而盈者不<lb/>
足恃也而朝廷方幸一旦之無事庸愚齷齪之人皆得<lb/>
以守格令行文書以奉陛下之使令而陛下亦幸其易<lb/>
制而無他也徒使度外之士擯棄而不得騁日月蹉跎<lb/>
<pb n="KR4d0303_WYG_001-5a"/>
而老將至矣臣故曰通和者所以成上下之茍安而為<lb/>
妄庸兩售之地也東晉百年之間未嘗與敵通和也故<lb/>
其臣東西馳騁而多可用之才今和好一不通而朝野<lb/>
之論常如敵兵之在境惟恐其不得和也雖陛下亦不<lb/>
得而不和矣昔者敵人草居野處往來無常能使人不<lb/>
知所備而兵無日不可出也今也城郭宫室政教號令<lb/>
一切不異於中國㸃兵聚糧文移往返動涉歲月一方<lb/>
有警三邊騷動此豈能歲出師以擾我乎是固不知勢<lb/>
<pb n="KR4d0303_WYG_001-5b"/>
者之論也然使朝野常如敵兵之在境乃國家之福而<lb/>
英雄所用以爭天下之機也執事者胡為速和以惰其<lb/>
心乎晉楚之戰於邲也欒書以為楚自克庸以來其君<lb/>
無日不討國人而訓之于民生之不易禍至之無日戒<lb/>
懼之不可以怠在軍無日不討軍實而伸儆之于勝之<lb/>
不可保紂之百克而卒無後晉楚之弭兵於宋也子罕<lb/>
以為兵所以威不軌而昭文德也聖人以興亂人以廢<lb/>
廢興存亡昏明之術皆兵之繇也而求去之是以誣道<lb/>
<pb n="KR4d0303_WYG_001-6a"/>
蔽諸侯也夫惟人心之不可惰兵之不可廢故雖成康<lb/>
之太平猶有所謂四征不庭張皇六師者此李沆之所<lb/>
以深不願真宗皇帝之與敵和親也況南北角立之時<lb/>
而廢兵以惰人心使之安於忘君父之大讎而置中國<lb/>
於度外徒以便妄庸之人則執事者之失䇿亦甚矣陛<lb/>
下何不明大義而慨然絶和親之議哉貶損乘輿却御<lb/>
正殿痛自克責誓必復讎以勵羣臣以振天下之氣以<lb/>
動中原之心雖未出兵而人心不敢惰矣東西馳騁而<lb/>
<pb n="KR4d0303_WYG_001-6b"/>
人才出矣盈虚相補而兵食見矣狂妄之辭不攻而自<lb/>
息懦庸之夫不却而自退縮矣當有度外之士起而惟<lb/>
陛下之所欲用矣是雲合響應之勢而非可安坐而致<lb/>
也臣請為陛下陳國家立國之本末而開今日大有為<lb/>
之略論天下形勢之消長而決今日大有為之機伏惟<lb/>
陛下試幸聽之唐自肅代以後上失其柄而藩鎭自相<lb/>
雄長擅其土地人民用其甲兵財賦官爵惟其所命而<lb/>
人才亦各盡心於其所事卒以成君弱臣强正統數易<lb/>
<pb n="KR4d0303_WYG_001-7a"/>
之禍藝祖皇帝一興而四方次第平藩鎭拱手以趨約<lb/>
束使列郡各得自達於京師以京官權知三年一易財<lb/>
歸於漕司而兵各歸於郡朝廷以一紙下郡國如臂之<lb/>
使指無有留難自管庫微職必命於朝廷而天下之勢<lb/>
一矣故京師當宿重兵以為固而郡國亦各有禁軍無<lb/>
非天子所以自守其地也兵皆天子之兵財皆天子之<lb/>
財官皆天子之官民皆天子之民綱紀總攝法令明備<lb/>
郡縣不得以一事自專也士以尺度而取官以資格而<lb/>
<pb n="KR4d0303_WYG_001-7b"/>
進不求度外之竒才不慕絶世之雋功天子蚤夜憂勤<lb/>
於上以禮義廉恥嬰士大夫之心以仁義公恕厚斯民<lb/>
之生舉天下皆繇於規矩準繩之中而二百年太平之<lb/>
基從此而立然敵遂得與中國抗衡儼然為南北兩朝<lb/>
微澶淵之戰則我國之勢寖微根本雖厚而不可立矣<lb/>
故慶厯增幣之事富弼以為朝廷之大恥而終身不敢<lb/>
自論其勞蓋征令是主上之操也供貢是臣下之禮也<lb/>
敵人之所以卒勝我國者其積有漸也立國之初其勢<lb/>
<pb n="KR4d0303_WYG_001-8a"/>
故必至此故我祖宗常嚴廟堂而尊祖法臣寛郡縣而<lb/>
重守令於文法之内未嘗折困天下之富商巨室於格<lb/>
律之外有以容奬天下之英偉竒傑皆所以助立國之<lb/>
勢而為不虞之備也慶厯諸臣亦嘗憤中國之勢不振<lb/>
矣而其大要則使羣臣爭進其説更法易令而廟堂輕<lb/>
矣嚴按察之權邀功生事而郡縣又輕矣豈惟於立國<lb/>
之勢無所助又從而朘削之雖微章得象陳執中以排<lb/>
沮其事亦安得而不自沮哉獨其破去舊例以不次用<lb/>
<pb n="KR4d0303_WYG_001-8b"/>
人而勸農桑務寛大為有合於因革之宜而其大要已<lb/>
非矣此所以不能洗中國之恥而卒發神宗皇帝之大<lb/>
憤也王安石以正法度之説首合聖意而其實則欲籍<lb/>
天下之兵盡歸於朝廷别行教閲以為强也括郡縣之<lb/>
利盡入於朝廷别行封樁以為富也青苗之政惟恐富<lb/>
民之不困也均輸之法惟恐商賈之不折也罪無大小<lb/>
動輒興獄而士大夫緘口畏事矣西北兩邊至使大臣<lb/>
經畫而豪傑恥於為役矣徒使神宗皇帝見兵財之數<lb/>
<pb n="KR4d0303_WYG_001-9a"/>
既多鋭然南征北伐卒乖聖意而天下之勢實未嘗振<lb/>
也彼蓋不知朝廷立國之勢正患文為之太密事權之<lb/>
太分郡縣太輕而委瑣不足恃兵財太關於上而重遲<lb/>
不易舉祖宗惟用前四者以助其勢而安石竭之不遺<lb/>
餘力不知立國之本末者眞不足以謀國也元祐紹聖<lb/>
一反一覆而卒為外裔侵侮之資尚何望其振中國以<lb/>
威外裔哉南渡以來大抵遵祖宗之舊雖微有因革增<lb/>
損不足為輕重有無如趙鼎諸臣固已不究變通之理<lb/>
<pb n="KR4d0303_WYG_001-9b"/>
而況秦檜盡取而沮毁之忍恥事讎飾太平於一隅以<lb/>
為欺其罪可勝誅哉陛下憤王業之屈於一隅勵志復<lb/>
讎而不免籍天下之兵以為强括郡縣之利以為富加<lb/>
惠百姓而富人無五年之積不重征税而大商無巨萬<lb/>
之藏國勢日以困竭臣恐尺籍之兵府庫之財不足以<lb/>
支一旦之用也陛下早朝晏罷以冀中興日月之功而<lb/>
以繩墨取人以文法莅事聖斷裁制中外而大臣充位<lb/>
胥吏坐行條令而百司逃責人才日以闒茸臣恐程文<lb/>
<pb n="KR4d0303_WYG_001-10a"/>
之士資格之官不足以當度外之用也藝祖皇帝經畫<lb/>
天下之大略太宗皇帝已不能盡用臣不敢盡具之紙<lb/>
墨今其遺意豈無望於陛下也陛下茍推原其意而行<lb/>
之可以開社稷數百年之基而況於復故物乎不然維<lb/>
持之具既窮臣恐祖宗之積累亦不足恃也陛下試幸<lb/>
令臣畢陳於前則今日大有為之略必知所處矣夫呉<lb/>
蜀天地之偏氣也錢塘又呉之一隅也當唐之衰而錢<lb/>
鏐以閭巷之雄起王其地自以不能獨立常朝事中國<lb/>
<pb n="KR4d0303_WYG_001-10b"/>
以為重及我宋受命俶以其家入京師而自獻其土故<lb/>
錢塘終始五代被兵最少而二百年之間人物日以繁<lb/>
盛遂甲於東南及建炎紹興之間為六飛所駐之地當<lb/>
時論者固已疑其不可以張形勢而事恢復也秦檜又<lb/>
從而備百司庶府以講禮樂於其中其風俗固已華靡<lb/>
士大夫又從而治園囿臺榭以樂其生於干戈之餘上<lb/>
下宴安而錢塘為樂國矣一隙之地本不足以容萬乘<lb/>
而鎭壓且五十年山川之氣蓋亦發泄而無餘矣故穀<lb/>
<pb n="KR4d0303_WYG_001-11a"/>
粟桑麻絲枲之利歲耗於一歲禽獸魚鼈草木之生日<lb/>
微於一日而上下不以為異也公卿將相大抵多江浙<lb/>
閩蜀之人而人才亦日以凡下場屋之士以十萬數而<lb/>
文墨小異已足以稱雄於其間矣陛下據錢塘巳耗之<lb/>
氣用閩浙日衰之士而欲鼔東南習安脆弱之衆北向<lb/>
以爭中原臣是以知其難也荆襄之地在春秋時楚用<lb/>
以虎視齊晉而齊晉不能屈也及戰國之際獨能與秦<lb/>
爭帝其後三百餘年而光武起於南陽同時共事往往<lb/>
<pb n="KR4d0303_WYG_001-11b"/>
多南陽故人又二百餘年遂為三國交據之地諸葛亮<lb/>
由此起輔先主荆楚之士從之如雲而漢氏頼以復存<lb/>
於蜀周瑜魯肅吕䝉陸遜陸抗鄧艾羊祜皆以其地顯<lb/>
名又百餘年而晉氏南渡荆雍常雄於東南往往倚以<lb/>
為强梁竟以此伐齊及其氣發泄無餘而隋唐以來遂<lb/>
為偏方下州五代之際高氏獨常臣事諸國本朝二百<lb/>
年之間降為荒落之邦北連許汝民居稀少土産痺薄<lb/>
人才之能通姓名於上國者如晨星之相望況至於建<lb/>
<pb n="KR4d0303_WYG_001-12a"/>
炎紹興之際羣盜出沒於其間而被禍尤極以迄于今<lb/>
雖南北分畫交據往往又置於不足用民食無所從出<lb/>
而兵不可繇此而進議者或以為憂而不知其勢之足<lb/>
用也其地雖要為偏方然未有偏方之氣五六百年而<lb/>
不發泄者況其東通吳㑹西連巴蜀南極湖湘北控關<lb/>
洛左右伸縮皆足為進取之機今誠能開墾其地洗濯<lb/>
其人以發泄其氣而用之使足以接關洛之氣則可以<lb/>
爭衡於中國矣是亦形勢消長之常數也陛下慨然移<lb/>
<pb n="KR4d0303_WYG_001-12b"/>
都建鄴百司庶府皆從草創軍國之儀皆從簡略又作<lb/>
行宫於武昌以示不敢寧居之意常以江淮之師為敵<lb/>
人侵軼之備而精擇一人之沈鷙有謀開豁無他者委<lb/>
以荆襄之任寛其文法聽其廢置撫摩振厲於三數年<lb/>
之間則國家之勢成矣至於相時弛張以就形勢者有<lb/>
非書之所能盡載也石晉失盧龍一道以成開運之禍<lb/>
蓋丙午丁未歲也明年藝祖皇帝始從郭太祖征伐卒<lb/>
以平定天下其後契丹以甲辰敗於澶淵而丁未戊申<lb/>
<pb n="KR4d0303_WYG_001-13a"/>
之間眞宗皇帝東封西祀以告太平蓋本朝極盛之時<lb/>
也又六十年而神宗皇帝實以丁未歲即位國家之事<lb/>
於是一變矣又六十年而丙午丁未遂為靖康之禍天<lb/>
獨啓陛下於是年而又啓陛下以北向復讎之志今者<lb/>
去丙午丁未近在十年間爾天道六十年一變陛下豈<lb/>
可不有以應其變乎此誠今日大有為之機不可茍安<lb/>
以玩歲月也臣不佞自少有驅馳四方之志常欲求天<lb/>
下豪傑之士而與之論今日之大計蓋嘗數至行都而<lb/>
<pb n="KR4d0303_WYG_001-13b"/>
人物如林其論皆不足以起人意臣是以知陛下大有<lb/>
為之志孤矣辛卯壬辰之間始退而窮天地造化之初<lb/>
攷古今沿革之變以推極皇帝王伯之道而得漢魏晉<lb/>
唐長短之繇天人之際昭昭然可察而知也始悟今世<lb/>
之儒士自以為得正心誠意之學者皆瘋痺不知痛癢<lb/>
之人也舉一世安于君父之讎而方低頭拱手以談性<lb/>
命不知何者謂之性命乎陛下接之而不任以事臣於<lb/>
是服陛下之仁又悟今世之才臣自以為得富國强兵<lb/>
<pb n="KR4d0303_WYG_001-14a"/>
之術者皆狂惑以肆叫呼之人也不以暇時講究立國<lb/>
之本末而方揚睂伸氣以論富强不知何者謂之富强<lb/>
乎陛下察之而不敢盡用臣於是服陛下之明陛下厲<lb/>
志復讎足以對天命篤於仁愛足以結民心而又仁明<lb/>
足以臨照羣臣一偏之論此百代之英主也今乃驅委<lb/>
庸人籠絡小儒以遷延大有為之歲月臣不勝憤悱是<lb/>
以忘其賤而獻其愚陛下誠令臣畢陳其前豈惟臣區<lb/>
區之願將天地之神祖宗之靈實與聞之干冒天威罪<lb/>
<pb n="KR4d0303_WYG_001-14b"/>
當萬死<lb/>
　　上孝宗皇帝第二書<lb/>
臣嘗歎西周之末犬戎之禍蓋天地之大變國家之深<lb/>
恥臣子之至痛也平王東遷以來使其痛内切於心必<lb/>
將因臣子之憤藉晉鄭之勢以告哀於天下之諸侯以<lb/>
大義責其興師以奬王室其不至者天下共誅之則可<lb/>
以掃蕩犬戎洗國家之恥而舒臣子之憤矣然後正紀<lb/>
綱修法度親魯衛以和柔中國命齊晉為方伯以糾合<lb/>
<pb n="KR4d0303_WYG_001-15a"/>
天下之諸侯文武之迹可尋東周之業可興也今乃即<lb/>
安於洛邑雖周民頼以粗安宗祀頼以不絶然使其臣<lb/>
子忘君父之大讎而置天下之諸侯於度外周之名號<lb/>
雖存而其實則𦕈然一列國耳當平王在位之時世之<lb/>
君子尚意其猶有待也及待之四十九年而士君子之<lb/>
望亦衰矣天子之命令不足以制諸侯則其互相吞滅<lb/>
蓋其勢之所必至也天下不明於復讎之義則其君臣<lb/>
父子相賊殺習以為常而不之怪也孔子傷宗周之無<lb/>
<pb n="KR4d0303_WYG_001-15b"/>
主痛人道之將絶而作春秋其書天王之義嚴矣書其<lb/>
有所求者明天王之不可失其柄也其書討賊之義嚴<lb/>
矣賊不討不書葬者明一國之無臣子也一人討賊而<lb/>
以衆書者示夫人之皆可得而討也天子既不能以保<lb/>
天下之民而一國各自以有其民其君之有志於民而<lb/>
閔雨者必書無志於民而不閔雨者必書土功必書饑<lb/>
饉必書孔子之心未嘗不庶㡬天下之民一日之獲瘳<lb/>
也是君道之大端而聖人望天下與來世者可謂深切<lb/>
<pb n="KR4d0303_WYG_001-16a"/>
著明矣臣恭惟皇帝陛下厲志復讎不肯即安於一隅<lb/>
是有大功於社稷也而天下之經生學士講先王之道<lb/>
者反不足以明陛下之心陛下篤意恤民每遇水旱憂<lb/>
見顔色是有大德於天下也而天下之才臣智士趨當<lb/>
世之務者又不足以明陛下之義論恢復則曰修德待<lb/>
時論富强則曰節用愛人論治則曰正心論事則曰守<lb/>
法君以從諫務學為美臣以識心見性為賢論安言計<lb/>
動引聖人舉一世謂之正論而經生學士合為一辭以<lb/>
<pb n="KR4d0303_WYG_001-16b"/>
摩切陛下者也夫豈知安一隅之地則不足以承天命<lb/>
忘君父之讎則不足以立人道民窮兵疲而事不可已<lb/>
者不可以常理論消息盈虚而與時偕行者不可以常<lb/>
法拘持天下之正論而不足以明天下之大義宜其取<lb/>
輕於陛下也論恢復則曰精間諜結豪望論富强則曰<lb/>
廣招募括隱漏論治則曰立志論事則曰從權君以駕<lb/>
馭籠絡為明臣以奮勵馳驅為最察事見情自許豪傑<lb/>
舉一世謂之竒論而才臣智士合為一辭以撼動陛下<lb/>
<pb n="KR4d0303_WYG_001-17a"/>
者也夫豈知坐錢塘浮侈之隅以圖中原則非其地用<lb/>
東南習安之衆以行進取則非其人財止於府庫則不<lb/>
足以通天下之有無兵止於尺籍則不足以兼天下之<lb/>
勇怯為天下之竒論而無取於辦天下之大計此所以<lb/>
取疑於陛下者也三光五岳之氣分而人才之高者止<lb/>
於如此經生學士既揆之以大義而取輕才臣智士又<lb/>
權之以大計而取疑陛下始不知所仗而有獨運四海<lb/>
之意矣故左右親信之臣又得以窺意嚮而效忠欵陛<lb/>
<pb n="KR4d0303_WYG_001-17b"/>
下喜其頥指如意而士大夫亦喜其有言之易達也是以<lb/>
附㑹之風寖長而陛下之大權移矣尋常無過之人安然<lb/>
坐廟堂而奉使令陛下幸其易制無他而天下之人亦<lb/>
幸其茍安而無事也是以遷延之計遂行而陛下大有<lb/>
為之志乖矣陛下勵志復讎有大功於社稷篤意恤民<lb/>
有大德於天下而卒不免籠絡小儒驅委庸人以遷延<lb/>
大有為之歲月此臣之所以不勝忠憤而齋沐裁書擇<lb/>
今者丁巳而獻之闕下願得望見顔色陳國家立國之<lb/>
<pb n="KR4d0303_WYG_001-18a"/>
本末而開大有為之略論天下形勢之消長而決大有<lb/>
為之機務合於藝祖皇帝經畫天下之本㫖然八日待<lb/>
命而未有聞焉匹夫匹婦不獲自盡民主罔與成厥功<lb/>
使天下之言者越月踰時而後得報在安平無事之時<lb/>
猶且不可今者當陛下大有為之際陳天下之大義獻<lb/>
天下之大計而八日不得命焉臣恐天下之豪傑得以<lb/>
測陛下之意向而雲合響應之勢不得而成矣陛下積<lb/>
財養兵志在滅敵而不免與之通和以俟時固已不足<lb/>
<pb n="KR4d0303_WYG_001-18b"/>
以動天下之心矣故既和而聚財人反以為厲民既和<lb/>
而練兵人反以為動衆舉足造事皆足以致人之疑議<lb/>
者惟其不明大義以示之而後大計不可得而立也茍<lb/>
又無意於臣之言則天下愈不知所向矣張浚始終任<lb/>
事竟無一功可論而天下之兒童婦女不謀同辭皆以<lb/>
為社稷之臣彼其誓不與敵俱生百敗而不折者誠有<lb/>
以合於天人之心也秦檜專權二十餘年東南頼以無<lb/>
事而天下之兒童婦女不謀同辭皆以為國之賊彼其<lb/>
<pb n="KR4d0303_WYG_001-19a"/>
忘君父之讎而置中國於度外者其違天人之心亦甚<lb/>
矣陛下將以辦天下之大計而大義未足以震動天下<lb/>
亦執事者之所當蚤正而預計也臣區區之心皆已具<lb/>
之前書惟陛下財幸<lb/>
　　上孝宗皇帝第三書<lb/>
臣竊惟藝祖皇帝經畫天下之大略蓋將上承周漢之<lb/>
治太宗皇帝一切律之於規矩準繩之内以立百五六<lb/>
十年太平之基至於今日而不思所以變而通之則維<lb/>
<pb n="KR4d0303_WYG_001-19b"/>
持之具窮矣舉浙江閩廣之士亡慮十四五萬數蜀不<lb/>
與焉而齷齪拘攣日甚於一日選人之在銓者殆以萬<lb/>
計而僥倖之原未有窮已財用之入倍於承平之時而<lb/>
費於養兵者十之九兵不足用而民日以困非必道微<lb/>
俗薄而至此也蓋本朝維持之具二百年之餘其勢固必<lb/>
至此藝祖皇帝固已逆知之矣使天下安平無事猶將<lb/>
望陛下變而通之而況版輿之地半入於外裔國家之<lb/>
恥未雪而臣子之痛未伸天錫陛下以非常之智勇而<lb/>
<pb n="KR4d0303_WYG_001-20a"/>
又啓陛下以北向復讎之意乃欲因今之勢而有為焉<lb/>
此所以十有七年之間聖慮愈勞而取效愈逺也羣臣<lb/>
既不足以望清光而草茅賤士不勝憂國之心私以為<lb/>
陛下春秋五十有二經天下之事變為已多閲天下之<lb/>
義理為已熟舉足造事必不傷國家之大體叩囊底之<lb/>
智猶足以辦此强敵六十以往顧將望一日之安而亦<lb/>
何忍遺患於後人乎臣以為拘攣齷齪之中其勢當有<lb/>
卓然自奮於草茅而開悟聖聰者臣不自量其分之不<lb/>
<pb n="KR4d0303_WYG_001-20b"/>
足而竊有志焉是以具國家社稷之大計質之天地鬼<lb/>
神而獻之闕下陛下亦卓然拔之羣言之中特命大臣<lb/>
察其所欲言之意臣妄意國家維持之具至今日而窮<lb/>
而藝祖皇帝經畫天下之大指猶可恃以長久茍推原<lb/>
其意而變通之則恢復不足為矣然而變通之道有三<lb/>
有可以遷延數十年之䇿有可以為百五六十年之計<lb/>
有可以復開數百年之基事勢昭然而效見殊絶非陛<lb/>
下聰明度越百代決不能一二以聽之臣不敢泄之大<lb/>
<pb n="KR4d0303_WYG_001-21a"/>
臣之前而大臣拱手稱㫖以問臣亦姑取其大體之可<lb/>
言者三事以答之而草茅亦不自知其開口觸諱也其<lb/>
一曰二聖北狩之痛蓋國家之大恥而天下之公憤也<lb/>
五十年之餘雖天下之氣銷鑠頽惰不復知讎恥之當<lb/>
念正在主上與二三大臣振作其氣以泄其憤使人人<lb/>
如報私讎此春秋書衛人殺州吁之意也若祗與一二<lb/>
臣為密是以天下之公憤而私自為計恐不足以感動<lb/>
天人之心恢復之事亦恐茫然未知攸濟耳其二曰國<lb/>
<pb n="KR4d0303_WYG_001-21b"/>
家之規模使天下奉規矩準繩以從事羣臣救過之不<lb/>
給而何暇展布四體以求濟度外之功哉故其勢必至<lb/>
於委靡而不振五代之際兵財之柄倒持於下藝祖皇<lb/>
帝束之於上以定禍亂後世不原其意束之不已故郡<lb/>
縣空虛而本末俱弱今不變其勢而求恢復雖一旦得<lb/>
精兵數十萬得財數萬萬計而恢復之期愈逺就使敵<lb/>
人盡舉河南之地以還我亦恐不能守耳其三曰藝祖<lb/>
皇帝用天下之士人以易武臣之任事者而五代之亂<lb/>
<pb n="KR4d0303_WYG_001-22a"/>
不崇朝而定故本朝以儒立國而儒道之振獨優於前<lb/>
代今天下之士爛熟委靡誠可厭惡正在主上與二三<lb/>
大臣反其道以教之作其氣以養之使臨事不至乏才<lb/>
隨才皆足有用則立國之規模不至戾藝祖皇帝之本<lb/>
㫖而東西馳驅以定禍亂不必專在武臣也前漢以軍<lb/>
吏立國而用儒以致太平要之人各有家法未易輕動<lb/>
惟在變而通之耳天下大勢之所趨非人力之所能移<lb/>
也臣之所以為大臣論者其大略如此而所謂數十年<lb/>
<pb n="KR4d0303_WYG_001-22b"/>
之䇿百五六十年之計數百年之基與夫恢復之形勢<lb/>
事大體重茍未決之聖心則不可泄之大臣之前也故<lb/>
止陳其大略之可言者三事以答之二三大臣已相顧<lb/>
駭然而臣亦惶恐而退疎逺草茅寧復有路以望清光<lb/>
乎馬周一時瑣瑣之才也太宗喜其為常何陳事召使<lb/>
面對未至之間使者連數輩趣之使有能為太宗開禮<lb/>
樂法度者其召之當不容喘矣陛下聰明邁越太宗而<lb/>
拔臣於羣言混淆之中孤立以行一意卒不免冺沒而<lb/>
<pb n="KR4d0303_WYG_001-23a"/>
止其罪在臣之蹤跡不明有以誤陛下也臣本太學諸<lb/>
生自憂制以來退而讀書者六七年矣雖蚤夜以求皇<lb/>
帝王伯之略而科舉之文不合於程度不止也去年一<lb/>
發其狂論於小試之間滿學之士口語紛然至騰謗以<lb/>
動朝路數月而未巳而為之學官者迄今進退未有據<lb/>
也臣自是始棄學校而決歸耕之計矣旋復自念數年<lb/>
之間所學云何而陛下之心臣獨又知之苟徒恤一世<lb/>
之謗而不為陛下一陳國家社稷之大計將得罪於天<lb/>
<pb n="KR4d0303_WYG_001-23b"/>
地之神與藝祖皇帝在天之靈而不可解是故昩於一<lb/>
來舊名已在學校之籍於法不得以上書言事使臣有<lb/>
一毫攫取爵禄之心以臣所習科舉之文更一二試而<lb/>
考官又平心以攷之則亦隨例得之矣何忍假數百年<lb/>
社稷之大計以為一日之僥倖而徒以累陛下哉世固<lb/>
有卻萬鍾之禄而不受者亦有爭一錢以至於相殺者<lb/>
人情相去之逺何啻於十百千萬也而臣欲持空言以<lb/>
自明亦淺矣然審察十日而不得自便之命臣將無以<lb/>
<pb n="KR4d0303_WYG_001-24a"/>
自見於山林之士徒以傷陛下招致天下豪傑之道臣<lb/>
今更待罪三日而後渡江誓將終老田畝以弭羣論以<lb/>
報陛下拔臣言於衆中之恩故昩死拜書以辭於闕下<lb/>
臣闔門數十口去行都無四百里當席藳私室以聽雷<lb/>
霆之誅干冒天威罪當萬死<lb/>
　　戊申再上孝宗皇帝書<lb/>
臣聞有非常之人然後可以建非常之功求非常之功<lb/>
而用常才出常計舉常事以應之者不待智者而後知<lb/>
<pb n="KR4d0303_WYG_001-24b"/>
其不濟也前史有言非常之原黎民懼焉古之英豪豈<lb/>
樂於驚世駭俗哉蓋不有以新天下之耳目易斯民之<lb/>
志慮則吾之所求亦泛泛焉而已耳皇天全付予有家<lb/>
而半沒於外裔此君天下者之所當恥者春秋許九世<lb/>
復讎而再世則不問此為人後嗣者之所當憤也中國<lb/>
聖賢之所建置而悉聽其陸沉此英雄豪傑之所當同<lb/>
以為病也秦檜以和誤國二十餘年而天下之氣索然<lb/>
而無餘矣陛下慨然有削平宇内之志又二十餘年而<lb/>
<pb n="KR4d0303_WYG_001-25a"/>
天下之士始知所向其有功德於宗廟社稷者非臣區<lb/>
區之所能誦説其萬一也高宗皇帝春秋既高陛下不<lb/>
欲大舉以驚動慈顔仰心俯首以致色養聖孝之盛書<lb/>
冊之所未有也今者高宗皇帝既已祔廟天下之英雄<lb/>
豪傑皆仰首以觀陛下之舉動陛下其忍使二十年間<lb/>
所以作天下之氣者一旦而復索然乎天下不可以坐<lb/>
取也兵不可以常勝也驅馳運動又非年高德尊者之<lb/>
所宜也東宫居曰監國行曰撫軍陛下近者以宅憂之<lb/>
<pb n="KR4d0303_WYG_001-25b"/>
故特命東宫以監國天下之論皆以為事有是非可否而<lb/>
父子之際至難言也東宫聰明睿知而四十之年不必<lb/>
試以事也故東宫不敢安而陛下亦知其難矣陛下何<lb/>
不於此時命東宫為撫軍大將軍歲廵建鄴使之兼統<lb/>
諸司盡䕶諸將置長史司馬以專其勞而陛下於宅憂<lb/>
之餘運用人才均調天下以應無窮之變此肅宗所以<lb/>
命廣平王之故事也兵雖未出而聖意振動天下之英<lb/>
雄豪傑靡然知所向矣天下知所向則吾之馳驅運動<lb/>
<pb n="KR4d0303_WYG_001-26a"/>
亦有所憑藉矣臣請為陛下論天下之形勢而後知江<lb/>
南之不必憂和議之不必守敵人之不足畏而書生之<lb/>
論不足憑也臣聞呉㑹者晉人以為不可都而錢鏐據<lb/>
之以抗四鄰蓋自毗陵而外不能有也其地南有浙江<lb/>
西有崇山峻嶺東北則有重湖沮洳而松江震澤横亘<lb/>
其前雖有戎馬百萬何所用之此錢鏐所恃以為安而<lb/>
國家六十年都之而無外憂者也獨海道可以徑達呉<lb/>
㑹而海道之險呉兒習舟楫者之所畏敵人能以輕師<lb/>
<pb n="KR4d0303_WYG_001-26b"/>
而徑至乎破人家國而止可用其輕師乎書生以為江<lb/>
南不易保者是眞兒女子之論也臣嘗疑書冊不足憑<lb/>
故嘗一到京口建鄴登高四望深識天地設險之意而<lb/>
古今之論為未盡也京口連岡三面而大江横陳江旁<lb/>
極目千里其勢大略如虎之出穴而非若穴之藏虎也<lb/>
昔人以為京口酒可飲兵可用而北府之兵為天下雄<lb/>
蓋其地勢當然而人善用之耳臣雖不到采石其地與<lb/>
與京口股肱建鄴必有據險臨前之勢而非止於斤斤<lb/>
<pb n="KR4d0303_WYG_001-27a"/>
自守者也天豈使南方自限於一江之表而不使與中<lb/>
國而為一哉江旁極目千里固將使謀夫勇士得以展<lb/>
布四體以與中國爭衡者也韓世忠頓兵八萬於山陽<lb/>
如老羆之當道而淮東頼以安寢此守淮東之要法也<lb/>
天下有變則長驅而用之耳若一一欲塹而守之分兵<lb/>
而據之出竒設險如兎之䕶窟勢分力弱反以成戎馬<lb/>
長驅之勢耳是以二十年間紛紛獻䇿以勞聖慮而卒<lb/>
無一成雖成亦不足恃者不知所以用淮東之勢者也<lb/>
<pb n="KR4d0303_WYG_001-27b"/>
而書生便以為長淮不易守者是亦問道於盲之類耳<lb/>
自晉之永嘉以迄于隋之開皇其在南則定建鄴為都<lb/>
更六姓而天下分裂者三百餘年南師之謀北者不知<lb/>
其㡬北師之謀南者蓋亦甚有數而南北通和之時則<lb/>
絶無而僅有未聞有如今日之岌岌然以北方為可畏<lb/>
以南方為可憂一日不和則君臣上下朝不能以謀夕<lb/>
也罪在於書生之不識形勢併與夫逆順曲直而忘之<lb/>
耳高宗皇帝於敵有父兄之讎生不能以報之則死必<lb/>
<pb n="KR4d0303_WYG_001-28a"/>
有望於子孫何忍以升遐之哀告之讎哉遺留報謝三<lb/>
使繼遣金帛寳貨千兩連發而敵人僅以一使如臨小<lb/>
邦聞諸道路哀祭之辭寂寥簡慢義士仁人痛切心骨<lb/>
豈以陛下之聖明智勇而能忍之乎意者執事之臣憂<lb/>
畏萬端有以誤陛下也南方之紅女積尺寸之功於機<lb/>
杼歲以輸敵人固己不勝其痛矣金寳之出於山澤者<lb/>
有限而輸諸敵人者無窮十數年後豈不遂就盡哉陛<lb/>
下何不翻然思首足之倒置尋即位之初心大泄而一<lb/>
<pb n="KR4d0303_WYG_001-28b"/>
用之以與天下更始乎未聞以數千里之地而畏人者<lb/>
也劉淵石勒石虎苻堅皆閏位之雄曾不能以終其世<lb/>
而阿固達之興於今僅八十年中原塗炭又六十年矣<lb/>
父子相夷之禍具在眼中而方畏其為南方之患豈不<lb/>
誤哉陛下倘以大義為當正撫軍之言為可行則當先<lb/>
經理建鄴而後使臨之今之建鄴非昔之建鄴也臣嘗<lb/>
登石頭鍾阜而望今也直在沙嘴之旁耳鍾阜之支隴<lb/>
隱隱而下今行宫據其平處以臨城市城之前則逼山<lb/>
<pb n="KR4d0303_WYG_001-29a"/>
而斗絶焉此必後世之讀山經而相宅者之所定江南<lb/>
李氏之所為非有據高臨下以乘王氣而用之之意也<lb/>
本朝以至仁平天下不恃險以為固而與天下共守之<lb/>
故因而不廢耳臣嘗問之鍾阜之僧亦能言臺城在鍾<lb/>
阜之側大司馬門適當在今馬軍新營之旁耳其地據<lb/>
高臨下東環平岡以為固西城石頭以為重帶𤣥武湖<lb/>
以為險擁秦淮清溪以為阻是以王氣可乘而運動如<lb/>
意若如今城則費侯景數日之力耳曹彬之登長干烏<lb/>
<pb n="KR4d0303_WYG_001-29b"/>
珠之上雨花臺皆俯瞰城市雖一飛鳥不能逃也臣又<lb/>
嘗問之守臣以為今城不必改作若上有北方之志則<lb/>
此直寄路焉耳臣疑其言雖大而實未切也據其地而<lb/>
命將出師以謀中國不使之乘王氣而有為雖省目前<lb/>
經營之勞烏知其異日不垂得而復失哉縱今歲未為<lb/>
北舉之謀而為經理建鄴之計以震動天下而與敵人<lb/>
絶陛下即位之初志亦庶㡬於少伸矣第非常之事非<lb/>
可與常人謀也陛下即位之初喜怒哀樂是非好惡皦<lb/>
<pb n="KR4d0303_WYG_001-30a"/>
然如日月之在天雷動風行天下方如草之偃惟其或<lb/>
失之太快故書生得拘文執法以議其後而其眞有志<lb/>
者私自奮勵以求稱聖意之所在則陛下或未之知也<lb/>
陛下見天下之士皆不足以望清光而書生拘文執法<lb/>
之説往往有驗而聖意亦少衰矣故大事必集議除授<lb/>
必資格才者以跅弛而棄不才者以平穩而用正言以<lb/>
迂闊而廢巽言以軟美而入竒論指為横議庸論謂有<lb/>
典則陛下以雄心英略委曲上下於其間機㑹在前而<lb/>
<pb n="KR4d0303_WYG_001-30b"/>
不敢為翻然之喜隱忍事讎而不敢奮赫斯之怒朝得<lb/>
一才士而暮以當路不便而逐心知為庸人而外以人<lb/>
言不至而留冺其喜怒哀樂雜其是非好惡而用依違<lb/>
以為仁戒喻以為義牢籠以為禮關防以為智陛下聰<lb/>
明自天英武蓋世而何事出此哉天下非有豪猾不可<lb/>
制之姦敵人非有方興未艾之勢而何必用此哉夫喜<lb/>
怒哀樂愛惡人主之所以鼔動天下而用之之具也而<lb/>
皇極之所謂無作者不使加意於其間耳豈欲如老莊<lb/>
<pb n="KR4d0303_WYG_001-31a"/>
所謂槁木死灰與天下為嬰兒而後為至治之極哉陛<lb/>
下二十七年之間遵養時晦示天下以樂其有親而天<lb/>
下歸其孝行三年之喪一誠不變示天下以哀而從禮<lb/>
而天下服其義陛下以一身之哀樂而鼔天下以從之<lb/>
其驗如影響矣乙巳丙午之間敵人非無變故而陛下<lb/>
不獨不形諸喜而亦不泄諸機密之臣近者非常之變<lb/>
敵人略於奉慰而陛下不獨不形諸怒而亦不密其簡<lb/>
慢之文陛下不以喜示天下而天下惡知機㑹之可乘<lb/>
<pb n="KR4d0303_WYG_001-31b"/>
陛下不以怒示天下而天下惡知讎敵之不可安棄其<lb/>
喜怒以動天下之機而欲事功之自成是閉目而欲行<lb/>
也小臣之得對陛下有卓然知其才者外臣之奉公陛<lb/>
下有隱然念其忠者而已用者旋去既去者無路以自<lb/>
進是陛下不得而示天下以愛也大臣之弄權陛下既<lb/>
知其有塞路者議人之多私陛下既知其有罔我者而<lb/>
去之惟恐傷其意發之惟恐其悵恨而不滿是陛下不<lb/>
得而示天下以惡也陛下翻然思即位之初心豈知其<lb/>
<pb n="KR4d0303_WYG_001-32a"/>
今日至此乎臣猶為陛下悵念於既往而天生英雄豈<lb/>
使其終老於不濟乎長江大河一瀉千里茍得非常之<lb/>
人以共之則電掃六合非難致之事也本朝以儒道治<lb/>
天下以格律守天下而天下之人知經義之為常程科<lb/>
舉之為正路法不得自議其私人不得自用其智而二<lb/>
百年之太平繇此而出也至於艱難變故之際書生之<lb/>
智知議論之當正而不知事功之為何物知節義之當<lb/>
守而不知形勢之為何用宛轉於文法之中而無一人<lb/>
<pb n="KR4d0303_WYG_001-32b"/>
能自拔者陛下雖欲得非常之人以共斯世而天下有<lb/>
誰肯信乎臣於戊戌之春正月丁巳嘗極論宗廟社稷<lb/>
大計陛下亦慨然有感於其言而卒不得一望清光以<lb/>
布露其區區之誠非廷臣之盡皆見惡亦其勢然耳臣<lb/>
今者非以其言之小驗而再冒萬死以自陳實以宗廟<lb/>
社稷之大計不得不決於斯時也陛下用其喜怒哀樂<lb/>
愛惡之權以鼔動天下使如臣者得借方寸之地以終<lb/>
前書之所言而附寸名於竹帛之間不使鄧禹笑人寂<lb/>
<pb n="KR4d0303_WYG_001-33a"/>
寂而陛下得以發其雄心英略以與四海才臣智士共<lb/>
之天生英雄殆不偶然而帝王自有眞非區區小智所<lb/>
可附㑹也干冒天威罪當萬死<lb/>
　<lb/>
　<lb/>
　<lb/>
　<lb/>
　<lb/>
<pb n="KR4d0303_WYG_001-33b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　龍川集巻一<lb/>
</p>
<p>
</p>
  </div>
</body>
</text>
</TEI>