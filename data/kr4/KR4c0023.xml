<TEI xmlns="http://www.tei-c.org/ns/1.0">
              <teiHeader>
                  <fileDesc>
                     <titleStmt>
                        <title>Title</title>
                     </titleStmt>
                     <publicationStmt>
                        <p>Information about publication or distribution</p>
                     </publicationStmt>
                     <sourceDesc>
                        <p>Information about the source</p>
                     </sourceDesc>
                  </fileDesc>
              </teiHeader>
              <text>
                  <body>
            
<div>
<head>高常侍集巻一</head> <lb/>
    <p>
<pb n="KR4c0023_WYG_001-1a"/>
欽定四庫全書<lb/>
　高常侍集巻一<lb/>
　　　　　　　　　　　　唐　髙適　撰<lb/>
　　詩<lb/>
　　　燕歌行<hi>并序</hi>
開元二十六年客有從元戎岀塞而還者作燕歌行以<lb/>
示適感征戍之事因而和焉<lb/>
漢家煙塵在東北漢將辭家破殘賊男兒本自重横行<lb/>
<pb n="KR4c0023_WYG_001-1b"/>
天子非常賜顔色摐金伐鼓下榆關旌斾逶迤碣石間<lb/>
校尉羽書飛瀚海單于獵火照狼山山川蕭條極邉土<lb/>
胡騎慿陵雜風雨戰士軍前半死生美人帳下猶歌舞<lb/>
大漠窮秋塞草腓孤城落日鬬兵稀身當恩遇常輕敵<lb/>
力盡闗山未解圍鐵衣遠戍辛勤乆玉筯應啼别離後<lb/>
少婦城南欲斷腸征人薊北空迴首邉庭飄颻那可度<lb/>
絶域蒼茫無所有殺氣三時作陣雲寒聲一夜傳刁斗<lb/>
相看白刃血紛紛死節從来豈顧勲君不見沙塲征戰<lb/>
<pb n="KR4c0023_WYG_001-2a"/>
苦至今猶憶李將軍<lb/>
　　　行路難二首<lb/>
君不見富家翁舊時貧賤誰比數一朝金多結豪貴百<lb/>
事勝人健如虎子孫成行<hi>一作長</hi>滿眼前妻能管絃妾歌<lb/>
舞自矜一身忽如此却笑傍人獨愁苦東鄰少年安所<lb/>
如席門窮巷出無車有才不肯學干謁何用年年空讀<lb/>
書<lb/>
長安少年不少錢能騎駿馬鳴金鞭五侯相逢大道邉<lb/>
<pb n="KR4c0023_WYG_001-2b"/>
美人絃管争留連黄金如斗不敢惜片言如山莫棄捐<lb/>
安知顦顇讀書者暮宿靈臺私自憐<lb/>
　　　宋中十首<lb/>
梁王昔全盛賔客復多才悠悠一千年陳跡惟高臺寂<lb/>
寞向秋草悲風千里来<lb/>
出門望終古獨立悲且歌憶昔魯仲尼悽悽此經過衆<lb/>
人不可向伐樹將如何<lb/>
朝臨孟諸上忽見芒碭間赤帝終已矣白雲長不還時<lb/>
<pb n="KR4c0023_WYG_001-3a"/>
清更何有禾黍徧空山<lb/>
逍遙漆園吏冥没不知年世事浮雲外閑居大道邉古<lb/>
来同一馬今我亦忘筌<lb/>
景公徳何廣臨變莫能欺三請皆不忍妖星終自移君<lb/>
心本如此天道豈無知<lb/>
五霸遞征伐宋人無戰功解圍幸竒說易子傷吾𠂻唯<lb/>
見盧門外蕭條多轉蓬<lb/>
常愛宓子賤鳴琴能自親邑中靜無事豈不由其身何<lb/>
<pb n="KR4c0023_WYG_001-3b"/>
意千年後寂寥無此人<lb/>
閼伯去已久髙丘臨道傍人皆有兄弟爾獨為參商終<lb/>
古猶如此而人安可量<lb/>
梁苑白日暮梁山秋草時君王不可見修竹令人悲九<lb/>
月桑葉盡寒風鳴樹枝<lb/>
登高臨舊國懐古對窮秋落日鴻鴈度寒城砧杵愁昔<lb/>
賢不復有行矣莫淹留<lb/>
　　　秋日作<lb/>
<pb n="KR4c0023_WYG_001-4a"/>
端居值秋節此日更愁辛寂寞無一事蒿莱通四隣閉<lb/>
門生白髪迴首憶青春嵗月不相待交遊隨衆人雲霄<lb/>
何處託愚直有誰親舉酒聊自勸窮通信爾身<lb/>
　　　薊中作<hi>一作送兵還作</hi>
策馬自沙漠長驅登塞垣邊城何蕭條白日黄雲昏一<lb/>
到征戰處每愁胡虜翻豈無安邊書諸將已承恩惆悵<lb/>
孫吳事歸来獨閉門<lb/>
　　　睢陽詶别暢大判官<lb/>
<pb n="KR4c0023_WYG_001-4b"/>
吾友遇知已策名逢聖朝高才擅白雪逸翰懐青霄承<lb/>
詔選嘉賔慨然即馳軺清晝下公館尺書忽相邀留歡<lb/>
惜别離畢景駐行鑣言及沙漠事益令胡馬驕丈夫拔<lb/>
東蕃聲冠霍嫖姚兠鍪衝矢石鐡甲生風飈諸將出冷<lb/>
陘連營濟石橋酋豪盡俘馘子弟輸征徭邊庭絶刁斗<lb/>
戰地成漁樵榆闗夜不扃塞口長蕭蕭降胡滿薊門一<lb/>
一能射鵰軍中多燕樂馬上何輕趫戎狄本無厭覊縻<lb/>
非一朝饑附誠足用飽飛安可招李牧制儋藍遺風豈<lb/>
<pb n="KR4c0023_WYG_001-5a"/>
寂寥君還謝幕府慎勿輕芻蕘<lb/>
　　　答侯少府<lb/>
常日好讀書晚年學垂綸漆園多喬木睢水清磷磷詔<lb/>
書下柴門天命敢逡巡赫赫三伏時十日到咸秦褐衣<lb/>
不得見黄綬翻在身吏道頓覊束生涯難重陳北使經<lb/>
大寒闗山饒苦辛邊兵若芻狗戰骨成埃塵行矣勿復<lb/>
言歸與傷我神如何燕趙陲忽遇平生親開館納征騎<lb/>
弹絃娱逺賔飄颻天地間一别方兹晨東道有嘉作南<lb/>
<pb n="KR4c0023_WYG_001-5b"/>
朝無此人性靈出萬象風骨超常倫吾黨謝王粲羣賢<lb/>
推郄詵眀時取秀才落日過蒲津節苦名已富禄㣲家<lb/>
轉貧相逢媿薄遊撫已荷陶鈞心事正堪盡離居寜太<lb/>
頻兩河歸家<hi>一作路</hi>遙二月芳草新栁接滹沱暗鶯連渤<lb/>
海春誰謂行路難猥當希代珍提握每終日相思猶比<lb/>
隣江海有扁舟丘園有漁<hi>一作角</hi>巾君意定何適我懐知<lb/>
所遵浮沉各異宜老大貴全真莫作雲霄計遑遑隨縉<lb/>
紳<lb/>
<pb n="KR4c0023_WYG_001-6a"/>
　　　哭單父梁九少府<hi>洽</hi>
開箧淚沾臆見君前日書夜臺今寂寞猶是子雲居疇<lb/>
昔探靈竒登臨賦山水同舟南浦下望月西江裏契濶<lb/>
多别離綢繆到生死九原即何處萬事皆如此晉山徒<lb/>
峨峨斯人已㝠㝠常時禄且薄殁後家復貧妻子在遠<lb/>
道弟兄無一人十上多苦辛一官常自哂青雲將可致<lb/>
白日忽先<hi>一作西</hi>盡惟有身後名空留無逺近<lb/>
　　　别韋參軍<lb/>
<pb n="KR4c0023_WYG_001-6b"/>
二十解書劍西游長安城舉頭望君門屈指取公卿國<lb/>
風沖融邁三五朝廷歡樂彌寰宇白璧皆言賜近臣布<lb/>
衣不得干眀主歸来洛陽無負郭東過梁宋非吾土兎<lb/>
苑為農嵗不登鴈池垂釣心常苦世人向我同衆人唯<lb/>
君於我最相親且喜百年有交態未嘗一日辭家貧弹<lb/>
棊擊筑白日晚縱酒髙歌楊栁春歡娛未盡分散去使<lb/>
我惆悵驚心神丈夫<hi>一作終當</hi>不作兒女别臨歧涕淚霑衣<lb/>
巾<lb/>
<pb n="KR4c0023_WYG_001-7a"/>
　　　送蔡山人<lb/>
東山布衣眀古今自言獨未逢知音識者閱見一生事<lb/>
到處豁然千里心看書學劍長辛苦近日方思謁眀主<lb/>
斗酒相留醉復醒悲歌數年淚如雨丈夫遭遇不可知<lb/>
買臣主父皆如斯我今蹭蹬無所似看爾崩騰何<hi>一作更</hi>
若為<lb/>
　　　宋中遇陳二<lb/>
常忝鮑叔義所期王佐才如何守苦節獨此無良媒離<lb/>
<pb n="KR4c0023_WYG_001-7b"/>
別十年外飄颻千里来安知罷官後惟見柴門開窮巷<lb/>
隠東郭髙堂詠南陔籬根長花草井口生莓苔伊昔望<lb/>
霄漢而今倦蒿莱男兒命未達且進手中杯<hi>一作寜敢望雲漢終</hi>
<hi>然倦塵埃人生各有命且進手中杯</hi>
　　　別王徹<lb/>
歸客自南楚悵然思北臨蕭條秋風暮迴首江淮深留<lb/>
連愁作歡或為梁甫吟時軰想鵬舉他人嗟陸沈載酒<lb/>
登平臺贈君千里心浮雲暗長路落日有歸禽離別未<lb/>
<pb n="KR4c0023_WYG_001-8a"/>
足悲辛勤當自任吾知十年後季子多黄金<lb/>
　　　送蕭十八<hi>與房侍御迴還</hi>
常苦古人逺今見斯人古澹泊遣<hi>一作遺</hi>聲華周旋必鄒<lb/>
魯故交在梁宋遊方出庭户匹馬鳴朔風一身濟河滸<lb/>
辛勤採蘭詠𣢾曲翰林主嵗月催別離庭闈逺風土寥<lb/>
寥塞煙靜莽莽夕雲苦明發不在兹青天眇難覩<lb/>
　　　宋中送族姪式顔時張大夫貶括州使人召式<lb/>
　　　　顔遂有此作<lb/>
<pb n="KR4c0023_WYG_001-8b"/>
丈夫擊東胡胡塵不敢起胡人山下哭胡馬海邊死部<lb/>
曲盡公侯輿臺亦朱紫當時有勲業末路遭讒毀轉<lb/>
斾燕趙間剖符括蒼裏弟兄莫相見親族逺枌梓不<lb/>
改青雲心仍招布衣士平生懐感激本欲候知已去<lb/>
矣難重陳飄然自兹始遊梁且未遇適越今可以鄉山<lb/>
西北愁竹箭東南美崢嶸縉雲外蒼莽㡬千里旅鴈<lb/>
悲啾啾<hi>一作猿鳥亂啾啾</hi>朝昏孰云已登臨多瘴癘動息在<lb/>
風水雖有賢主人終為客行子我攜一罇酒滿酌聊<lb/>
<pb n="KR4c0023_WYG_001-9a"/>
勸爾勸爾惟一言家聲勿淪滓<lb/>
　　　　又送族姪式顔<lb/>
惜君才未遇愛君才若此世上五百年吾家一千里俱<lb/>
遊帝城下忽在梁園裏我今行山東離憂不能已<lb/>
　<lb/>
　<lb/>
　<lb/>
　<lb/>
<pb n="KR4c0023_WYG_001-9b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　高常侍集巻一<lb/>
</p>
<p>
</p>
  </div>
<div>
<head>髙常侍集巻二</head> <lb/>
    <p>
<pb n="KR4c0023_WYG_002-1a"/>
欽定四庫全書<lb/>
　髙常侍集巻二<lb/>
　　　　　　　　　　　　　　唐　髙適　撰<lb/>
　　詩<lb/>
　　　陪竇侍御靈雲南亭宴詩<hi>并序得雷字</hi>
凉州近胡髙下其池亭盖以耀蕃落也幕府董帥雄勇<lb/>
徑踐戎庭自陽關而西猶枕席矣軍中無事君子飲食宴<lb/>
樂宜哉白簡在邊清秋多興况水具舟檝山兼亭臺始臨泛<lb/>
<pb n="KR4c0023_WYG_002-1b"/>
而寫煩俄登陟以寄傲絲桐徐奏林木更爽觴葡萄以遞<lb/>
歡指蘭茝而可掇胡天一望雲物蒼然雨蕭蕭而牧馬聲斷<lb/>
風嫋嫋而邊歌㡬處又足悲矣貟外李公曰七日者何牛女<lb/>
之夕也夫賢者何得謹其時請賦南亭詩列之於後<lb/>
人幽宜眺聽目極喜亭臺風景知愁在關山憶夢迴祗<lb/>
言殊語黙何意忝逰陪連唱波瀾動冥搜物象開新秋<lb/>
歸逺樹殘雨擁輕雷簷外長天盡樽前獨鳥来常吟塞<lb/>
下曲多謝幕中才河漢徒相望嘉期安在哉<lb/>
<pb n="KR4c0023_WYG_002-2a"/>
　　　陪竇侍御泛靈雲池<hi>得風字</hi>
白露時先降清川思不窮江湖仍塞上舟檝在軍中舞<lb/>
換臨津樹歌饒向逈風夕陽連積水邊色滿秋空乗興<lb/>
宜投轄邀歡莫避騘誰憐持弱羽猶欲伴鴛鴻<lb/>
　　　和竇侍御登涼州七級浮圖之作<lb/>
化塔屹中立孤髙宜上躋鐵冠雄賞眺金界寵招攜空<lb/>
色在軒户邊聲連皷<graphic n="KR0911" url="https://raw.githubusercontent.com/kanripo/KR-Gaiji/master/images/KR0911.png" mimeType="image/png"/>天寒萬里北地豁九州西清興<lb/>
揖才彦峻風和端倪始知陽春後具物皆筌蹄<lb/>
<pb n="KR4c0023_WYG_002-2b"/>
　　　金城北樓<lb/>
北樓西望滿晴空積水連山勝畫中湍上急流聲若箭<lb/>
城頭殘月勢如弓垂竿已謝磻溪老體道猶思塞上翁<lb/>
為問邊庭更何事至今羌笛怨無窮<lb/>
　　　武威同諸公過楊七山人<hi>得藤字</hi>
幕府日多暇田家嵗復登相知恨不早乗興乃無恒窮<lb/>
巷在喬木深齋垂古藤邊城惟有醉此外更何能<lb/>
　　　同吕判官從哥舒大夫破洪濟城迴登積石軍<lb/>
<pb n="KR4c0023_WYG_002-3a"/>
　　　　多福七級浮圖<lb/>
塞口連濁河轅門對山寺寜知鞍馬上獨有登臨事七<lb/>
級凌太清千崖列蒼翠飄飄方寓目想像見深意髙興<lb/>
殊未平涼風颯然至拔城陣雲合轉斾胡星墜大將何<lb/>
英靈官軍動天地君<hi>一作常</hi>懷生羽翼本欲附騏驥𣢾叚<lb/>
苦不前青冥信難致一歌陽春後三歎終自媿<lb/>
　　　送白少府送兵之隴右<lb/>
殘更登隴首逺別指臨洮為問關山事何如州縣勞軍<lb/>
<pb n="KR4c0023_WYG_002-3b"/>
容隨赤羽樹色引青袍誰㫁單于臂今年太白髙<lb/>
　　　登隴<lb/>
隴頭逺行客隴上分流水流水無盡期行人<hi>一作客</hi>未云<lb/>
已淺才登一命孤劍通萬里豈不思故鄉從来感知已<lb/>
　　　入昌松東界山行<lb/>
鳥道㡬登頓馬蹄無暫<hi>一作復</hi>閑﨑嶇出長坂合㳫猶前<lb/>
山石激水流處天寒松色間王程應未盡且莫顧刀鐶<lb/>
　　　河西送李十七<lb/>
<pb n="KR4c0023_WYG_002-4a"/>
邊城多逺別此去莫徒然問禮知才子登科及少年出<lb/>
門看落日驅馬向秋天髙價人爭重行當早着鞭<lb/>
　　　詠史一絶<lb/>
尚有綈袍贈應憐范叔寒不知天下士猶作布衣看<lb/>
　　　田家春望<lb/>
出門何所見春色滿平蕪可歎無知已高陽一酒徒<lb/>
　　　宴韋司户山亭院<lb/>
人幽想靈山意惬憐逺水習靜務為適所居還復爾汲<lb/>
<pb n="KR4c0023_WYG_002-4b"/>
流漲華池開酌宴君子苔徑試窺踐石屏可攀倚入門<lb/>
見中峯攜手如萬里横琴了無事垂釣應有以髙館何<lb/>
沈沈颯然涼風起<lb/>
　　　同熊少府題盧主簿茆齋<hi>盧兼有人倫</hi>
虚院野情在茆齋秋興存孝㢘趨下位才子出髙門乃<lb/>
繼幽人靜能令學者尊江山歸謝客神鬼下劉根階樹<lb/>
時攀折䆫書任討論自堪成獨徃何必武陵源<lb/>
　　　贈別王十七管記<lb/>
<pb n="KR4c0023_WYG_002-5a"/>
故交吾未測薄宦空年嵗晚節蹤曩賢雄詞冠當世堂<lb/>
中皆食客門外多酒債産業曾未言衣裘與人敝飄颻<lb/>
戎幕下出入闗山際轉戰輕壯心立談有邊計雲沙自<lb/>
迴合天海空迢遞星髙漢將驕月盛胡兵銳沙深冷陘<lb/>
斷雪暗遼陽閉亦謂掃攙搶旋驚䧟蜂蠆歸旌告東捷<lb/>
鬬騎傳西敗遥飛絶漠書已築長安第畫龍俱在葉寵<lb/>
鶴先居衛勿辭部曲勲不藉將軍勢相逢季冬月悵望<lb/>
窮海裔折劔留贈人嚴装遂云邁我行即悠緬及此還<lb/>
<pb n="KR4c0023_WYG_002-5b"/>
羇滯曾非濟代謀且有臨深誡隨波混清濁與物同醜<lb/>
麗眇憶青<hi>一作清</hi>巖棲寜忘褐衣拜自言偕<hi>一作愛</hi>水石本<lb/>
欲親蘭蕙何意薄松筠翻然重菅蒯恒深取與分孰慢<lb/>
平生契𣢾曲雞黍期酸辛別離袂逢時媿名節遇坎悲<lb/>
淪替適趙非解紛游燕獨無説浩歌方振蕩逸翮思凌<lb/>
勵倐若異鵬摶吾當學蟬蜕<lb/>
　　　效古贈崔二<lb/>
十月河洲時一看有歸思風飈生慘烈雨雪暗天地我<lb/>
<pb n="KR4c0023_WYG_002-6a"/>
軰今胡為浩哉迷所至緬懐當途者濟濟居聲位邈然<lb/>
在雲霄寜肯更淪躓周旋多燕樂門館列車騎美人芙<lb/>
蓉姿狹室蘭麝氣金爐陳獸炭談笑正得意豈論草澤<lb/>
中有此枯槁士我慙經濟策乆欲甘棄置君負縱横才<lb/>
如何尚顦顇長歌增鬱怏對酒不能醉窮達自有時夫<lb/>
子莫下淚<lb/>
　　　鉅鹿贈李少府<lb/>
李侯雖薄宦時譽何藉藉駿馬常借人黄金每留客投<lb/>
<pb n="KR4c0023_WYG_002-6b"/>
壺華館靜縱酒凉風夕即此遇神仙吾欣知損益<lb/>
　　　醉後贈張九<hi>旭</hi>
世上謾相識此翁殊不然興来書自聖醉後語尤顛白<lb/>
髪老閑事青雲在目前床頭一壺酒能更㡬囬眠<lb/>
　　　詶司空璲<lb/>
飄颻未得意感激與誰論昨日遇夫子乃欣吾道存江<lb/>
山滿詞賦札翰起涼温吾見風雅作人知徳業尊驚飈<lb/>
蕩萬木秋氣屯髙原燕趙何蒼茫鴻雁来翩翻此時與<lb/>
<pb n="KR4c0023_WYG_002-7a"/>
君別握手欲無言<lb/>
　　　漁父歌<lb/>
曲岸深潭一山叟駐眼看鈎不移手世人欲得知姓名良<lb/>
乆問他不開口笋皮笠子荷葉衣心無所營守釣磯料<lb/>
得孤舟無定止日暮持竿何處歸<lb/>
　　　魯秋胡<lb/>
妾本邯鄲未嫁時容華倚翠人未知一朝結髮從君子<lb/>
将妾迢迢東魯陲時逢大道無艱阻君方游宦從陳汝<lb/>
<pb n="KR4c0023_WYG_002-7b"/>
蕙樓獨卧頻度春彩閣辭君㡬徂暑三月垂楊蠶未眠<lb/>
攜籠結侣南陌邉道逢行子不相識贈妾黄金買少年<lb/>
妾家夫壻經離乆寸心誓與長相守碩言行路莫多情<lb/>
道妾貞心在人口日暮蠶饑相命歸攜籠端飾来庭闈<lb/>
勞心苦力終無恨所貴<hi>一作冀</hi>君恩那可依聞說行人已<lb/>
歸止乃是向来贈金子相看顔色不復言相顧懐慙有<lb/>
何已從来自隠無疑背直為君情也相㑹如何咫尺仍<lb/>
有情况復迢迢千里外誓将顧恩不顧身念君此日赴<lb/>
<pb n="KR4c0023_WYG_002-8a"/>
河津莫道向来不得意故欲留規誡後人<lb/>
　　　酬李少府<lb/>
出塞魂猶<hi>一作屢</hi>驚懐質意難說誰知吾道間乃在客中<lb/>
別日夕捧瓊瑤相思無休歇伊人雖薄宦舉代推髙節<lb/>
述作凌江山聲華滿氷雪一登薊丘上四顧何慘烈来<lb/>
鴈無盡時邉風正騷屑将從崖谷遁且與浮沈絶君若<lb/>
登青雲余當投魏闕<lb/>
　　　詶裴秀才<lb/>
<pb n="KR4c0023_WYG_002-8b"/>
男兒貴得意何必相知早飄蕩與物永蹉跎覺年老長<lb/>
卿無産業季子慙妻嫂此事難重陳未為衆人道<lb/>
　　　詶陸少府<lb/>
朝臨淇水岸還望衛人邑別意在山阿征途背原隰稍<lb/>
稍前村口唯見轉蓬入水渚人去遲霜天鴈飛急固應<lb/>
不逺別所與路未及欲濟川上舟相思空佇立<lb/>
　　　詶衛八雪中見贈<lb/>
季冬憶淇上落日歸山樊舊宅帶流水平田臨古村雪<lb/>
<pb n="KR4c0023_WYG_002-9a"/>
中望来信醉裏開衡門果得希代寳緘之那可論<lb/>
　　　寄孟五<lb/>
秋氣落窮巷離憂兼暮蟬後時已如此髙興亦徒然知<lb/>
君念淹泊憶我屢周旋征路見来鴈歸人悲逺天平生<lb/>
感千里相望在貞堅<lb/>
　　　同朱五題盧使君義井<lb/>
高義唯良牧深仁自下車寜知鑿井處還是飲冰餘地<lb/>
即泉源乆人當汲引初體清能鑒物色洞每含虚上善<lb/>
<pb n="KR4c0023_WYG_002-9b"/>
滋来往中和浹里閭濟時應未竭懷惠復何如<lb/>
　　　同衛八題陸少府書齋<lb/>
知君薄州縣好靜無冬春散帙至棲鳥眀燈留故人深<lb/>
房臘酒熟高院梅花新若是周旋地當令風義親<lb/>
　　　同郭十題楊主簿新㕔<lb/>
華館曙沈沈惟良正在今用材兼柱石開物象高深更<lb/>
得芝蘭地兼榮枳棘林向風扄㦸户當署近棠隂勿改<lb/>
安卑節聊閑理劇心多君有知已一和郢中吟<lb/>
<pb n="KR4c0023_WYG_002-10a"/>
　　　送張瑶貶五溪尉<lb/>
他日惟楨榦明時懸鏌鎁江山遥去國妻子獨還家離<lb/>
別無嫌逺沈浮勿强嗟南登有詞賦知爾弔長沙<lb/>
　　　送魏八<lb/>
更沽淇上酒還汎驛前舟為惜故人去復憐嘶馬愁雲<lb/>
山行處合風雨興中秋此路無知已明珠莫暗投<lb/>
　　　別韋五<lb/>
徒然酌杯酒不覺散人愁相識仍逺別欲歸翻旅游夏<lb/>
<pb n="KR4c0023_WYG_002-10b"/>
雲滿郊甸明月照河洲莫恨征途逺東看漳水流<lb/>
　　　別劉大校書<lb/>
昔日亰華去知君才望新應猶作賦好莫歎在官貧且<lb/>
復傷逺别不然愁此身青楓㡬萬里江上一歸人<lb/>
　　　宋中別司功叔各賦一物<hi>得商</hi>
商丘試一望隠隠帶秋天地與星辰在城将大路遷干<lb/>
戈悲昔事墟落對窮年即此傷離緒凄凄酒賦筵<lb/>
　　　送蔡十二之海上<hi>時在衛中</hi>
<pb n="KR4c0023_WYG_002-11a"/>
黯然何所為相對益悲酸季弟念離別賢兄救急難河<lb/>
流冰處盡海路雪中寒尚有南飛鴈知君不忍㸔<lb/>
　　　宴郭校書因之有別<lb/>
綵服趨庭訓分交載酒過芸香名早著蓬轉事仍多戰<lb/>
苦知機息窮愁奈別何雲霄莫相待年鬢已蹉跎<lb/>
　　　别韋兵曹<lb/>
離别長千里相逢數十年此心應不變他事已徒然惆<lb/>
悵春光裏蹉跎栁色前逢時當自取看爾欲先鞭<lb/>
<pb n="KR4c0023_WYG_002-11b"/>
　　　獨孤判官部送兵<lb/>
餞君嗟逺别為客念周旋征路今如此前軍猶眇然出關<lb/>
逢漢壁登隴望胡天亦是封侯地願君早着鞭<lb/>
　　　送李少府時在客舎<lb/>
相逢旅館意多違暮雪初晴候鴈飛主人酒盡君未醉<lb/>
薄暮塗遥歸不歸<lb/>
　<lb/>
　高常侍集巻二<lb/>
</p>
<p>
</p>
  </div>
<div>
<head>高常侍集巻三</head> <lb/>
    <p>
<pb n="KR4c0023_WYG_003-1a"/>
欽定四庫全書<lb/>
　高常侍集巻三<lb/>
　　　　　　　　　　　　唐　高適　撰<lb/>
　　詩<lb/>
　　　同觀陳十六史興碑<hi>并序</hi>
楚人陳章甫繼毛詩而作史興碑逺自周末迨乎隋季<lb/>
善惡不隠蓋國風之流未蔵名山刋在樂石僕美其事<lb/>
而賦是詩焉<lb/>
<pb n="KR4c0023_WYG_003-1b"/>
荆衡氣偏秀江漢流不歇此地多精靈有時生才傑伊<lb/>
人今獨歩逸思能間發永懐掩風騷十載常矻矻新碑<lb/>
亦崔嵬嘉句懸日月則是刋石經終然繼檮杌我来觀<lb/>
雅製慷慨變毛髪季主盡荒淫前王徒貽厥東周既削<lb/>
弱兩漢更淪没西晉何披猖五胡相唐突作歌乃彰善<lb/>
比物仍惡訐感歎将謂誰對之空咄咄<lb/>
　　　留别鄭三韋九兼洛下諸公<hi>七言</hi>
憶昨相逢論乆要顧君哂我輕常調羈旅雖同白社游<lb/>
<pb n="KR4c0023_WYG_003-2a"/>
詩書已作青雲料蹇躓<hi>一作步</hi>蹉跎竟不成年過四十尚躬耕<lb/>
長歌達者杯中物大<hi>一作冷</hi>笑前人身後名幸逢明盛多招隠<lb/>
髙山大澤徵求盡此時亦<hi>一作也</hi>得辭漁樵青袍裹身荷聖朝<lb/>
犂牛釣竿不復見縣人邑吏来相邀逺路鳴蟬秋興發華<lb/>
堂美酒離憂銷不知何時更攜手應念兹辰去折腰<lb/>
　　　封丘縣<lb/>
我本漁樵孟諸野一生自是悠悠者乍可狂歌草澤中寜堪<lb/>
作吏風塵下秪言小邑無所為公門百事皆有期拜迎官長<lb/>
<pb n="KR4c0023_WYG_003-2b"/>
心欲碎鞭撻黎庶令人悲歸来向家問妻子舉家盡笑今<lb/>
如此生事應須南畝田世情付與東流水夢想舊山安在哉<lb/>
為銜君命日遲迴乃知梅福徒為爾轉憶陶濳歸去来<lb/>
　　　宋中遇劉書記有别<lb/>
何代無秀士髙門生此才森然覩毛髪若見江山来㡬<lb/>
載困常調一朝時運催白身謁明主待詔登雲臺相逢<lb/>
梁宋間與我醉蒿莱寒楚眇千里雪天晝不開末路終<lb/>
别離不能强悲哀男兒爭富貴勸爾莫遲迴<lb/>
<pb n="KR4c0023_WYG_003-3a"/>
　　　漣上題樊氏水亭<lb/>
漣上非所趣偶為世務牽經時駐歸棹日夕對平川莫論<lb/>
行子愁且得主人賢亭上酒初熟厨中魚每鮮自說宦遊<lb/>
来因之居住偏煑塩滄海曲種稲長淮邊四時長晏如百口<lb/>
無饑年菱芋藩籬下漁樵耳目前異縣少朋從我行復迍<lb/>
邅向不逢此君孤舟已言旋明日又分首風濤還眇然<lb/>
　　　漣上别王秀才<lb/>
飄颻經逺道客思滿窮秋浩蕩對長漣君行殊未休﨑嶇山<lb/>
<pb n="KR4c0023_WYG_003-3b"/>
海側想像無前儔何意<hi>一作豈謂</hi>照乘珠忽然欲暗投東路方蕭<lb/>
條楚歌復悲愁暮㠶使人感去鳥兼離憂行矣當自愛壮年<lb/>
莫悠悠余亦從此辭異鄉難乆留贈言豈終極慎勿滯滄洲<lb/>
　　　觀李九少府翥樹宓子賤神祠碑<lb/>
吾友吏兹邑亦嘗懷宓公安知夢寐間忽與精靈通一見興永<lb/>
歎再来激深衷賔從何逶迤二十四老翁於焉建<hi>一作見</hi>層碑<lb/>
突兀長林東作者無媿色行人感遺風坐令髙岸盡獨對秋<lb/>
山空片石勿謂輕斯言固難窮龍盤色絲外鵲顧偃波中<lb/>
<pb n="KR4c0023_WYG_003-4a"/>
形勝駐羣目堅貞指蒼穹我非王仲宣去矣徒發䝉<lb/>
　　　東平路中遇大水<lb/>
天災自古昔昏墊<hi>一作溺</hi>彌今秋霖霪溢川原澒洞涵田<lb/>
疇指塗適汶陽挂席經蘆洲永望齊魯郊白雲何悠悠<lb/>
傍沿鉅野澤大水縱横流蟲蛇擁獨樹䴢鹿奔行舟稼<lb/>
穡隨波瀾西成不可求室居相枕藉鼃黽聲啾啾仍憐<lb/>
穴蟻漂益羡雲禽游農夫無倚着野老生殷憂聖主當<lb/>
深仁廟堂運良籌倉廩終爾給田租應罷收我心胡鬱<lb/>
<pb n="KR4c0023_WYG_003-4b"/>
陶征旅亦悲愁縱懐<hi>一作横</hi>濟時策誰肯論吾謀<lb/>
　　　東平留贈狄司馬<lb/>
古人無宿諾兹道未<hi>一作以</hi>為難萬里赴知已一言誠可<lb/>
歎馬蹄經月窟劍術指樓蘭地出北庭盡城臨西海寒<lb/>
森然瞻武庫則是弄儒翰入幕綰銀綬乘軺兼鐡冠練<lb/>
兵日精銳殺敵無遺殘獻捷見天子論功俘可汗激昻<lb/>
丹墀下顧眄青雲端誰謂縱横策翻為權勢干将軍<lb/>
既坎壈使者亦辛酸耿介挹三事覊離從一官知君不<lb/>
<pb n="KR4c0023_WYG_003-5a"/>
得意他日㑹鵬摶<lb/>
　　　遇沖和先生<lb/>
沖和生何代或謂游東溟三命謁金殿一言拜銀青自云<lb/>
多方術徃徃通神靈萬乘親問道六宫無敢聼昔去限<lb/>
霄漢今来覩儀形頭戴鶡鳥冠手揺白鶴翎終日飲醇<lb/>
酒不醉復不醒猶憶雞鳴山每誦西昇經拊背念離別<lb/>
依然出户庭莫見今如此曾為一客星<lb/>
　　　題李別駕壁<lb/>
<pb n="KR4c0023_WYG_003-5b"/>
去鄉不逺逢知已握手相歡得如此禮樂遥<hi>一作猶</hi>傳魯伯<lb/>
禽賔客爭過魏公子酒筵莫散明月上櫪馬長鳴春風<lb/>
起一生稱意能㡬人今日從君問終始<lb/>
　　　送前衛縣李寀少府<lb/>
黄鳥翩翩楊栁垂春風送客使人悲怨別自驚千里外<lb/>
論交却憶十年時雲開汶水孤㠶逺路繞梁山疋馬遲<lb/>
此地從来可乘興留君不住益悽其<lb/>
　　　除夜作<lb/>
<pb n="KR4c0023_WYG_003-6a"/>
旅館寒燈獨不眠客心何事轉悽然故鄉今夜思千里<lb/>
愁鬢眀朝更一年<lb/>
　　　初至封丘作<lb/>
可憐薄暮宦游子獨卧虚齋思無已去家百里不得歸<lb/>
到官數日秋風起<lb/>
　　　邯鄲少年行<lb/>
邯鄲城南遊俠子自矜生長邯鄲裏千塲縱博家仍富<lb/>
㡬處報讐身不死宅中歌笑日紛紛門外車馬如雲屯<lb/>
<pb n="KR4c0023_WYG_003-6b"/>
未知肝膽向誰是令人却憶平原君君不見今人交態薄<lb/>
黄金用盡還踈索以兹感歎辭舊游更於時事無所求<lb/>
且與少年飲美酒往来射獵西山頭<lb/>
　　　古大梁行<lb/>
古城莽蒼饒荆榛驅馬荒城愁殺人魏王宫觀盡禾黍<lb/>
信陵賔客隨灰塵憶昨雄都舊朝市軒車照耀歌鍾起<lb/>
軍容帶甲三十萬國歩連營一千里全盛須臾那可論<lb/>
高臺曲池無復存遺墟但見狐狸跡古地空餘草木根<lb/>
<pb n="KR4c0023_WYG_003-7a"/>
暮天揺落傷懐抱撫劍悲歌對秋草俠客猶傳朱亥名<lb/>
行人尚識夷門道白璧黄金萬户侯寳刀駿馬填山丘<lb/>
年代淒凉不可問往来惟見水東流<lb/>
　　　自淇渉黄河途中十二首<lb/>
川上常極目世情今已閑去㠶帶落日征路隨長山親<lb/>
友若雲霄可望不可攀於兹任所惬浩蕩風波間<lb/>
亂流自兹逺倚檝時一望遥見楚漢城崔嵬高山上天<lb/>
道昔未測人心無所向屠釣稱侯王龍蛇爭霸王緬懐<lb/>
<pb n="KR4c0023_WYG_003-7b"/>
多殺戮顧此增慘愴聖代休甲兵吾其得閑放<lb/>
清晨汎中流羽族滿汀渚黄鵠何處来昻蔵寡儔侣飛<lb/>
鳴無人見飲啄豈得所雲漢爾固知胡為不輕舉<lb/>
野人頭盡白與我忽相訪手持青竹竿日暮淇水上雖<lb/>
老美容色雖貧亦閑放釣魚三十年中心無所向<lb/>
秋日登滑臺臺高秋已暮獨行既未惬懐土悵無趣<lb/>
晉宋何蕭條羌胡散馳騖當時無戰略此地即邊戍<lb/>
兵革徒自勤山河孰云固乘閑喜臨眺感物傷遊寓惆<lb/>
<pb n="KR4c0023_WYG_003-8a"/>
悵落日前飄颻逺㠶處北風吹萬里南鴈不知數歸意<lb/>
方浩然雲沙更廻互<lb/>
南登滑臺上却望河淇間行樹夾流水孤城對逺山念<lb/>
兹川路濶羡爾沙鷗閑長想别離處猶<hi>一作獨</hi>無音信還<lb/>
兹川方悠邈雲沙無前後古堰對河壖長林出淇口獨<lb/>
行非吾意東向日已乆憂来誰得知且酌罇中酒<lb/>
東入黄河水茫茫汎紆直北望太行山峨峨半天色山<lb/>
河相映帶深淺未可測自昔有賢才相逢不相識<lb/>
<pb n="KR4c0023_WYG_003-8b"/>
朝從北岸来泊船南河滸試共野人言深覺農夫苦去<lb/>
秋雖薄熟今夏猶未雨耕耘日勤勞租稅兼舃鹵園蔬<lb/>
空寥落産業不足數尚有獻芹心無因見明主<lb/>
茫茫濁河注懐古臨河濵禹功本豁達漢跡方因循坎德<lb/>
昔滂沲馮夷胡不仁渤潏陵隄防東郡多悲辛天子忽<lb/>
警悼從官皆負薪畚築豈無謀祈禱如有神宣房今安<lb/>
在髙岸空嶙峋我行倦風湍輟棹将問津空傳歌瓠子<lb/>
感慨獨愁人<lb/>
<pb n="KR4c0023_WYG_003-9a"/>
孟夏桑葉肥穠隂夾長津蠶農有時節田野無閒人臨<lb/>
水狎漁樵望山懐隠淪誰能去京洛顦顇對風塵<lb/>
朝景入平川川長復垂栁遥看魏公墓突兀前山後憶<lb/>
昔大業時羣雄角奔走伊人何電邁獨立風塵首傳檄<lb/>
舉敖倉擁兵屯洛口連營一百萬六合如可有方項終比<lb/>
肩亂隋將假手力爭固難恃驕戰曷能乆若使學蕭曺<lb/>
功名當不朽<lb/>
　　　别楊山人<lb/>
<pb n="KR4c0023_WYG_003-9b"/>
不到嵩陽動十年舊時心事已徒然一二故人不復見<lb/>
三十六峯猶眼前夷門二月栁條色流鶯數聲淚沾臆<lb/>
鑿井耕田不我招知君以此忘帝力山人好去嵩陽路唯<lb/>
余眷眷長相憶<lb/>
　<lb/>
　<lb/>
　<lb/>
　高常侍集巻三<lb/>
</p>
<p>
</p>
  </div>
<div>
<head>髙常侍集巻四</head> <lb/>
    <p>
<pb n="KR4c0023_WYG_004-1a"/>
欽定四庫全書<lb/>
　髙常侍集巻四<lb/>
　　　　　　　　　　　　　唐　髙適　撰<lb/>
　　詩<lb/>
　　　三君詠<hi>并序</hi>
開元中適遊於魏郡北有故太師鄭公舊館里中有故<lb/>
尚書郭公遺業邑外有故太守狄公生祠焉覩物增懐遂<lb/>
為三君詠<lb/>
<pb n="KR4c0023_WYG_004-1b"/>
　　　魏鄭公<lb/>
鄭公經綸日隋氏風塵昏濟代取高位逢時敢直言道<lb/>
光先帝業義激舊君恩寂寞卧龍處英靈千載魂<lb/>
　　　郭代公<hi>元振</hi>
代公實英邁津涯浩難識擁兵抗矯徴仗節歸有徳縱<lb/>
横負才智顧眄安社稷流落勿重陳懐哉為悽惻<lb/>
　　　狄梁公<hi>仁傑</hi>
梁公乃貞固勲烈垂竹帛昌言太后朝潛運儲君策待<lb/>
<pb n="KR4c0023_WYG_004-2a"/>
賢開相府共理登方伯至今青雲人猶是門下客<lb/>
　　　别從甥萬盈<lb/>
諸生曰萬盈四十乃知名宅相予偏重家丘人莫輕美<lb/>
才應自料苦節豈無成莫以山田薄今春又不耕<lb/>
　　　别崔少府<lb/>
知君少得意汶上掩柴扉寒食仍留火春風未授衣皆<lb/>
言黄綬屈早向青雲飛借問<hi>一作共約</hi>他鄉事今年歸不歸<lb/>
　　　別馮判官<lb/>
<pb n="KR4c0023_WYG_004-2b"/>
碣石遼西地漁陽薊北天闗山唯一道雨雪盡三邊才<lb/>
子方為客将軍正渇賢遥知幕府下書記日翩翩<lb/>
　　　東平路作三首<lb/>
南圖適不就東走豈吾心索索涼風動行行秋水深蟬<lb/>
鳴木葉落兹夕更秋霖<lb/>
明時好畫策動欲干王公今日無成事依依親老農扁<lb/>
舟向何處吾愛汶陽中<lb/>
清曠涼夜月徘徊孤客舟𣺌然風波上獨夢前山秋秋<lb/>
<pb n="KR4c0023_WYG_004-3a"/>
至復揺落空令行者愁<lb/>
　　　同諸公登慈恩寺浮圖<lb/>
香界泯羣有浮圖豈諸相登臨駭<hi>一作信</hi>孤髙披拂忻大<lb/>
壮言是羽翼生迥出虚空上頓疑身世别乃覺形神王<lb/>
宫闕皆户前山河盡簷向秋風昨夜至秦塞多清曠千<lb/>
里何蒼蒼五陵鬱相望盛時慙阮步末宦知周防輸<lb/>
効獨無因斯焉可游放<lb/>
　　　閑居<lb/>
<pb n="KR4c0023_WYG_004-3b"/>
栁色驚心事春風厭索居方知一杯酒猶勝百家書<lb/>
　　　和賀蘭判官望海作<lb/>
聖代務平典輶軒推上才迢亭溟海際曠望滄波開四<lb/>
牡未遑息三山安在哉巨鼇不可釣髙浪何崔嵬湛湛<lb/>
朝百谷茫茫連九垓挹流納廣大觀異增遲迴日出見<lb/>
魚目月圓知蚌胎跡非想像到心以精靈猜逺色帶孤<lb/>
嶼虛聲涵殷雷風行越裳貢水遏吳天災攬轡隼将擊<lb/>
忘機鷗復来緣情韻騷雅獨立遺塵埃吏道竟殊用翰<lb/>
<pb n="KR4c0023_WYG_004-4a"/>
林仍沗陪長鳴謝知已所媿非龍媒<lb/>
　　　塞上聼吹笛<lb/>
雪淨胡天牧馬還月明羌笛戍樓間<hi>一本云胡人羌笛戍樓間樓上蕭條</hi>
<hi>明月閑</hi>借問梅花何處落風吹一夜滿闗山<lb/>
　　　奉酬北海李太守丈人夏日平隂亭<lb/>
天子股肱守丈人山岳靈出身侍丹墀舉翮凌青冥當<lb/>
昔皇運否人神俱未寜諌官莫敢議酷吏方專刑谷永<lb/>
獨言事匡衡多引經兩朝納深𠂻萬乘無不聴盛烈播<lb/>
<pb n="KR4c0023_WYG_004-4b"/>
南史雄詞豁東溟誰謂整隼旟翻然憶柴扄寄書汾陽<lb/>
客迴首平隂亭開封見千里結念存百齡隠軫江山麗<lb/>
氛氲蘭茝馨自憐遇時休漂泊隨流萍春野變木徳夏<lb/>
天臨火星一生徒羡魚四十猶聚螢從此日閑放焉能懐<lb/>
拾青<lb/>
　　　塞上<lb/>
東出盧龍間浩然客思孤亭候列萬里漢兵猶備胡邊<lb/>
塵漲北溟塞馬正南驅轉鬬豈長策和親非逺圖惟昔<lb/>
<pb n="KR4c0023_WYG_004-5a"/>
李将軍按節臨此都總戎掃大漠一戰擒單于常懐感<lb/>
激心願効縱横謨倚劍欲誰語闗河空鬱紆<lb/>
　　　贈別沈四逸人<lb/>
沈侯未可測其况信浮沉十載常獨坐㡬人知此心乘<lb/>
舟蹈滄海買劔投黄金世務不足煩有田西山岑我来<lb/>
遇知已遂得開清<hi>一作神</hi>襟何意閻閭間<hi>閻閭一作閫閾</hi>沛然江<lb/>
海深疾風掃秋樹濮上多鳴砧耿耿罇酒前聮鴈飛愁<lb/>
音平生重離别感激對孤琴<lb/>
<pb n="KR4c0023_WYG_004-5b"/>
　　　遇盧明府有贈<lb/>
良吏不易得古人今可傳靜然本諸已以此知其賢我<lb/>
行挹髙風羡爾兼少年胷懐豁清夜史漢如流泉明<lb/>
日復行春逶迤出郊壇登髙見百里桑野鬱芊芊時<lb/>
平俯鵲巢嵗熟多人煙奸猾惟閉户逃亡歸種田迴軒<lb/>
自郭南老㓜滿馬前皆賀蠶農至而無徭役牽吾觀黎<lb/>
庶心撫之可萬全何幸逢大道願言烹小鮮誰能奏明<lb/>
主一試武城絃<lb/>
<pb n="KR4c0023_WYG_004-6a"/>
　　　題尉遲将軍新廟<hi>即太守張公所建也</hi>
周室既版蕩賊臣立嬰兒将軍獨激昻誓欲酬恩私孤<lb/>
城日無援髙節終可悲家國共淪亡精魂空在斯沈沈<lb/>
積寃氣寂寂無人知良牧懐深仁與君建明祠父子俱<lb/>
血食軒車每逶迤我来薦蘋蘩感歎興此詞晨光上階<lb/>
闥殺氣飜旌旗明明幽冥理至誠信莫欺唯夫二千石<lb/>
多慶方自兹<lb/>
　　　送田少府貶蒼梧<lb/>
<pb n="KR4c0023_WYG_004-6b"/>
沉吟對遷客惆悵西南天昔為一官未得意今向萬里<lb/>
令人憐念兹斗酒成暌間停舟歎君日将宴逺樹應連<lb/>
北地春行人却羡南歸鴈丈夫窮逹未可知看君不合<lb/>
長數竒江山到處堪乘興楊桞青青那足悲<lb/>
　　　別李景參<lb/>
離心怱悵然<hi>一作離憂怱浩然</hi>策馬對秋天孟諸薄暮涼風起<lb/>
歸客相逢渡睢水昨時攜手已十年今日分途各千里<lb/>
嵗物蕭條滿路岐此行浩蕩令人悲家貧羡爾有微禄<lb/>
<pb n="KR4c0023_WYG_004-7a"/>
欲往從之何所之<lb/>
　　　送郭處士往莱蕪兼寄茍山人<lb/>
君為東蒙客往来東䝉畔雲卧臨嶧陽山行窮日觀<lb/>
少年詞賦皆可聼秀眉白面風清泠身上未曾染名利<lb/>
口中獨未知羶腥今日還山意無極豈辭世路多相識<lb/>
歸見莱蕪九十翁為論別後長相憶<lb/>
　　　單父逢鄧司倉覆倉庫因而有贈<lb/>
邦牧今坐嘯羣賢趨紀綱四人忽不擾耕者遥相望粲<lb/>
<pb n="KR4c0023_WYG_004-7b"/>
粲府中妙授詞如履霜炎炎伏熱時草木無晶光匹馬<lb/>
度睢水清風何激揚校緡閱帑蔵發廩忻斯箱邂逅得<lb/>
相逢歡言至夕陽開襟自公餘載酒登琴堂舉杯挹山<lb/>
川寓目窮毫芒白鳥向田盡青蟬歸路長醉中不惜別<lb/>
況乃正游梁<lb/>
　　　同韓四薛三東亭翫月<lb/>
逺游悵不樂兹賞吾道存𣢾曲故人意辛勤清夜言東<lb/>
庭何寥寥佳境無朝昏堦墀近洲渚户牖當郊原矧乃<lb/>
<pb n="KR4c0023_WYG_004-8a"/>
窮周旋遊時怡討論樹隂蕩瑤瑟月氣延清樽明河帶<lb/>
飛鴈野火連荒村對此更愁予悠哉懐故園<lb/>
　　　同敬八盧五汎河間新河<lb/>
清川在城下沿汎多所宜同濟惬數公翫物欣良時飄<lb/>
颻波上興燕婉舟中詞昔涉乃平原今来忽漣漪東流<lb/>
達滄海西流延滹池雲樹共晦眀井邑相逶迤稍隨歸<lb/>
月㠶若與沙鷗期漁父更留我前潭水未滋<lb/>
　　　同顔少府旅宦秋中<hi>七言</hi>
<pb n="KR4c0023_WYG_004-8b"/>
傳君昨夜悵然悲獨坐<hi>一作卧</hi>新齋木落時逸氣舊来凌<lb/>
燕雀髙才何得混姸媸跡留黄綬人多嘆心在青雲世<lb/>
莫知不是鬼神無正直從来州縣有瑕疵<lb/>
　　　同房侍御山園新亭與邢判官同遊<lb/>
隠隠春城外蒙蘢陳跡深君子顧榛莽興言傷古今决<lb/>
河導新流疏逕蹤舊林開亭俯川陸時景冝招尋肅穆<lb/>
逢使軒夤緣事登臨沗游芝蘭室還對桃李隂岸逺白<lb/>
波来氣暄黄鳥吟因覩歌頌作始知經濟心灌壇有遺<lb/>
<pb n="KR4c0023_WYG_004-9a"/>
風單父多鳴琴誰為乆州縣蒼生懐徳音<lb/>
　　　同李太守北池泛舟宴髙平鄭太守<lb/>
每挹龔黄事還陪李郭舟雲從四岳起水向百城流幽<lb/>
意隨登陟嘉言即獻酬乃知縫掖貴今日對諸侯<lb/>
　　　同馬太守聼九思法師講金剛經<lb/>
吾師晉陽寳傑出山河最途經世諦間心到空王外鳴<lb/>
鐘山虎伏說法天龍㑹了義同建瓴梵法若吹籟深知<lb/>
億刼苦善喻恒沙大捨施割肌膚攀緣去親愛招提何<lb/>
<pb n="KR4c0023_WYG_004-9b"/>
清淨良牧駐軒葢露冕衆香中臨人覺苑内心持佛印<lb/>
乆操割魔軍退願開初地因永奉彌天對<lb/>
　　　送蔡少府赴登州推事<lb/>
膠東連即墨萊水入滄溟國小常多事人訛屢抵刑公<lb/>
才徴郡邑詔使出郊坰標格誰當犯風謡信可聼崢嶸<lb/>
大峴口邐迤汶陽亭地迥雲偏白天秋山更青祖筵方<lb/>
卜晝王事急侵星勸爾将為徳斯言盖有聼<lb/>
　　　送韓九<lb/>
<pb n="KR4c0023_WYG_004-10a"/>
惆悵别離日徘徊岐路前歸人望獨樹匹馬隨秋蟬常<lb/>
與天下士許君兄弟賢良時正可用行矣莫徒然<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4c0023_WYG_004-10b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　高常侍集巻四<lb/>
</p>
<p>
</p>
  </div>
<div>
<head>高常侍集巻五</head> <lb/>
    <p>
<pb n="KR4c0023_WYG_005-1a"/>
欽定四庫全書<lb/>
　高常侍集巻五<lb/>
　　　　　　　　　　　　　唐　高適　撰<lb/>
　　詩<lb/>
　　　登子賤琴堂賦詩三首<hi>并序</hi>
甲申嵗適登子賤琴臺賦詩三首首章懐宓公之徳千<lb/>
祀不朽次章美太守李公能嗣子賤之政再造琴臺末<lb/>
章多邑宰崔公能繼子賤之理<lb/>
<pb n="KR4c0023_WYG_005-1b"/>
　　　其一<lb/>
宓子昔為政鳴琴登此臺琴和人亦閑千載稱其才臨<lb/>
眺忽悽愴人琴安在哉悠悠此天壤唯有頌聲来<lb/>
　　　其二<lb/>
邦伯感遺事慨然建琴堂乃知靜者心千載猶相望入<lb/>
室想其人出門何茫茫唯見白雲合東臨鄒魯鄉<lb/>
　　　其三<lb/>
皤皤邑中老自誇邑中理何必昇君堂然後知君美開<lb/>
<pb n="KR4c0023_WYG_005-2a"/>
門無犬吠早臥常晏起昔人不忍欺今我還復爾<lb/>
　　　秦中送李九赴越<lb/>
攜手望千里于今将十年如何每離別心事復迍邅適<lb/>
越雖有以出闗終耿然愁霖不可向長路或難前呉㑹<lb/>
獨行客山隂秋夜船謝家徴故事禹穴訪遺編鏡水君<lb/>
所憶蓴羮予舊便歸来莫忘此兼示濟江篇<lb/>
　　　古樂府飛龍曲留上陳左相<hi>即陳希烈兼李右相</hi>
徳以精靈降時膺夢寐求蒼生謝安石天子富人侯樽<lb/>
<pb n="KR4c0023_WYG_005-2b"/>
俎資高論巖廊挹大猷相門連户牖卿族嗣弓裘豁達<lb/>
雲開霽清明月映秋能為吉甫頌善用子房籌階砌思<lb/>
攀陟門闌尚阻修高山不易仰大匠本難投迹與松喬<lb/>
合心縁啓沃留公才山吏部書癖杜荆州幸沐千年聖<lb/>
何辭一尉休折腰知寵辱迴首見沈浮天地荘生馬江<lb/>
湖范蠡舟逍遥堪自樂浩蕩信無憂去此從黄綬歸歟<lb/>
任白頭風塵與霄漢瞻望日悠悠<lb/>
　　　留上李右相<lb/>
<pb n="KR4c0023_WYG_005-3a"/>
風俗登淳古君臣挹大庭深沈謀九徳宻勿契千齡獨<lb/>
立調元氣清心豁窅冥本枝連帝系長策冠生靈傅說<lb/>
明殷道蕭何律漢刑鈞衡持國柄柱石總賢<hi>一作朝</hi>經隠<lb/>
軫江山藻氛氲鼎鼐銘興中皆白雪身外即<hi>一作畫</hi>丹青<lb/>
江海呼窮鳥詩書問聚螢吹噓成羽翼提握動芳馨倚<lb/>
伏悲還笑棲遲<hi>一作升沉</hi>醉復醒恩榮初就列含育沗宵形<lb/>
有竊丘山惠無時枕席寜壮心瞻落景生事感流萍莫<lb/>
以才難用終期善易聼未為門下客徒謝少㣲星<lb/>
<pb n="KR4c0023_WYG_005-3b"/>
　　　同崔貟外綦母拾遺九日宴京兆府李士曹<lb/>
今日好相見羣賢仍廢曹晚晴催翰墨秋興引風騷絳<lb/>
葉擁虛砌黄花隨濁醪閉門無不可何事更登高<lb/>
　　　送蹇秀才赴臨洮<lb/>
悵望日千里如何今二毛猶思陽谷去莫厭隴山髙倚<lb/>
馬見雄筆隨身唯寶刀料君終自致勲業在臨洮<lb/>
　　　同李九士曹觀壁畫雲作<lb/>
始知帝郷客能畫蒼梧雲秋天萬里一片色只疑飛盡<lb/>
<pb n="KR4c0023_WYG_005-4a"/>
猶氛氲<lb/>
　　　同薛司直秋霽曲江俯見南山作<lb/>
南山鬱初霽曲江湛不流若臨瑶池間<hi>一作前</hi>想望崑崙<lb/>
丘迴首見黛色眇然波上秋深沉俯崢嶸清淺延阻脩<lb/>
連潭萬木影插岸千巖幽杳藹信難測淵淪無暗投片<lb/>
雲對漁父獨鳥隨虛舟我心寄青霞世事慙白鷗得意<lb/>
在乘興忘懐非外求良辰自多暇忻與數子逰<lb/>
　　　送崔功曹赴越<lb/>
<pb n="KR4c0023_WYG_005-4b"/>
傳有東南別題詩報客居江山知不厭州縣復何如莫<lb/>
恨呉歈曲當㸔越絶書今朝欲乘興隨爾食鱸魚<lb/>
　　　夜別韋司士<hi>得成字</hi>
髙館張燈酒復清夜鐘殘月鴈歸聲只言啼鳥堪求侣<lb/>
無那春風欲送行黄河曲裏沙為岸白馬津邊栁向城<lb/>
莫怨他鄉暫離別知君到處有逢迎<lb/>
　　　送別<lb/>
昨夜離心正鬱陶三更白露西風髙螢飛木落何淅<graphic n="KR0377" url="https://raw.githubusercontent.com/kanripo/KR-Gaiji/master/images/KR0377.png" mimeType="image/png"/>
<pb n="KR4c0023_WYG_005-5a"/>
此時夢見西歸客曙鐘寥亮三四聲東隣嘶馬使人驚<lb/>
攬衣出户一相送唯見歸雲縱復横<lb/>
　　　辟陽城<lb/>
荒城在髙岸凌眺俯清淇傳道漢天子而封審食其奸<lb/>
滛且不戮茅土孰云宜何得英雄主返令兒女欺母儀<lb/>
良已失臣節豈如斯太息一朝事乃令人所嗤<lb/>
　　　淇上别業<lb/>
依依西山下别業桑林邊庭鴨喜多雨隣雞知暮天野<lb/>
<pb n="KR4c0023_WYG_005-5b"/>
人種秋菜古老開原田且向世情逺吾今聊自然<lb/>
　　　魯西至東平<lb/>
沙岸泊不定石橋水横流問津見魯谷<hi>一作俗</hi>懐古傷家<lb/>
丘寥落千載後空傳襃聖侯<lb/>
　　　淇上送韋司倉徃滑臺<lb/>
飲酒莫辭醉醉多適不愁孰知非逺別終念對窮秋滑<lb/>
臺門外見淇水眼前流君去應迴首風波滿渡頭<lb/>
　　　别董大二首<lb/>
<pb n="KR4c0023_WYG_005-6a"/>
六翮飄颻私自憐一離亰洛十餘年丈夫貧賤應未足<lb/>
今日相逢無酒錢<lb/>
十里黄雲白日曛北風吹鴈雪紛紛莫愁前路無知已<lb/>
天下誰人不識君<lb/>
　　　同陳留崔司户早春宴蓬池<lb/>
同官載酒出郊圻晴日東馳鴈北飛隔岸春雲邀翰墨<lb/>
傍簷垂栁報芳菲池邊轉覺虚無盡臺上偏宜酩酊歸<lb/>
州縣徒勞那可度後時連騎莫相違<lb/>
<pb n="KR4c0023_WYG_005-6b"/>
　　　送桂陽孝亷<lb/>
桂陽年少西入秦數經甲科猶白身即今江海一歸客<lb/>
他日雲霄萬里人<lb/>
　　　崔司録宅宴大理李卿<lb/>
多雨殊未已秋雲更沉沉洛陽故人初解印山東小吏<lb/>
来相尋上卿才大名不朽早朝至尊暮求友豁達常推<lb/>
海内賢慇懃但酌樽中酒飲醉欲言歸剡溪門前駟馬<lb/>
光照衣路傍觀者徒唧唧我公不以為是非<lb/>
<pb n="KR4c0023_WYG_005-7a"/>
　　　淇上别劉少府子英<lb/>
近来住淇上蕭條維空林又非耕種時閑散多自任伊<lb/>
君獨知我驅馬欲招尋千里忽擕手十年同苦心求仁<lb/>
見交態於道喜甘臨逸思乃天縱㣲才應陸沉飄然歸<lb/>
故鄉不復問離襟南登黎陽渡莽蒼寒雲隂桑葉原上<lb/>
起河凌山下深途窮更逺別相對益悲吟<lb/>
　　　使青夷軍入居庸三首<lb/>
登頓驅征騎棲遲愧寳刀逺行今若此㣲禄果徒勞絶<lb/>
<pb n="KR4c0023_WYG_005-7b"/>
坂水連下羣峯雲共髙自堪成白首何事一青袍<lb/>
匹馬行将乆征途去轉難不知邊地别秪訝客衣單溪<lb/>
冷泉聲苦山空木葉亁莫言闗塞極雲雪尚漫漫<lb/>
古鎮青山口寒風落日時巖巒鳥不過氷雪馬堪遲出<lb/>
塞應無策還家賴有期東山足松桂歸去結茅茨<lb/>
　　　自薊北歸<lb/>
驅馬薊門北北風邊馬哀蒼茫逺山口豁達胡天開五<lb/>
将已深入前軍止半迴誰憐不得意長劍獨歸来<lb/>
<pb n="KR4c0023_WYG_005-8a"/>
　　　送兵到薊北<lb/>
積雪與天逈屯軍連塞愁誰知此行邁不為覔封侯<lb/>
　　　途中寄徐録事<hi>比以王書見贈</hi>
落日風雨至秋天鴻鴈初離憂不堪比旅館復何如君<lb/>
又㡬時去我知音信疎空多箧中贈長見右軍書<lb/>
　<lb/>
　<lb/>
　<lb/>
<pb n="KR4c0023_WYG_005-8b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　高常侍集巻五<lb/>
</p>
<p>
</p>
  </div>
<div>
<head>髙常侍集卷六</head> <lb/>
    <p>
<pb n="KR4c0023_WYG_006-1a"/>
欽定四庫全書<lb/>
　髙常侍集卷六<lb/>
　　　　　　　　　　　　　唐　髙適　撰<lb/>
　　詩<lb/>
　　　信安王幕府詩<hi>并序</hi>
開元二十年國家有事林胡詔禮部尚書信安王總戎<lb/>
大舉時考功郎中王公司勲郎中劉公主客郎中魏公<lb/>
侍御史李公監察御史崔公咸在幕府詩以頌美數公<lb/>
<pb n="KR4c0023_WYG_006-1b"/>
見於詞凡三十韻<lb/>
雲紀軒皇代星髙太白年廟堂咨上䇿幕府制中權盤<lb/>
石藩維固昇壇禮樂先國章榮印綬公服貴貂蟬樂善<lb/>
旌深徳輸忠格上𤣥剪桐光寵錫題劍美貞堅聖祚雄<lb/>
圖廣師貞武徳䖍雷霆七校發旌斾五營連華省徴羣<lb/>
又霜臺舉二賢豈伊公望逺曾是茂才遷並秉韜鈐術<lb/>
兼該翰墨筵帝思麟閣像臣獻栢梁篇振玉登遼甸摐<lb/>
金歴薊壖度河飛羽檄横海泛樓船北伐聲逾邁東征<lb/>
<pb n="KR4c0023_WYG_006-2a"/>
務以專講戎喧涿野料敵靜居延軍勢持三畧兵戎自<lb/>
九天朝瞻授鉞去時聽偃戈旋大漠風沙裏長城雨雪<lb/>
邊雲端臨碣石波際隠朝鮮夜壁冲髙斗寒空駐綵旃<lb/>
倚弓𤣥兎月飲馬白狼川庶物隨交泰蒼生解倒懸四<lb/>
郊增氣象萬里絶風煙闗寒鴻勲著京華甲第全落梅<lb/>
横吹後春色凱歌前直道常兼濟微才獨棄捐曵裾誠<lb/>
已矣投筆尚悽然作賦同元淑能詩匪仲宣雲霄不可<lb/>
望空欲仰神仙<lb/>
<pb n="KR4c0023_WYG_006-2b"/>
　　　奉詶睢陽李太守<lb/>
公族稱王佐朝經允帝求本枝彊我李磐石冠諸劉禮<lb/>
樂光輝盛山河氣象幽系髙周柱史名重晉陽秋華省<lb/>
膺推擇青雲寵宴遊握蘭多具美前席有嘉謀賦得黄<lb/>
金賜言皆白璧酬著鞭驅駟馬操刃解全牛出鎮兼方<lb/>
伯承家復列侯朝瞻孔北海時用杜荆州廣固纔登陟<lb/>
毗陵忽阻脩三台冀入夢四岳尚分憂郡邑連京口山<lb/>
川望石頭海門當建節江路引鳴騶俗見中興理人逢<lb/>
<pb n="KR4c0023_WYG_006-3a"/>
至道休先移白額撗更息赭衣偷梁國歌来晚徐方怨<lb/>
不留豈伊齊政術將以變澆浮訟簡知能吏刑寛察要<lb/>
囚坐堂風偃草行縣雨隨輈地是蒙荘宅城遺閼伯丘<lb/>
孝王餘井逕㣲子故田疇冬至招搖轉天寒螮蝀收猿<lb/>
巖飛雨雪兎苑落梧楸列㦸霜侵户褰幃月在鉤好賢<lb/>
常解榻乘興每登樓逸足横千里髙談注九流詩題青<lb/>
玉案衣贈黒貂裘窮巷軒車靜閑齋耳目愁未能方管<lb/>
樂翻欲慕巢由講徳良難敵觀風豈易儔寸心仍有適<lb/>
<pb n="KR4c0023_WYG_006-3b"/>
江海一扁舟<lb/>
　　　廣陵别鄭處士<lb/>
落日知分手春風莫斷腸興来無不惬才在亦何傷溪<lb/>
水堪垂釣江田耐挿秧人生只為此亦足傲羲皇<lb/>
　　　别孫訢<hi>時俱客宋中</hi>
離人去復留白馬黒貂裘屈指論前事停鞭惜舊遊帝<lb/>
鄉那可忘旅館日堪愁誰念無知已年年睢水流<lb/>
　　　别耿都尉<lb/>
<pb n="KR4c0023_WYG_006-4a"/>
四十能學劍時人無此心如何耿夫子感激投知音翩<lb/>
翩白馬来二月青草深别易小千里興酣傾百金<lb/>
　　　宋中遇林慮楊十七山人因而有别<lb/>
昔余涉漳水驅車行鄴西遥見林慮山蒼蒼戛天倪邂<lb/>
逅逢爾曹說君彼巖棲蘿徑垂野蔓石房倚雲梯秋韭<lb/>
何青青藥苖數百畦粟林隘谷口栝樹森迴溪耕耘有<lb/>
山田紡績有山妻人生茍<hi>一作但</hi>如此何必<hi>一作寜事</hi>組與珪<lb/>
誰謂逺相訪曩情殊不迷簷前舉醇醪竈下烹隻雞朔<lb/>
<pb n="KR4c0023_WYG_006-4b"/>
風忽振蕩昨夜寒螀啼遊子益思歸罷琴傷解攜出門<lb/>
盡原野白日黯已低始驚道路難終念言笑暌因聲謝<lb/>
岑壑嵗暮一攀躋<lb/>
　　　苦雨寄房四兄昆季<lb/>
獨坐見多雨況兹兼索居茫茫十月交窮隂千里餘彌<lb/>
望無端倪北風擊林箊白日渺難覩黄雲争巻舒焉得<lb/>
造化功曠然一掃除滴瀝簷宇愁寂寥談笑疎泥塗擁<lb/>
城郭水潦盤丘墟惆悵憫田農徘徊傷里閭曾是力井<lb/>
<pb n="KR4c0023_WYG_006-5a"/>
稅曷為無斗儲萬事切中懐十年思上書君門嗟緬邈<lb/>
身計念居諸沉吟顧草茅鬱怏任盈虛黄鵠不可羡鳴<lb/>
雞時起予故人平臺側高館臨通衢兄弟方荀陳才華<lb/>
冠應徐弹棊自多暇飲酒更何如知人想林宗直道慙<lb/>
史魚攜手流風在開襟鄙吝袪寜能訪窮巷相與對園<lb/>
蔬<lb/>
　　　送劉評事充朔方判官賦得征馬嘶<lb/>
征馬向邊州蕭蕭嘶<hi>一作聴</hi>不休思深應帶别聲斷為兼<lb/>
<pb n="KR4c0023_WYG_006-5b"/>
秋歧路風将逺闗山月共愁贈君從此去何日大刀頭<lb/>
　　　别張少府<lb/>
歸客留不住朝雲縱復横馬頭向春草斗柄臨髙城嗟<lb/>
我乆離别羡君看弟兄歸心更難道迴首一傷情<lb/>
　　　封丘作<lb/>
州縣才難適雲山道欲窮揣摩慙黠吏棲隠謝愚公<lb/>
　　　詶馬八效古見贈<lb/>
深崖生緑竹秀色徒氛氲時代種桃李無人顧此君柰<lb/>
<pb n="KR4c0023_WYG_006-6a"/>
何氷雪操尚與蒿萊羣願託靈仙子一吹聲入雲<lb/>
　　　送崔録事赴宣城<lb/>
大國非不理小官皆用才欲行宣城印住飲洛陽盃晚<lb/>
景為人别長天無鳥迴舉㠶風波渺倚棹江山来羨爾<lb/>
兼乘興蕪湖千里開<lb/>
　　　畫馬篇<hi>同諸公宴睢陽李太守各賦一物</hi>
君侯櫪上<graphic n="KR1301" url="https://raw.githubusercontent.com/kanripo/KR-Gaiji/master/images/KR1301.png" mimeType="image/png"/>皃在丹青中馬毛連錢蹄鐡色圖畫光輝<lb/>
驕玉勒馬行不動勢若来權竒蹴踏無塵埃感兹絶代<lb/>
<pb n="KR4c0023_WYG_006-6b"/>
稱妙手遂令談者不容口騏驎獨歩自可珍駑駘<hi>音苔</hi>萬<lb/>
疋知何有終未如他櫪上騘載華轂騁飛鴻荷君翦拂<lb/>
與君用一日千里如旋風<lb/>
　　　營州歌<lb/>
營州少年厭原野皮裘䝉茸獵城下虜酒千杯不醉人<lb/>
健兒十嵗能騎馬<lb/>
　　　贈别禇山人<lb/>
攜手贈将行山人道姓名光隂薊子訓才術禇先生牆<lb/>
<pb n="KR4c0023_WYG_006-7a"/>
上梨花白罇中桂酒清洛陽無二價猶是慕風聲<lb/>
　　　詠馬鞭<lb/>
龍竹養根凡㡬年工人截之為長鞭一節一目皆天然<lb/>
珠重重星連連繞指柔純金堅䋲不直規不圓把向空<lb/>
中捎一聲良馬有心日馳千<lb/>
　　　宋中别李八<lb/>
嵗晏誰不歸君歸意可說將趨倚門望還念同人别駐<lb/>
馬臨長亭飄然事明發蒼茫眺千里正值苦寒節舊國<lb/>
<pb n="KR4c0023_WYG_006-7b"/>
多轉蓬平臺下明月世情薄疵賤夫子懐賢哲行矣各<lb/>
勉旃吾當挹餘烈<lb/>
　　　宋中别周梁李三子<lb/>
曾是不得意適来兼别離如何一樽酒飜作滿堂悲周<lb/>
子負髙價梁生多逸詞周旋梁宋間感激建安時白雪<lb/>
正如此青雲無自疑李侯懐英雄骯髒乃天資方寸且<lb/>
無間衣冠當在斯俱為千里遊勿念兩鄉辭且見壮心<lb/>
在莫嗟攜手遲涼風吹北原落日滿西陂露下草初白<lb/>
<pb n="KR4c0023_WYG_006-8a"/>
天長雲屢滋我心不可得君兮定何之京洛多知已誰<lb/>
能憶左思<lb/>
　　　詶别薛三蔡大留簡韓十四主簿<lb/>
迢逓辭京華辛勤異鄉縣登髙俯滄海迴首淚如霰同<lb/>
人乆離别失路還相見薛侯懐直道徳業應時選蔡子<lb/>
負清才當年擢賔薦韓公有竒節詞賦凌羣彦讀書<lb/>
嵩岑間作吏滄海甸伊余寡棲託感激多愠見縱誕非<lb/>
爾情漂淪任疵賤忽枉瓊瑶作乃深平生眷始謂吾道<lb/>
<pb n="KR4c0023_WYG_006-8b"/>
存終嗟客㳺倦歸心無晝夜别事除言宴復值凉風時<lb/>
蒼茫夏雲變<lb/>
　　　送董判官<lb/>
逢君說行邁倚劍别交親幕府為才子将軍作主人近<lb/>
闗多雨雪出塞有風塵長策當須用男兒莫顧身<lb/>
　　　薊門不遇王之渙郭宻之因以留贈<lb/>
適逺登薊丘兹晨獨騷屑賢交忽不見吾碩終難說迢<lb/>
逓千里㳺羈離十年别才華仰清興功業嗟芳節曠蕩<lb/>
<pb n="KR4c0023_WYG_006-9a"/>
阻雲海蕭條帶風雪逢時事多謬失路心彌折行矣勿<lb/>
重陳懐君但愁絶<lb/>
　　　别王八<lb/>
征馬嘶長路離人挹佩刀客来東道逺歸去北風髙時<lb/>
候何蕭索鄉心更鬱陶傳君遇知巳行日有綈袍<lb/>
　　　送虞城劉明府謁魏郡苖太守<lb/>
天官蒼生望出入承明廬肅肅領舊藩皇皇降璽書茂<lb/>
宰多感激良時復吹噓永懐一言合誰謂千里疎對酒<lb/>
<pb n="KR4c0023_WYG_006-9b"/>
忽命駕兹情何起予炎天晝如火極目無行車長路出<lb/>
雷澤浮雲歸孟諸魏郡十萬家歌鐘喧里閭傳道賢君<lb/>
至閉闗常晏如君將挹髙論定是問樵漁今日逢明聖<lb/>
吾為陶隠居<lb/>
　　　奉詶路太守見贈之作<lb/>
盛才膺命代髙價動良時帝簡登藩翰人和發詠思神<lb/>
仙去華省鴛鷺憶丹墀清浄能無事優㳺即賦詩江山<lb/>
紛想像雲物共萎蕤逸氣劉公幹𤣥言向子期多慙汲<lb/>
<pb n="KR4c0023_WYG_006-10a"/>
引速翻愧激昻遲相馬知何限登龍反自疑風塵吏道<lb/>
迫行邁旅心悲拙疾徒為爾窮愁欲問誰秋庭一片葉<lb/>
朝鏡數莖絲州縣甘無取丘園悔莫追瓊瑶生箧笥光<lb/>
景借茅茨他日青霄裏猶應訪所之<lb/>
　　　餞宋八充彭中丞判官之嶺外<lb/>
覩君濟時略使我氣填膺長策竟不用髙才徒見稱一<lb/>
朝知已達累日詔書徴羽翮忽然就風飈誰敢凌舉鞭<lb/>
趨嶺嶠屈指冐炎蒸北㕐送馳馹南人思飲氷彼邦本<lb/>
<pb n="KR4c0023_WYG_006-10b"/>
倔強習俗多驕矜翠羽干平法黄金撓直䋲若将除害<lb/>
馬慎勿信蒼蠅魑魅寜無患忠貞適有慿猿啼山不斷<lb/>
鳶跕路難登海岸出交趾江城連始興繡衣當節制幕<lb/>
府盛威稜勿憚九疑險須令百越澄立談多感激行李<lb/>
即嚴凝離别胡為者雲霄遲爾昇<lb/>
　　　送柴司户充劉卿判官之嶺外<lb/>
嶺外資雄鎮朝端寵節旄月卿臨幕府星使出詞曹海<lb/>
對羊城闊山連象郡髙風霜驅瘴癘忠信涉波濤别恨<lb/>
<pb n="KR4c0023_WYG_006-11a"/>
隨流水交情脫寳刀有才無不適行矣莫徒勞<lb/>
　　　贈别晉三處士<lb/>
有人家住清河源渡河問我逰梁園手持道經注已畢<lb/>
心知内篇口不言盧門十年見秋草此心惆悵誰能道<lb/>
知已從来不易知慕君為人與君好别時九月桑葉疎<lb/>
出門千里無行車愛君且欲君先達今上求賢早上書<lb/>
　　　九月九日詶顔少府<lb/>
簷前白日應可惜籬下黄花為誰有行子迎霜未授衣<lb/>
<pb n="KR4c0023_WYG_006-11b"/>
主人得錢始沽酒蘇秦顦顇人<hi>一作時</hi>多厭蔡澤棲遲<hi>一作遑</hi>世<lb/>
看醜縱使登髙只斷腸不如獨坐空搔首<lb/>
　　　賦得還山吟送沈四山人<lb/>
還山吟天髙日暮寒山深送君還山識君心人生老大<lb/>
須恣意看君解作一生事山間偃仰無不至石泉淙淙<lb/>
若風雨桂花松子常滿地賣藥囊中應有錢還山服藥<lb/>
又長年白雲勸盡杯中物明月相隨何處眠眠時憶問<lb/>
醒時事夢魂可以相周旋<lb/>
<pb n="KR4c0023_WYG_006-12a"/>
　　　見人臂蒼鷹<lb/>
寒楚十二月蒼鷹八九毛寄言燕雀莫相忌<hi>一作啅</hi>自有<lb/>
雲霄萬里髙<lb/>
　<lb/>
　<lb/>
　<lb/>
　<lb/>
　<lb/>
<pb n="KR4c0023_WYG_006-12b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　高常侍集巻六<lb/>
</p>
<p>
</p>
  </div>
<div>
<head>髙常侍集巻七</head> <lb/>
    <p>
<pb n="KR4c0023_WYG_007-1a"/>
欽定四庫全書<lb/>
　髙常侍集巻七<lb/>
　　　　　　　　　　　　　唐　髙適　撰<lb/>
　　詩<lb/>
　　　詶秘書弟兼寄幕下諸公<hi>并序</hi>
乙亥歲適徴詣長安時侍御楊公任通事舎人詩書起<lb/>
予盖終日矣今年適自封丘尉統吏卒於青夷途經博<lb/>
陵得太守賈公之政相見如舊他日之意存焉司業張<lb/>
<pb n="KR4c0023_WYG_007-1b"/>
侯周旋迨兹近三十載将疇昔是好匪窮逹之異乎族<lb/>
弟秘書㕐序之白眉者風塵一别俱東西南北之人愴<lb/>
然相逢適與願契旅館之暇長懐益增因賦是詩愧非<lb/>
六義之流也<lb/>
亞相膺時傑羣才遇良工翩翩幕下来拜賜甘泉宫信<lb/>
知命世竒適㑹非常功侍御執邦憲清詞煥春叢末路<lb/>
望繡衣他時常發䝉孰云三軍壮懼我彈射雄誰謂萬<lb/>
里遙在我罇俎中光禄經濟器精㣲自深𠂻前席屢榮<lb/>
<pb n="KR4c0023_WYG_007-2a"/>
問長城兼在躬髙蹤激頽波逸翮馳蒼穹將副節制籌<lb/>
欲令沙漠空司業至應徐雅度思冲融相思三十年憶<lb/>
昨猶兒童今来抱青紫忽若披鵷鴻說劍增慷慨論交<lb/>
持始終秘書即吾門虛白無不通多才陸平原碩學鄭<lb/>
司農獻封到闗西獨歩歸山東永意乆知處嘉言能亢<lb/>
宗客從梁宋来行投隨轉蓬酬贈欣元弟憶賢瞻數公游<lb/>
鱗戲滄浪鳴鳯棲梧桐並負垂天翼俱乘破浪風眈眈<lb/>
天府間偃仰誰敢同何意搆廣厦翻然顧雕蟲應知阮<lb/>
<pb n="KR4c0023_WYG_007-2b"/>
步兵惆悵此途窮<lb/>
　　　淇上酬薛三掾兼寄郭少府<lb/>
自從别京華我心乃蕭索十年守章句萬事空寥落<lb/>
北上登薊門茫茫見沙漠倚劍對風塵慨然思衛霍拂<lb/>
衣去燕趙驅馬悵不樂天長滄洲路日暮邯鄲郭酒肆<lb/>
或淹留漁潭屢棲泊獨行備艱險所見<hi>一作覩</hi>窮善惡永<lb/>
願拯<hi>一作極</hi>芻蕘孰云干鼎鑊皇情念淳古時俗何浮薄<lb/>
理道資任賢安人在求瘼故交負靈竒逸氣抱蹇諤隠<lb/>
<pb n="KR4c0023_WYG_007-3a"/>
軫經濟具縱横建安作才望忽先鳴風期無宿諾飄颻<lb/>
勞州縣迢遞限言謔東馳眇貝丘西顧彌虢略淇水徒<lb/>
自流浮雲不堪託吾謀適可用天路豈寥廓不然買山<lb/>
田一身與耕鑿且欲同鷦鷯焉能志鴻鶴<lb/>
　　　詶岑二十主簿秋夜見贈之作<lb/>
舎下蛩亂鳴居然自蕭索緬懐髙秋興忽枉清夜作感<lb/>
物我心勞凉風驚二毛池空菡蓞死月出梧桐髙如何<lb/>
異鄉縣復得交才彦汩没嗟後時蹉跎恥相見箕山别<lb/>
<pb n="KR4c0023_WYG_007-3b"/>
来乆魏闕誰不戀獨有江海心悠然未嘗倦<lb/>
　　　苦雪四首<lb/>
二月猶北風天隂雪冥冥寥落一室中悵然慙百齡苦<lb/>
愁正如此門栁復青青<lb/>
恵連發清興袁安念髙卧余故非斯人為性兼懶惰賴<lb/>
兹罇中酒終日聊自過<lb/>
濛濛灑平陸淅瀝至幽居且喜潤羣物焉能悲斗儲故<lb/>
交乆不見鳥雀投吾廬<lb/>
<pb n="KR4c0023_WYG_007-4a"/>
孰云乆閑曠本自保知寡窮巷獨無成春條祗盈把安<lb/>
能羡鵬舉且欲歌牛下乃知古時人亦有如我者<lb/>
　　　登廣陵棲靈寺塔<lb/>
淮南冨登臨兹塔信竒㝡直上造雲族馮虛納天籟迥<lb/>
然碧海西獨立飛鳥外始知髙興盡適與賞心㑹連山<lb/>
黯呉門喬木吞楚塞城池滿䆫下物象歸掌内逺思駐<lb/>
江㠶暮情結春藹軒車疑蠢動造化資大塊何必了無<lb/>
身然後知所退<lb/>
<pb n="KR4c0023_WYG_007-4b"/>
　　　魯郡途中遇徐十八録事<hi>時此公學王書嗟别</hi>
誰謂嵩潁客遂經鄒魯鄉前臨少昊墟始覺東䝉長獨<lb/>
行豈吾心懷古激中膓聖人乆已矣㳺夏遥相望徘徊野<lb/>
澤間左右多悲傷日出見闕里川平知汾陽弱冠負髙<lb/>
節十年思自强終然不得意去去任行藏<lb/>
　　　詶鴻臚裴主簿雨後睢陽北樓見贈之作<lb/>
暮霞照新晴歸雲猶相逐有懐晨昏暇想見登眺目問<lb/>
禮侍彤襜題詩訪茅屋髙樓多古今陳事滿陵谷地乆<lb/>
<pb n="KR4c0023_WYG_007-5a"/>
㣲子封臺餘孝王築徘徊顧霄漢豁逹俯川陸逺水對<lb/>
秋城長天向喬木公門何清淨列㦸森以肅不歎攜手<lb/>
稀恒思着鞭速終當拂羽翰輕舉隨鴻鵠<lb/>
　　　薊門五首<lb/>
邊城十一月雨雪亂霏霏元戎號令嚴人馬亦輕肥羌<lb/>
胡無盡日征戰㡬時歸<lb/>
幽州多騎射結髪重横行一朝事將軍出入有聲名紛<lb/>
紛獵秋草相向角弓鳴<lb/>
<pb n="KR4c0023_WYG_007-5b"/>
薊門逢故老獨立思氛氲一身既零丁頭鬢白紛紛勲<lb/>
庸今已矣不識霍将軍<lb/>
黯黯長城外日没更煙塵胡騎雖慿陵漢兵不顧身古<lb/>
樹滿空塞黄雲愁殺人<lb/>
漢家能用武開拓窮異域戍卒厭糟糠降胡飽<hi>一作重</hi>衣<lb/>
食闗亭試一望吾欲淚沾臆<lb/>
　　　送李少府貶峽中王少府貶長沙<lb/>
嗟君此別意何如駐馬銜杯問謫居巫峽啼猿數行淚<lb/>
<pb n="KR4c0023_WYG_007-6a"/>
衡陽歸㕐㡬封書青楓江上秋天逺白帝城邊古木疎<lb/>
聖代即今多雨露暫時分手莫躊躇<lb/>
　　　古歌行<lb/>
君不見漢家三葉從代至髙皇舊臣多冨貴天子垂衣<lb/>
方晏如廟堂拱手無餘議蒼生偃卧休征戰露臺百金<lb/>
以為費田舎老翁不出門洛陽少年莫論事<lb/>
　　　同羣公登濮陽聖佛寺閣<lb/>
落日登臨處悠然意不窮佛因初地識人覺四天空来<lb/>
<pb n="KR4c0023_WYG_007-6b"/>
㕐清霜後孤㠶逺樹中徘徊傷寓目蕭索對寒風<lb/>
　　　同羣公十月朝宴李太守宅<hi>得寒字</hi>
良牧徴髙賞褰帷問考槃嵗時當正月甲子入初寒已<lb/>
聴甘棠頌欣陪旨酒歡仍憐門下客不作布衣看<lb/>
　　　同羣公宿開善寺陳十六所居<lb/>
駕車出人境避暑投僧家徘徊龍象側始見香林花讀<lb/>
書不及經飲酒不勝茶知君悟此道所未披袈裟談空<lb/>
忘外物持戒破諸邪則是無心地相看惟月華<lb/>
<pb n="KR4c0023_WYG_007-7a"/>
　　　同羣公秋登琴臺<lb/>
古跡使人感琴臺空寂寥靜然顧遺塵千載如昨朝臨<lb/>
眺自兹始羣賢乆相邀徳與形神髙孰知天地遥四時<lb/>
何倐忽六月鳴秋蜩萬象歸白帝平川横赤霄猶是對<lb/>
夏伏㡬時有凉飈燕雀滿簷楹鴻鵠摶扶搖物性各自<lb/>
得我心在漁樵兀然還復醉尚握罇中瓢<lb/>
　　　同羣公題張處士菜園<lb/>
耕地桑柘間地肥菜常熟為問葵藿資何如廟堂肉<lb/>
<pb n="KR4c0023_WYG_007-7b"/>
　　　同羣公出獵海上<lb/>
畋獵自古昔況伊心賞俱偶與羣公逰曠然出平蕪層<lb/>
隂漲溟海殺氣窮幽都鷹隼何翩翩馳驟相傳呼豺狼<lb/>
竄榛莽麋鹿罹艱虞髙鳥下騂弓困獸鬬匹夫塵驚大<lb/>
澤晦火燎深林枯失之有餘恨獲者無全軀咄彼工拙<lb/>
間恨非指蹤徒猶懷老氏訓感歎此歡娯<lb/>
　　　同羣公題鄭少府田家<hi>此公昔任白馬尉今寄住滑臺</hi>
鄭侯應栖惶五十頭盡白昔為南昌尉今作東郡客與<lb/>
<pb n="KR4c0023_WYG_007-8a"/>
語多逺情論心知所益秋林既清曠窮巷空淅瀝蝶舞<lb/>
園更閑雞鳴日云夕男兒未稱意其道固無適勸君且<lb/>
杜門勿歎人事隔<lb/>
　　　同羣公題中山寺<lb/>
平原十里外稍稍雲巖深遂及清淨所都無人世心名<lb/>
僧既禮謁髙閣復登臨石壁倚松徑山田多栗林超遙<lb/>
盡巘崿逼側仍嶇<graphic n="KR0706" url="https://raw.githubusercontent.com/kanripo/KR-Gaiji/master/images/KR0706.png" mimeType="image/png"/>吾欲休世事於焉聊自任<lb/>
　<lb/>
<pb n="KR4c0023_WYG_007-8b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　高常侍集巻七<lb/>
</p>
<p>
</p>
  </div>
<div>
<head>髙常侍集巻八</head> <lb/>
    <p>
<pb n="KR4c0023_WYG_008-1a"/>
欽定四庫全書<lb/>
　髙常侍集巻八<lb/>
　　　　　　　　　　　　　唐　髙適　撰<lb/>
　　詩<lb/>
　　　李雲南征蠻詩<hi>并序</hi>
天寶十一載有詔伐西南夷右相楊公兼節制之寄乃<lb/>
奏前雲南太守李宓涉海自交趾擊之道路險艱徃復<lb/>
數萬里蓋百王所未通也十二載四月至於長安君子<lb/>
<pb n="KR4c0023_WYG_008-1b"/>
是以知廟堂使能而李公効節適忝斯人之舊因賦是<lb/>
詩<lb/>
聖人赫斯怒詔伐西南戎肅穆廟堂上深沉節制雄遂<lb/>
令感激士得建非常功料死不料敵顧恩寜顧終鼓行<lb/>
天海外轉戰蠻夷中梯巘近髙鳥穿林經毒蟲鬼門無<lb/>
歸客北户多南風蜂蠆隔萬里雲雷隨九攻長驅大浪<lb/>
破急擊羣山空餉道忽已逺懸軍垂欲窮精誠動白日<lb/>
憤薄連蒼穹野食掘田䑕晡飱兼𤏡僮收兵列亭堠拓<lb/>
<pb n="KR4c0023_WYG_008-2a"/>
地彌西東臨事恥茍免履危能飭躬将星獨照耀邊色<lb/>
何溟濛瀘水夜可渉交州今始通歸来長安道召見甘<lb/>
泉宫㢘藺若未死孫呉知暗同相逢論意氣慷慨謝深<lb/>
𠂻<lb/>
　　　登百丈峯二首<lb/>
朝登百丈峯遙望燕支道漢壘青冥間胡天白如掃憶<lb/>
昔霍将軍連年此征討匈奴終不滅寒山<hi>一作塞下</hi>徒草草唯<lb/>
見鴻㕐飛令人傷懐抱<lb/>
<pb n="KR4c0023_WYG_008-2b"/>
晉武輕後事惠皇終巳昏豺狼塞瀍洛羌羯爭乾坤四<lb/>
海如鼎沸五原徒自尊而今白庭路猶對青陽門朝市<lb/>
不足問君臣隨草根<lb/>
　　　同李員外賀哥舒大夫破九曲之作<lb/>
遙傳副承相昨日破西蕃作氣羣山動揚軍大旆翻竒<lb/>
兵邀轉戰連弩絶歸奔泉噴諸戎血風驅死虜魂頭飛<lb/>
攅萬㦸靣縛聚轅門鬼哭黄埃暮天愁白日昏石城與<lb/>
巖險鐵騎皆雲屯長策一言决髙蹤百代存威稜懾沙<lb/>
<pb n="KR4c0023_WYG_008-3a"/>
漠忠義感乾坤老將黯無色儒生安敢論解圍慿廟筭<lb/>
止殺報君恩唯有關河渺蒼茫空樹墩<lb/>
　　　送裴别將之安西<lb/>
絶域𣺌難躋悠然信馬蹄風塵驚跋涉揺落怨睽攜地<lb/>
出流沙外天長甲子西少年無不可行矣莫悽悽<lb/>
　　　送鄭侍御謫閩中<lb/>
謫去君無恨閩中我舊過大都秋㕐少只是夜猿多東<lb/>
路雲山合南天瘴癘和自當逢雨露行矣慎風波<lb/>
<pb n="KR4c0023_WYG_008-3b"/>
　　　送李侍御赴安西<lb/>
行子對飛蓬金鞭指鐡驄功名萬里外心事一杯中虜<lb/>
障燕支北秦城太白東離魂莫惆悵看取寶刀雄<lb/>
　　　詶河南節度使賀蘭大夫見贈之作<hi>時在揚州</hi>
髙閣慿欄檻中軍倚旆旌感時常激切於已即忘情河<lb/>
華屯妖氣伊瀍有戰聲媿無戡難策多謝出師名秉鉞<lb/>
知恩重臨戎覺命輕股肱瞻列岳唇齒賴長城隠隠摧<lb/>
鋒勢光光弄印榮魯連真義士陸遜豈書生直道寜殊<lb/>
<pb n="KR4c0023_WYG_008-4a"/>
智先鞭忽抗行楚雲隨去馬淮月尚連營撫劍堪投分<lb/>
悲歌益不平從来重然諾況值欲横行<lb/>
　　　同鮮于洛陽於畢貟外宅觀畫馬歌<lb/>
知君愛鳴琴仍好千里馬永日恒思單父中有時心到<lb/>
宛城下遇客丹青天下才白生胡雛控龍媒主人娯賔<lb/>
畫障開只言騏驥西極来半壁䟃𧽼勢不住滿堂風飄<lb/>
颯然度家僮愕視欲先鞭櫪馬驚嘶還屢顧始知物妙<lb/>
皆可憐燕昭市駿豈徒然縱令翦拂無所用猶勝駑駘<lb/>
<pb n="KR4c0023_WYG_008-4b"/>
在眼前<lb/>
　　　赴彭州山行之作<lb/>
峭壁連崆峒攅峯疊翠微鳥聲堪駐馬林色可忘機怪<lb/>
石時侵徑輕蘿乍拂衣路長愁作客年老更思歸且恱<lb/>
巖巒勝寕嗟意緒違山行應未盡誰與玩芳菲<lb/>
　　　詶裴貟外以詩代書<hi>凡三百四十六字</hi>
少時方浩蕩遇物猶塵埃脫略身外事交遊天下才單<lb/>
車入燕趙獨立心悠哉寜知戎馬間忽展平生懷且欣<lb/>
<pb n="KR4c0023_WYG_008-5a"/>
清論髙豈顧夕陽頺題詩碣石館縱酒燕王臺北望沙<lb/>
漠垂漫天雪皚皚臨邉無策略覽古空徘徊樂毅吾所<lb/>
憐拔齊飜見猜荆卿吾所悲適秦不復迴然諾多死地<lb/>
公忠成禍胎與君從此辭每恐流年催如何俱老大始<lb/>
復忘形骸兄弟真二陸聲華連八裴乙未將星變賊臣<lb/>
候天災胡騎犯龍山乘輿經馬嵬千官無倚着萬姓徒<lb/>
悲哀誅吕鬼神動安劉天地開奔波走風塵倐忽值雲<lb/>
雷擁旄出淮甸入幕徴楚材誓當翦鯨鯢永以竭駑駘<lb/>
<pb n="KR4c0023_WYG_008-5b"/>
小人胡不仁讒我成死灰賴得日月明照耀無不該留<lb/>
司洛陽宫詹府唯蒿萊是時掃氛祲尚未殱渠魁背<lb/>
河列長圍師老將亦乖歸軍劇風火散卒爭椎埋一夕<lb/>
瀍洛空生靈悲曝腮衣冠投草莽子欲馳江淮登頓宛<lb/>
葉下栖遑襄鄧隈城池何蕭條邑屋更崩摧縱横荆棘<lb/>
叢但見瓦礫堆行人無血色戰骨多青苔遂除彭門守<lb/>
因得朝玉階激昻仰鴛鷺獻替忻塩梅驅傳及逺蕃憂<lb/>
思鬱難排罷人紛爭訟賦稅如山崖所思在畿甸曾是<lb/>
<pb n="KR4c0023_WYG_008-6a"/>
魯宓儕自從拜郎官列宿煥天街那能訪遐僻還復寄<lb/>
瓊瓌金玉本高價塤箎終易諧朗詠臨清秋凉風下庭<lb/>
槐何意冦盜間獨稱名義偕辛酸陳侯誄<hi>陳二補闕銘誄即裴所為</hi>
歎惜季鷹杯白日屢分手青春不再來卧看中散論愁憶<lb/>
太常齋酬贈徒為爾長歌還自咍<lb/>
　　　送渾將軍出塞<lb/>
将軍族貴兵且强漢家已是渾邪王子孫相承在朝野<lb/>
至今部曲燕支下控弦盡用隂山兒登<hi>一作臨</hi>陣常騎大<lb/>
<pb n="KR4c0023_WYG_008-6b"/>
宛馬銀鞍玉勒繡蝥弧每逐嫖姚破骨都李廣從来先<lb/>
將士衛青未肯學孫呉傳有沙塲千萬騎昨日邉庭<lb/>
羽書至城頭畫角三四聲匣裏寳刀晝夜鳴意氣能甘<lb/>
萬里去辛勤動<hi>一作判</hi>作一年行黄雲白草無前後朝建旌旗<lb/>
夕刁斗塞下應多俠少年關西不見春楊栁從軍借問<lb/>
所從誰擊劍酣歌當此時逺別無輕繞朝策平戎早寄<lb/>
仲宣詩<lb/>
　　　九曲詞三首<lb/>
<pb n="KR4c0023_WYG_008-7a"/>
鐵騎横行鐡嶺頭西看邏逤取封侯青海只今将飲馬<lb/>
黄河不用更防秋<lb/>
許國從来徹廟堂連年不為在壇場将軍天上封侯印<lb/>
御史臺中異姓王<lb/>
萬騎爭歌楊栁春千塲對舞繡騏驎到處盡逢歡洽事<lb/>
相看揔是太平人<lb/>
　　　同河南李七少尹畢貟外宅夜飲時洛陽告捷<lb/>
　　　　遂作春酒歌<lb/>
<pb n="KR4c0023_WYG_008-7b"/>
故人美酒勝濁醪故人清詞合風騷長歌滿酌唯吾曹<lb/>
髙談正可揮塵毛半醉忽然持蟹螯洛陽告捷傾前後<lb/>
武侯腰間印如斗郎官無事時飲酒杯中緑蟻吹轉来<lb/>
瓮上飛花拂還有前年持節将楚兵去年留司在東京<lb/>
今年復拜二千石盛夏五月西南行彭門劍門蜀山裏<lb/>
昨逢軍人刼奪我到家但見妻與子賴得飲君春酒數<lb/>
十巵不然令我愁欲死<lb/>
　　　寄宿田家<lb/>
<pb n="KR4c0023_WYG_008-8a"/>
田家老翁住東陂說道平生隠在兹鬢白未曾記日月<lb/>
山青每到識春時門前種栁深成巷野谷流泉添入池<lb/>
牛壮日耕十畝地人閑常掃一茅茨客来滿酌清罇酒<lb/>
感興平吟才子詩巖際窟中蔵鼹䑕潭邉竹裏隠鸕鷀<lb/>
村稀日落行人少醉後無心怯路岐今夜只應還寄宿<lb/>
明朝拂曙與君辭<lb/>
　　　東平旅遊奉贈薛太守二十四韻<lb/>
頌美馳千古欽賢仰大猷晉公標逸氣汾水注長流神<lb/>
<pb n="KR4c0023_WYG_008-8b"/>
與公忠節天生將相儔青雲本自負赤縣獨推尤御史<lb/>
風逾勁郎官草屢脩鴛鸞粉署起鷹隼栢臺秋出入交<lb/>
三事飛鳴揖五侯軍書陳上策廷議借前籌肅肅趨朝<lb/>
列雝雝引帝求一麾俄出守千里再分憂不改任棠水<lb/>
仍傳晏子裘歌謠隨舉扇旌斾逐鳴騶郡國長河遶<lb/>
川原大野幽地連堯泰岳山向禹青州汶上春㠶渡秦<lb/>
亭晚日愁遺墟當少昊懸象逼奎婁即此逢清鑒終然<lb/>
喜暗投叨承解榻禮更得問縑逰髙興陪登陟嘉言忝<lb/>
<pb n="KR4c0023_WYG_008-9a"/>
獻酬觀棊知戰勝探象㑹冥捜眺聴情何限冲融惠勿<lb/>
休祇應齊語黙寜肯問沈浮然諾長懷季栖遑輒累丘<lb/>
平生感知已方寸豈悠悠<lb/>
　　　真定即事奉贈韋使君二十八韻<lb/>
漂泊懷書客遲迴此路隅問津驚弃置投刺忽踟蹰方<lb/>
伯恩彌重蒼生詠已蘇郡稱亷叔度朝議管夷吾乃繼<lb/>
三台側仍将四岳俱江山澄氣象崖谷倚氷壺詔寵金<lb/>
門策官榮葉縣鳬擢才登粉署飛歩躡雲衢起草徴調<lb/>
<pb n="KR4c0023_WYG_008-9b"/>
墨焚香即宴娱光華揚盛矣霄漢在兹乎隠軫推公望<lb/>
逶迤協帝俞軒車辭魏闕旌節副幽都始佩仙郎印俄<lb/>
兼太守符尤多蜀郡理更得潁川謨城邑推雄鎮山川<lb/>
列簡圖舊燕當絶漠全趙對平蕪曠野何彌漫長亭復<lb/>
鬱紆始泉遺俗近活水戰場無月換思鄉陌星迴記斗<lb/>
樞歲容歸萬象和氣發鴻鑪淪落而誰遇栖遑有是夫<lb/>
不才羞擁腫干禄謝侏儒契闊慙行邁覊離憶友于田<lb/>
園同季子儲蓄異陶朱方欲呈髙義吹噓揖大巫永懷<lb/>
<pb n="KR4c0023_WYG_008-10a"/>
吐肝膽猶憚阻榮枯解榻情何限忘言道未殊從来貴<lb/>
縫掖應是念窮途<lb/>
　　　人日寄杜二拾遺<lb/>
人日題詩寄草堂遙憐故人思故郷栁條弄色不忍見<lb/>
梅花滿枝空斷腸身在南蕃無所預心懐百憂復千慮<lb/>
今年人日空相憶明年人日知何處一卧東山三十春豈<lb/>
知書劔老風塵龍鍾還忝二千石愧爾東西南北人<lb/>
　　　贈杜二拾遺<lb/>
<pb n="KR4c0023_WYG_008-10b"/>
傳道招提客詩書自討論佛香時入院僧飲屢過門聴<lb/>
法還應難尋經剩欲飜草𤣥今已畢此後更何言<lb/>
　　　酬龎十兵曹<lb/>
憶昔遊京華自言生羽翼懷書訪知已末路空相識許<lb/>
國不成名還家有慙色託身從畎畝浪迹初自得雨澤<lb/>
感天時耕耘忘帝力同人洛陽至問我睢水北遂爾𣢾<lb/>
津涯淨然見胷臆髙談懸物象逸韻投翰墨别岸逈無<lb/>
垠海鶴鳴不息梁城多古意攜手共悽惻懷賢想鄒枚<lb/>
<pb n="KR4c0023_WYG_008-11a"/>
登髙思荆棘世情惡疵賤之子憐孤直酬贈感并深離<lb/>
憂豈終極<lb/>
　　　和崔二少府登楚丘城作<lb/>
故人亦不遇異縣乆棲託辛勤失路意感歎登樓作清<lb/>
晨眺原野獨立窮寥廓雲散芒碭山水還睢陽郭遶梁<lb/>
即襟帯封衛多漂泊事古悲城池年豐愛墟落相逢俱<lb/>
未展攜手空蕭索何意千里心仍求百金諾公侯皆我輩<lb/>
動用在謀略聖心思賢材朅来刈葵藿<lb/>
<pb n="KR4c0023_WYG_008-11b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　高常侍集巻八<lb/>
</p>
<p>
</p>
  </div>
<div>
<head>髙常侍集巻九</head> <lb/>
    <p>
<pb n="KR4c0023_WYG_009-1a"/>
欽定四庫全書<lb/>
　髙常侍集巻九<lb/>
　　　　　　　　　　　　　唐　高適　撰<lb/>
　　雜著<lb/>
　　　鶻賦<hi>并序</hi>
天寳初有自滑臺奉太守李公鶻賦以垂示適越在草<lb/>
澤才無能為尚懷知音遂作鶻賦其詞曰<lb/>
夫何鶻之為用置之則已縱之無匹懷果斷之沉潜任<lb/>
<pb n="KR4c0023_WYG_009-1b"/>
性情之敏疾頭小而銳氣雄而逸皃耿介以凌霜目精<lb/>
明而㸃漆想像遼逺孤貞深宻将必取而乃迴若授詞<lb/>
而勿失當白帝之用事入青雲而委質乃徇節以勃然<lb/>
因指縱而挺出嚴冬欲雪蔓草初焚野莽蕩而風𦂳天<lb/>
崢嶸而日曛忿頑兎之狡伏恥髙鳥之成羣始滅没以<lb/>
略地忽升騰而參雲翻决烈以電掣皆披靡而星分奔<lb/>
走者折脇而絶脰鳴噪者血灑而毛紛雖百中之自我<lb/>
終一呼而在君夫其左右更進縱横發跡掃窟穴之凌<lb/>
<pb n="KR4c0023_WYG_009-2a"/>
兢振荆榛之淅瀝翕六翮以直上交雙指以迅擊合連弩<lb/>
之應機類鳴<graphic n="KR1076" url="https://raw.githubusercontent.com/kanripo/KR-Gaiji/master/images/KR1076.png" mimeType="image/png"/>之破的豁爾胷臆伊何凌厲以爽朗曾<lb/>
莫蠆芥豈虞險艱而怵惕觀其所獲多有得用非媒歴<lb/>
閶闔以肅穆翊鈎陳而環迴幸輝光於蒐狩承剪拂於<lb/>
樓臺望鳯沼而輕舉紛羽族之驚猜路杳杳而何向雲<lb/>
茫茫而不開鶯出谷兮徒爾鶴乘軒而何哉彼懐毅勇<lb/>
坎坷而弃置胡不效其間關而徘徊爾乃頋恩有地戀<lb/>
主多情念層空而不去託虚室以無驚雅節表於能讓<lb/>
<pb n="KR4c0023_WYG_009-2b"/>
義心激於效誠勢逾髙而下急體彌重而飛輕戢羽翼<lb/>
以受命若肝膽之必呈嗟日月之云邁猶羈縻而見嬰<lb/>
别有横大海而徑度順長風而一寫投足眇於巖巔脫<lb/>
身冥於弋者冰落落以凝閉雪皚皚而飄灑諒堅銳之<lb/>
時然寜苦寒之求捨匪聚食以祈滿聊擊群而自解比<lb/>
𤣥豹之潛形同幽人之在野矧其升巢絶壁獨立霜條心<lb/>
倐忽於萬里思超遙於九霄豈外物之能慕曷凡禽之<lb/>
見邀則未知鴛鷺之所適孰與夫鵬鷃之逍遙云爾㢤<lb/>
<pb n="KR4c0023_WYG_009-3a"/>
　　　東征賦<lb/>
嵗在甲申秋窮季月髙子逰梁復乆方適楚以超忽望<lb/>
君門之悠㢤㣲先容以效拙姑不隠而不仕冝其漂淪<lb/>
而播越出東苑而遂行沿濁河而兹始感隋皇之敗徳<lb/>
劃平原而為此西馳洛汭東並淮涘地豁山開川流波<lb/>
委六宫景從千官邐迤龍舟錦㠶照耀乎數千百里大<lb/>
駕将去羣盗日起尸禄者巻舌而偷生直諌者解頥而<lb/>
後死寄腹心於梟獍任手足於蛇虺既受弑於匹夫尚<lb/>
<pb n="KR4c0023_WYG_009-3b"/>
興疑於愛子豈不為窮力役於征戰務淫逸於奢侈<lb/>
六軍悲牧野之師萬姓哭遼陽之鬼嗟顚覆於瞬目指<lb/>
年代於流水唯見長亭之煙火曠野之荆杞至鄼縣之<lb/>
舊邑懷蕭相之髙風既屈節於主吏每歸誠於沛公始<lb/>
俱起於天下乃從定於闗中推金帛於他人抱圖籍於<lb/>
我躬按山川之險阻救天地之屯蒙嘉盈俸以増邑方<lb/>
指蹤而建功納邵平以防患舉曹參而告終經洛城而<lb/>
永望想譙郡而銷憂慨魏武之雄圖終大濟於横流用<lb/>
<pb n="KR4c0023_WYG_009-4a"/>
兵戈以威四海挾天子而令諸侯乃擅命以誅伏徒矯<lb/>
跡以安劉吾始未知夫逆順胡寜比徳於殷周下符離<lb/>
之西偏臨彭城之髙岸連山鬱其莽蕩大澤平乎渺漫<lb/>
憶昔天未厭禍項氏叛渙解齊歸楚自蕭擊漢天地無色<lb/>
風塵潰亂憫君王之轗軻混士卒以奔散茍炎運之克<lb/>
昌豈生人之塗炭次靈壁之逆旅面垓下之遺墟嗟魯<lb/>
公之慷慨聞楚聲而悒於歌拔山以涕洟竊霸圖而莫<lb/>
居擯亞父之何甚悲虞姬之有餘出重圍以狼狽至隂<lb/>
<pb n="KR4c0023_WYG_009-4b"/>
陵以躊躇顧天亡以自負雖身死兮焉如登夏丘而縱<lb/>
目對蒲隧而愁予問取慮之斯在徴長直之捨諸宿徐<lb/>
縣之迴津惟偃王之舊域方以小而事大豈無位而有<lb/>
徳彼皆昏暴以喪邦伊何仁義而亡國髙延陵之掛劍<lb/>
慕班彪之述職緬沛水之悠悠俯婁林之紆直即日河<lb/>
滸依然泗上山川土田耳目清曠眺淮源之呀豁偉楚<lb/>
關之雄壮掛輕席於中流順長風以破浪過盱眙之邑<lb/>
屋傷義帝之波蕩歎三户之亡秦知萬人以離項越龜<lb/>
<pb n="KR4c0023_WYG_009-5a"/>
山而訪泊入漁浦而待潮鴻鴈飛兮木葉下楚歌悲兮雨<lb/>
瀟瀟霜封野樹水凍寒苖岸草無色蘆花自飄幸息肩<lb/>
扵人事願投迹於漁樵思魏闕而天逺向秦川而路遙<lb/>
侯鳴雞以進㠶趨亂流以争迅縱孤舟於浩大撫垂堂<lb/>
以誡慎遵枉<hi>一作在</hi>渚於淮隂徴昔賢於韓信哀王孫之<lb/>
寄食嘉漂母之無愠鄙亭長之不仁乃晨炊而嗇恡忽<lb/>
從龍以獲騁遂擒豹以自奮破全趙而用竒稱假齊而<lb/>
益振幸辭通而感惠俄結豨而謀釁當在約而必亨曷<lb/>
<pb n="KR4c0023_WYG_009-5b"/>
持盈而不順凌赤㟁之迢遞棹白波之紆餘歴山陽之村<lb/>
墅投襄鄙之邑居人多嗜艾俗喜觀漁連葭葦於郊甸<lb/>
雜汀洲於里閭感百川之朝宗彌結念於歸歟日杲杲<lb/>
以麗天雲飄飄以巻舒魯放情於蹈海丘永歎於乘桴<lb/>
遇坎則止吾今不知其所如哉<lb/>
　　　繡阿育王像讃<hi>并序</hi>
阿育王繡像竇氏女奉為亡妣太夫人蘇氏所建也嗚<lb/>
呼有以蓬首撡行柴立孝思仰昊天之茫茫對髙堂而泣<lb/>
<pb n="KR4c0023_WYG_009-6a"/>
血女之孝矣将感於神明婦之義矣可施於王化故能<lb/>
塵垢明鏡住持青蓮永惟宿因獨見諸浄以為霜雪風<lb/>
雨之思胡寜以報親功徳荘嚴之深冀以益吾親矣乃<lb/>
自方丈之室沛然廣大之願綵翠鮮秀光華可掬運夫<lb/>
心眼之靈盡如相好之美瞻仰圍繞涕淚是悲俾像敎<lb/>
之勿墜如佛身之有在夫莫大者孝也不泯者善也惟<lb/>
孝與善可以導逹幽冥則我太夫人宜歸淨土矣嗚呼孝<lb/>
之至也感人無窮乃為讃曰<lb/>
<pb n="KR4c0023_WYG_009-6b"/>
佛不可見兮法亦難知惟我荘嚴兮本乎孝思儻幽冥<lb/>
兮昭乎景福彼浄土者可得而歸之<lb/>
　　　陳留郡上源新驛記<lb/>
周官行人掌邦國傳遽之事施於政者蓋有章焉皇唐<lb/>
之興盛於古制自京師四極經啓十道道列於亭亭實<lb/>
以駟而亭惟三十里駟有上中下豐屋美食供億是為<lb/>
人跡所窮帝命流洽用之逺者莫若於斯矣伊陳留雄稱<lb/>
山東聲殷海内昌大囂庶有梁魏之遺迹風煙雄兩河<lb/>
<pb n="KR4c0023_WYG_009-7a"/>
之眇襟帶控九州之半洎皇華軺傳夷使駿奔出關而馳<lb/>
南向北户山川水陸之役兆於是矣故上源所置舉其<lb/>
難哉居里之衝瀕河之陽地形湫隘館次卑狹巽在堤<lb/>
下靣於劇旁走庭以隅建歩終坎車靡方駕騎無並鞭<lb/>
其鬱閉有如此者壬辰嵗太守元公連率河南之三載<lb/>
也堯咨四岳而人神理漢詔八使而風俗清舉徳推賢<lb/>
事髙典策革已成之弊持獨斷之明迨兹郵亭俯視頽<lb/>
朽何逼側蹇淺不稱其聲将圖鼎新豈曰仍舊顧謂長<lb/>
<pb n="KR4c0023_WYG_009-7b"/>
史李公曰夫開釋故實發揮制度不有攸居者誰其允<lb/>
協今奏計闕前先甲而徃小大之務公其領之申命録<lb/>
事參軍馮元掌曰維操繩墨者蓋用於正藴亷慎者俾<lb/>
臨於財公以正身用財均力紀綱相佐善莫大焉復命浚<lb/>
儀令裴勝曰公之為縣也簡易於理訓迪其源秉清白<lb/>
之一門據忠信之餘地夫忠以創物清而守官立言有<lb/>
程指使而可於是北吞里室人以利遷也南豁路旅事<lb/>
無茍免也合土以峻墉攻木以髙户棟宇相翼羣材如<lb/>
<pb n="KR4c0023_WYG_009-8a"/>
生兹所謂動乃有經徐而不費於戲乆於否者宜以改<lb/>
作本於功者終乎永貞則亭之成焉我方許元公澄清<lb/>
之功也公時膺邁徳天與大才屬梁宋不登朝廷旰食<lb/>
求瘼之重不其然歟用能官去粃政人無菜色百城偃<lb/>
於迅風萬象納於明鏡乃因寮吏慨然於兹亭曰且夫<lb/>
木石之新者而猶可觀況人而自新孰不觀者又曰傳<lb/>
不云乎啓塞從時用之善者而今而後吾以無事為事<lb/>
焉君子是以知郵亭之可嘉而我公之清淨無窮也末<lb/>
<pb n="KR4c0023_WYG_009-8b"/>
吏不敏紀于貞石云<lb/>
　　　送竇侍御知河西和糴還京序<lb/>
天子務西州之實嵗糴億計何始於貴取而終以耗稱<lb/>
俾邊兵受寒戰馬多痩輓域中之稅鑄海上之山江淮<lb/>
之人盖奔命矣豈財用之地抑以從来将利害之鄉猶<lb/>
有所闕廟堂精思其故表竇公自憲闈而董之開釋叢<lb/>
脞之病發揮鹵莽之極政之大者不其然歟今農夫力<lb/>
於必登亷賈知夫踊賤於戲若推斯之義以視天下之<lb/>
<pb n="KR4c0023_WYG_009-9a"/>
兵我幕府凉公勤勞王家常用此道干戈所適戎狄相<lb/>
弔冝哉八月既望公於是領錢榖之要歸奏朝廷副節<lb/>
制郎中裴公軍司馬貟外李公追臺閣之舊逰惜軒車<lb/>
之逺别席樓船於池上泛雲物於城下胡笳羌笛繚繞<lb/>
隈隩儛羅炫裝映帶洲渚醉後歡甚東林日髙語岐路<lb/>
於罇前指京華於天𣺌有若司直崔公之逸韻嘉其廷<lb/>
評數賢之間作適忝斯人之後敢拜首而敘云<lb/>
　　　樊少府㕔師猛賛<lb/>
<pb n="KR4c0023_WYG_009-9b"/>
師猛志猛猛於師子紺眼星懸赤毛熖起銅爪鐡甲鋸<lb/>
牙鑿齒顧犀象則百隊山跧看熊羆則千羣野死以此<lb/>
言威威可知矣仙尉樊公寫象㕔中崑崙脚碎而屋壁<lb/>
欲動虎豹膽懾而訟庭已空稜稜兮隔簾飛霜颯颯兮<lb/>
滿院生風於是乎師子為百獸之長遂識樊公為百夫<lb/>
之雄<lb/>
　　　罷職還京次睢陽祭張巡許逺文<lb/>
維乾元元年五月日太子詹事御史中丞髙適謹以清<lb/>
<pb n="KR4c0023_WYG_009-10a"/>
酌之奠敬祭於故御史中丞張許二公之靈中丞體質<lb/>
貞正才掩賢豪詩書自負州縣徒勞惆悵雄筆辛勤寶<lb/>
刀時平位下世亂節髙賊臣通逆國歩驚騷兩河震恐<lb/>
千里嗷嗷投袂洒泣據鞍鬱陶全譙入宋收梓捍曹心<lb/>
繫魏闕志清武牢帝曰嗟爾龍光豹韜憲臺戎幕持斧<lb/>
擁旄嗚呼予亦忝竊統兹介胄俄奉短書至夔狂冦褁<lb/>
粮訓卒逹曙通晝軍乃促程書亦封奏遂發驕勇俾驅<lb/>
鳥獸将無還心兵亦死鬬賊黨頻蹙我師旋漏十城相<lb/>
<pb n="KR4c0023_WYG_009-10b"/>
望百里不救豺狼嘯聚犬羊蟻湊積薪為梁决岸成竇<lb/>
嗚呼當此虎敵豈無强隣常時肝膽今日胡秦堅守半<lb/>
嵗絶糧數旬柹椽秣馬煮紙均人病不暇拯殁無全身<lb/>
煎熬甲胄啄嚙膠筋慷慨艱險凄涼苦辛嗚呼我辭淮<lb/>
楚将赴伊洛途出兹邦悲纒舊郭邑里灰燼城池墟落<lb/>
何九拒之崢嶸皆二賢之制作聲盖天壤氣横遼廓讓<lb/>
死争先臨危靡却嗚呼哀哉天亦難論萬夫開壁一旅<lb/>
纔存衰羸既竭力弱相吞䧟穽織路梯衝棧門土濠水<lb/>
<pb n="KR4c0023_WYG_009-11a"/>
合木柵雲屯居即無蔽突無其奔煙塵劔㦸逼側紛昏<lb/>
與求生而害義寜抗節以埋魂嗚呼悖逆殱潰干戈将<lb/>
止海岳澄清朝廷至理封功列爵懷黄拖紫傷哉二賢<lb/>
不預於此嗚咽孀婦伶俜愛子追贈方榮賞延兹始寂<lb/>
寂梁苑悠悠睢水黄蒿連接白骨填委思壮志於冥寞<lb/>
問遺形於荆杞列祭空城一悲永矣<lb/>
　<lb/>
　<lb/>
<pb n="KR4c0023_WYG_009-11b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　高常侍集巻九<lb/>
</p>
<p>
</p>
  </div>
<div>
<head>髙常侍集巻十</head> <lb/>
    <p>
<pb n="KR4c0023_WYG_010-1a"/>
欽定四庫全書<lb/>
　髙常侍集巻十<lb/>
　　　　　　　　　　　　　唐　髙適　撰<lb/>
　　表<lb/>
　　　為東平薛太守進王氏瑞詩表<lb/>
臣某言符瑞之興實由王化詩歌之作本自國風伏見<lb/>
范陽盧某母瑯琊王氏性合希夷體於靜黙精㣲道本<lb/>
馳騖元關旁通天地之心預紀休徴之盛去景龍二載<lb/>
<pb n="KR4c0023_WYG_010-1b"/>
撰天寳迴文詩凡八百一十二字循環有數<hi>一作理</hi>若寒<lb/>
暑之遞遷應變無窮謂隂陽之莫測誡其子曰吾殁之<lb/>
後爾宻記之當逢大道之朝必遇非常之主則真圖之<lb/>
製便可上言君親之義不違犬馬之誠斯在臣早識其<lb/>
子常與臣言星霜屢移書奏仍闕盖以嵗月滋乆㫖趣<lb/>
幽㣲沉吟取耳目之前倐忽應禎祥之後伏惟皇帝陛下<lb/>
乘道御極乃聖興化參日月之並明一乾坤而同徳梯<lb/>
航萬里爭飲淳和之風臣妾四夷盡歸仁夀之域今陛下<lb/>
<pb n="KR4c0023_WYG_010-2a"/>
務於道道可盡乎法於天天實長乆是知與道齊運比<lb/>
天同休無疆之徴乃在兹矣則王氏之美其可替乎章<lb/>
句粲然所謂没而不朽者也臣某誠惶誠恐頓首頓首<lb/>
昔漢幸甘泉且昧神君之語周窮轍迹徒稱王母之謡<lb/>
豈若逈出名言髙懸響像讃皇王之丕命運宫商於景<lb/>
福且夫靈芝嘉禾草木之瑞者黄龍丹雀禽獸之瑞者<lb/>
猶能光揚帝載標榜頌聲方之真圖彼未為得特望編<lb/>
之史策列在樂章則陛下先於天而聽於人也臣才術<lb/>
<pb n="KR4c0023_WYG_010-2b"/>
淺劣謬忝藩條曾㣲㳙塵以荅萬一恒馳北極每切子<lb/>
牟之戀遥奉南山願効封人之祝<lb/>
　　　謝封丘縣尉表<lb/>
臣適言臣田野賤品生逢聖時得與昆蟲俱霑雨露常<lb/>
謂老死林藪不識闕庭豈其巖穴乆空弓旌未已賢才<lb/>
畢用搜訪仍勤見堯舜之為心荷乾坤之善貸臣藝業<lb/>
無取謬當推薦自天有命追赴上京曾未浹旬又拜臣<lb/>
職頋慙虛受實懼曠官捧日無階戴天何報臣已於正<lb/>
<pb n="KR4c0023_WYG_010-3a"/>
衙辭訖即以今日赴官無任犬馬之志謹奉表陳謝以聞<lb/>
臣適誠惶誠恐頓首頓首<lb/>
　　　謝上彭州刺史表<lb/>
臣某言伏奉聖恩授臣彭州刺史寵光自天喜懼交集<lb/>
臣某誠惶誠恐頓首頓首死罪死罪臣本野人匪求名<lb/>
逹始自一尉曾未十年北使河湟南出江漢奉上皇非<lb/>
常之遇䝉陛下特逹之恩累登諌司頻歴憲府比逆亂<lb/>
侵軼淮楚震驚遂兼節制之權空忝腹心之寄銜命感<lb/>
<pb n="KR4c0023_WYG_010-3b"/>
激思効駑駘敢竭公忠動無迴避而智不周物才難適<lb/>
時俄塵聖聰果速官謗實謂死亡可待流竄在兹陛下<lb/>
𢎞覆載之恩明日月之鑒始拜宫允今列藩條雨露之<lb/>
恩更霑枯朽陽和之氣忽曜沉埋天髙聽卑臣獨何幸<lb/>
臣某誠惶誠恐頓首頓首死罪死罪臣聞忠臣事君雖<lb/>
死無二臣今未死敢忘至公伏惟陛下哀臣愚䝉矜臣<lb/>
方直臣雖在逺若近天顔臣以今月七日到所部上訖<lb/>
宣布徳音草木增氣敷陳睿澤黎庶昭蘇無任悃𣢾屏<lb/>
<pb n="KR4c0023_WYG_010-4a"/>
營之至謹附驛奉表陳謝以聞臣某誠惶誠恐死罪死<lb/>
罪謹言<lb/>
　　　謝上劔南節度使表<lb/>
臣某言受脤登壇必先禮樂剖符攬轡是委腹心方将<lb/>
總領諸侯整訓戎旅分二南之名器創七德之籌謀君<lb/>
無虛授臣無虛受授受之際任用匪輕况全蜀奥區非<lb/>
賢勿守方面重寄擇善而從顧臣庸愚豈合祗拜逺奉<lb/>
恩制不敢逡巡即以二月二日上訖天威在顔風俗思變<lb/>
<pb n="KR4c0023_WYG_010-4b"/>
飲氷食蘗策朽磨鉛臣往在淮陽已無展效出臨彭蜀<lb/>
又乏循良雖聖恩不移而㣲臣益懼謹當宣揚皇化鎮<lb/>
撫蕃蠻訓率吏兵剪除夷獠庶冀毫髪增益山丘陛下<lb/>
慎擇任人朝廷多士伏願更徴英彦俾付西南許臣暮<lb/>
年歸侍丹闕臣子之懇君父之慈天髙聽卑下情上達<lb/>
軍府多事稅賦方殷臣今逐便指撝乘間式遏救蒼生<lb/>
之疲弊寛陛下之憂勤乃臣丹誠慺慺於夙夜無任悾<lb/>
𣢾之至謹遣洋州司馬攝參謀臣路球謹奉表陳謝以<lb/>
<pb n="KR4c0023_WYG_010-5a"/>
聞云云<lb/>
　　　賀安禄山死表<lb/>
臣某言臣得河南道及諸州牒皆言逆賊安禄山苦痛<lb/>
而死手足俱落眼鼻殘壞臣聞負天者天誅負神者神<lb/>
怒其道甚著今乃克彰臣某誠懽誠喜頓首頓首逆賊<lb/>
孤負聖朝造作氛祲嘯聚吠堯之犬倚賴射天之矢殘<lb/>
酷生靈斯亦至矣臣恨不得血賊於萬㦸肉賊於三軍<lb/>
空隨率土之歡逺奉九霄之慶即當緫統将士慿恃威<lb/>
<pb n="KR4c0023_WYG_010-5b"/>
靈驅未盡之犬羊覆已亡之巢穴無任踴躍慶快之至<lb/>
謹遣攝判官李翥奉表陳賀以聞<lb/>
　　　謝上淮南節度使表<lb/>
臣某言以今月二日至廣陵以某日上訖流布聖澤江<lb/>
淮益深扇揚皇風草木増色臣誠惶誠恐頓首頓首伏惟<lb/>
皇帝陛下大明照臨純孝撫御漢主事親之日爰緫六<lb/>
師軒后垂衣之辰再清四海猶以京華尚阻國步暫艱<lb/>
運黄石之神謀推赤心於人腹臣器非管樂殊孔明之<lb/>
<pb n="KR4c0023_WYG_010-6a"/>
自比識謝孫吳異山濤之暗合豈意聖私超等榮寵荐<lb/>
臻拔自周行寄重方面以時危而注意竊愧非才因國<lb/>
難以捐軀頋為定分即當訓練将卒緝綏黎甿外以平賊<lb/>
為心内以安人為務庶使殄滅兇醜舞詠時邕報明主<lb/>
知臣之恩成㣲臣許國之節不任戴荷攀戀之至謹遣<lb/>
某官陳謝以聞云云<lb/>
　　　賀收城表<lb/>
臣某言閏正月十六日中使郭羅至伏奉勑書示臣聖<lb/>
<pb n="KR4c0023_WYG_010-6b"/>
畧收復瀍洛掃殄兇徒臣某手之足之載欣載躍臣聞<lb/>
天不假易将而必誅守在四夷難逃一面頃者逆賊稔<lb/>
惡竊據中都欲驅犬羊敢肆蜂蠆碎首於雷霆之下竄<lb/>
跡於城社之中猶貯殘魂擬收餘燼陛下澤深覆載功<lb/>
濟艱難神武必止於干戈寰區大拯於塗炭好生惡殺<lb/>
誠屢發於宸心走獸奔禽盡已罹於網目使風雲一變<lb/>
日月增輝巨海絶其揚波祅氛化為和氣臣忝司戎律<lb/>
累奉徳音昭宣睿謀底寜縣道天下幸甚豈獨方隅無<lb/>
<pb n="KR4c0023_WYG_010-7a"/>
任慶快之至謹遣洋州司馬貟外同正貟攝參謀臣路<lb/>
球奉表陳賀以聞臣某言<lb/>
　　　賀斬逆賊徐知道表<lb/>
臣某言臣聞人臣無将将必誅之逆賊前成都少尹兼<lb/>
侍御史偽稱成都尹兼侍御史中丞劒南節度使徐知<lb/>
道中官攜養莫知姓族熒惑主司叨竊憲臺不能輸瀝<lb/>
肝膽以荅休明而懐挾奸邪嘯聚同惡傾竭府庫塗炭黎<lb/>
甿遂為欃槍恣行蠆毒杜塞劔道擁遏朝經部署兇殘<lb/>
<pb n="KR4c0023_WYG_010-7b"/>
統領州縣曾未數日蕩壞一隅郊原已空市井如掃臣<lb/>
與卭南隣境左右叶心積聚軍糧應接師旅以今月二<lb/>
十三日大破賊衆同惡翻然共殺知道三軍慶快雲物<lb/>
改容百姓欣歡景色相賀此皆社稷昭應神靈保持伏惟<lb/>
皇帝陛下一徳動天無逺不届兵戈向戢華夏克寜布<lb/>
蕭王之赤心竭盆子之丹𣢾妖氛聚而皆盡郡國危而<lb/>
更安髙視百王能事斯畢臣忝守藩翰罹此艱虞覩天<lb/>
地之廓清與飛動之咸若無任踴躍之至謹奉表陳賀<lb/>
<pb n="KR4c0023_WYG_010-8a"/>
以聞<lb/>
　　　請入奏表<lb/>
右自徐知道作亂軍府略空救弊扶傷事資安輯臣夙<lb/>
夜陳力啓處不遑伏以二陵攀號臣未修壤奠萬方有<lb/>
主臣未覩天顔犬馬之誠不勝懇欵候士卒稍練蕃夷<lb/>
漸寜特望聖恩許臣入奏謹録奏聞伏聽勑㫖謹奏<lb/>
　<lb/>
　<lb/>
<pb n="KR4c0023_WYG_010-8b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　高常侍集巻十<lb/>
</p>
<p>
</p>
  </div></body>
</text>\m</TEI>