<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>謙齋文録巻二</head> <lb/>
    <p>
<pb n="KR4e0116_WYG_002-1a"/>
欽定四庫全書<lb/>
　謙齋文録巻二<lb/>
　　　　　　　　　　　　　明　徐溥　撰<lb/>
　　序文<lb/>
　　　宣府志序<lb/>
宣府未有志成化初葉文莊公為僉都御史巡撫其地<lb/>
嘗撰次成編未行而去𢎞治丙辰巡撫副都御史馬君<lb/>
中錫聞而購之宣府前衞指揮李稽自言家有是稿為<lb/>
<pb n="KR4e0116_WYG_002-1b"/>
鎮守太監孫公振所得將鋟梓㑹移鎮大同則以授君<lb/>
君見其事類繁襍為妄者所増損乃於邊務之暇手釐<lb/>
正之以復舊規而加新聞書既成凢若干巻伻來京師<lb/>
請予序按宣府乃古冀州所分幽并之地在戰國為燕<lb/>
趙秦為上谷郡漢唐以來皆領屬縣石晉時没于契丹<lb/>
轉而為金終宋之世不入中國元累改為順寜府我國<lb/>
朝混一疆宇徙其民於内郡洪武間改稱宣府宣徳中<lb/>
設萬全都司統諸衞所而内屬於後軍都督府宿以强<lb/>
<pb n="KR4e0116_WYG_002-2a"/>
兵統以主將監以内外重臣遂屹然為朔方一巨鎮歴<lb/>
累朝列聖百有餘年聲教所被人物日蕃文軌日盛自<lb/>
有山川以來所未見也夫方之有志世所不能無而志<lb/>
亦乆廢今郡縣之官或能各志其地邊方武士鮮克舉<lb/>
之所以提挈綱維脩明章度惟憲臣是賴而居其任者<lb/>
亦不過兵事之為急非學優而識逺者孰能留意於斯<lb/>
哉此文莊之盛心馬君之能事越數十年而後見也觀<lb/>
是志者考沿革則知建置之難覽形勝則思保守之重<lb/>
<pb n="KR4e0116_WYG_002-2b"/>
稽古跡則有所酌而為宜徵文獻則有所取而為監凡<lb/>
為學為仕以自附於所謂人物所謂名宦由今之世以<lb/>
遡於古之人志之用宜不為無補也豈徒屑屑乎地理<lb/>
名物之細以為虛文也哉馬君予禮部所舉士其為政<lb/>
卓然有聲志蓋其一事耳姑序其簡首而歸之<lb/>
　　　侍郎蕭公夀詩序<lb/>
南京工部侍郎蕭公元衷致仕家居明年與其配李夫<lb/>
人俱六十生辰在春陽之月相距十餘日冢子刑部主<lb/>
<pb n="KR4e0116_WYG_002-3a"/>
事璵求諸公作詩寓歸至期將大㑹賔客歌以為夀以<lb/>
予相知也屬為之序公在朝三十年士大夫服公之善<lb/>
頌公之徳者為多獨予乎哉公自舉進士即入佐天官<lb/>
卿品量天下士天下士識與不識皆知公之為賢及進<lb/>
通政遷侍郎位益髙而心益下未嘗有驕盈之色有不<lb/>
慊公者搆詞陷公朝廷置不問然公遂因是致其事以去<lb/>
衆皆惜之而公畧無顧戀之態公之心豈以進退為榮<lb/>
辱哉其心蓋有足樂者公家泰和城之西有田園可以<lb/>
<pb n="KR4e0116_WYG_002-3b"/>
供衣食有山水可事吟眺且二親俱髙年無恙每旦坐<lb/>
堂上白髮垂肩黄金横帶公與夫人進候起居退而受<lb/>
諸子諸婦之養諸子若璵若珂若玠又各有子矣一門<lb/>
四世優游於太平徳澤之中公之樂豈尋常可及哉人<lb/>
固才矣未必能見用於時榮矣未必能迨其親况致位<lb/>
列卿二親夀而且康乎有伉儷不能以相得有子嗣不<lb/>
能以皆賢者皆是也况得内助偕老相繼登科而競爽<lb/>
者乎之數者公無不備信公之為盛福矣夫福出於天<lb/>
<pb n="KR4e0116_WYG_002-4a"/>
惟有善得以迓承之然則公之獲是豈偶然哉予故著<lb/>
其進退之節致福之由以見人之頌之者未止此也若<lb/>
夫文章政事之美他日自有為公傳者兹不著<lb/>
　　　送呉艾夫之蕭山序<lb/>
吾義興多故家城中呉氏其一也宋時有為太卿者衣<lb/>
冠相望入國朝來獨以隂陽術代為其學官艾夫自幼<lb/>
喪其父家益貧然落落不肯隨人後教小學生數十人<lb/>
取其束脩乘壺之㣲以為養猶以為日惟人田是芸乃<lb/>
<pb n="KR4e0116_WYG_002-4b"/>
取所謂舉子業者攻之晝夜鑽研不少休息有疑義輒<lb/>
就鄉先進咨叩之雖以予之寡陋無以相益亦時有問<lb/>
焉諸公見其抑下而勤懇皆樂為之盡言自是學日以<lb/>
富譽日以起與諸生試藝於有司遂超然中其列及上<lb/>
春官或勸其就校職輒不應已而卒成進士噫艾夫不<lb/>
亦有志之士乎哉他人舉進士望為侍從為臺憲次猶<lb/>
願為郎署鮮有樂為州縣者艾夫今得蕭山知縣予亦<lb/>
意其不樂也拜命後即求浙之人問風土之所宜政令<lb/>
<pb n="KR4e0116_WYG_002-5a"/>
之所施且曰窮經將以致用也吾縱不能如古人亦豈<lb/>
盡下於今人哉翩翩然遂欲行以水澤腹堅不果今而<lb/>
春陽布和舟師告泮來告别予語之曰艾夫官不以内<lb/>
外為重輕斯誠賢矣然以為縣果易乎哉艾夫曰先生<lb/>
不聞有龜山楊夫子乎夫子嘗為是邑矣偭規矩不足<lb/>
為方圓夫子吾師也吾何懼予為之悚然益信艾夫為<lb/>
有志之士嗟夫士不以古人自期待乆矣乃今於艾夫<lb/>
見之蓋龜山寓吾郡十八年風聲氣烈故在也艾夫平<lb/>
<pb n="KR4e0116_WYG_002-5b"/>
日持尚友之志每思起古人而從之今乃適承夫子之<lb/>
後宜其心有定向便求至古之人不難也古人豈但足<lb/>
用為縣而已哉艾夫行矣予無以稽子矣勉之哉勉之<lb/>
哉<lb/>
　　　送湖廣憲副費君之任序<lb/>
湖廣天下之巨藩也其四境交於河南陜西四川貴州<lb/>
廣西廣東江西及抵南畿之界惟其交於諸藩故軍民<lb/>
夷獠淆雜逋逃竄竊者多㺯潢池之兵時或有焉近嵗<lb/>
<pb n="KR4e0116_WYG_002-6a"/>
告饑則荆湘之間尤甚聖天子宵旰軫念大臣仰承徳<lb/>
意凢任藩臬大僚必妙選文武公廉者任之乃成化十<lb/>
年冬臬司以副使缺員聞銓司者歴舉廷臣詢諸輿議<lb/>
以監察御史安州費君臻往焉君字時和以甲申進士<lb/>
釋褐拜御史沈毅公廉多所匡濟嘗平都門之獄市肅<lb/>
漕渠之奸横風采峻聳所在著稱乃按南畿乃巡邊徼<lb/>
有文綏武威之逺猷不徒為激揚刺舉一時之政也如<lb/>
是者九載績用大彰憲副之命下人咸以為賀既陛辭<lb/>
<pb n="KR4e0116_WYG_002-6b"/>
故舊將出祖道大鴻臚卿楊君振芳徴言贈之蓋時和<lb/>
之司憲素閑而優為者予何能贈然嘗聞湖廣之地既<lb/>
廣幨帷行部動輒千里况巨鎮峻山蠻烟濕霧仕於彼<lb/>
者往往憚於跋履惟安坐公府一以符檄追呼期㑹則<lb/>
窮涯深谷含寃茹毒不得自致其情於上者多矣嘯聚<lb/>
㺯兵蛇蟠豕突驅脅良善蹂踐稼穡亦其不得已而然<lb/>
歟噫君子一視同仁之心少狃於安逸倦於行邁卒啓<lb/>
釀禍之一端良可畏也孔子告子路為政以無倦則倦<lb/>
<pb n="KR4e0116_WYG_002-7a"/>
之一念古之大賢猶恐及之夫人未可忽視之也時和<lb/>
行予敢以是致愛助意氷雪載途尚慎所往是為贈<lb/>
　　　送曽以文之守建寜序<lb/>
户部郎中鹽山曽君以文擢知建寜府事士大夫皆喜<lb/>
之或曰以文舉進士為主事為郎中今二十餘年不為<lb/>
不乆矣他同升者内佐六卿外列方岳不為不多矣而<lb/>
以文纔得一郡寄以文之心將不樂諸公乃為之喜耶<lb/>
或曰不然仕貴得行其志焉耳初不較其秩之崇卑也<lb/>
<pb n="KR4e0116_WYG_002-7b"/>
今六官之事大率總於卿為之貳者雖有才美不能以<lb/>
自見列方岳者分郡縣而理之時一按臨朝至而夕去<lb/>
雖有愛民之心勢不能以周徧而浹洽也豈若為郡者<lb/>
之專乎政事緩急先後惟我之為閭閻休戚利害惟民<lb/>
之從吾之才美以之而著吾之愛民亦於是而周徧浹<lb/>
洽也故曰仕貴得行其志他不足較也予聞之曰斯言<lb/>
誠是也然豈以太守之秩果卑乎朝廷於六卿牧伯之<lb/>
外郡守獨注意焉蓋由以安民為急也今之為六卿為<lb/>
<pb n="KR4e0116_WYG_002-8a"/>
方岳者多自郡守有政績者升安知以文異時不階此<lb/>
而進乎獨不知以文之去而為郡何如也建寜閩劇郡<lb/>
上而藩臬所責成下而列邑所視效以文得無懼乎以<lb/>
文侍從之乆諳練之深宜知朝廷所以急民之意設施<lb/>
措置素有所具予固不得而瀆告之也詩云愷悌君子<lb/>
民之父母又曰夙夜匪懈以事一人敢誦以為以文勉<lb/>
於是諸同寅以予言可以足或者之意請書以贈予以<lb/>
以文同升之無似者然不敢辭<lb/>
<pb n="KR4e0116_WYG_002-8b"/>
　　　送户部郎中馬君徳源之宣府序<lb/>
曩予識馬君徳源於吏部劉先生之座嘉其器局宏偉<lb/>
而措心恭慎與座客論之知其必將逺用也時徳源為<lb/>
户部主事偶與户部尚書闗西楊公侍郎莆田翁公論<lb/>
及所見畧異同焉今年夏聞命下徳源為郎中奉敕總<lb/>
理宣府饋餉屯種之事咸以為當其才蓋宣府實國家<lb/>
之北門百萬貔貅於此焉宿郡縣之輓輸屯種之収穫<lb/>
儲峙出納動以萬計脫以尋常之才處之豈不僨事哉<lb/>
<pb n="KR4e0116_WYG_002-9a"/>
是宜朝廷之所委任吏部之所銓擢必於輿論之所歸<lb/>
人望之所在也蓋邊閫以軍旅為重軍旅以芻粟為本<lb/>
是故漢之衛青霍去病所以待匈奴單于者汲汲以屯<lb/>
田便宜為策諸葛亮王佐才也未嘗舍耕而戰而皇明<lb/>
之待西北二邊又非漢比所以輓輸屯種儲峙出納皆<lb/>
講之至精至宻為聖天子神孫世守之良規也茍非其<lb/>
人何所容足宜徳源之必於是乎任也徳源由是而徃<lb/>
以總憲度以理軍務蓋可計日而待矣君子之道恒失<lb/>
<pb n="KR4e0116_WYG_002-9b"/>
之自盈而矜恒得之自欿而勉徳源夙夜其勉哉惟上<lb/>
無負於國家而名爵有所不足計也徳源行同寅與凡<lb/>
所厚者餞於都亭予同年李君載道屬予言以序之於<lb/>
是乎言且請質於劉先生以為何如徳源名孝祖昌平<lb/>
世家由庚辰進士而出云<lb/>
　　　播州宣慰使楊君輓詩序<lb/>
成化癸夘春正月五日播州宣慰使楊君卒於家其子<lb/>
愛序具事狀走書幣乞銘其墓於寅長宗伯周先生先<lb/>
<pb n="KR4e0116_WYG_002-10a"/>
生既摭君世系勳勞與平生忠義大節俾刻諸石而京<lb/>
師縉紳大夫知君之名想慕其風裁者咸嗟悼而哀之<lb/>
以詩詩既成付先生復彚萃於册屬予序簡首於乎哀<lb/>
死人同情也而哀有發於愛者有發於義者其為情亦<lb/>
各有在也夫同里閈共寮寀有交承之分親舊之誼旦<lb/>
暮相歡而忽焉永隔則情不能以不哀是哀之者發於<lb/>
愛也乃若素昧平生而其英聲偉烈聞之使人感慕興<lb/>
起思一覩顔色而不可作則情亦不能以不哀是哀之<lb/>
<pb n="KR4e0116_WYG_002-10b"/>
發於義也今諸縉紳大夫之於楊君勢逺而無交分疏<lb/>
而無親非有所愛於其間也而莫不欷歔嘆息寄哀音<lb/>
於聲詩此豈非義而哀之也耶余嘗考君之為人天性<lb/>
孝友器度宏愽負通敏之才存謹畏之心自弱冠承世<lb/>
官即毅然以安民討賊為己任控制諸畨邊境以寜道<lb/>
路以通而不貽朝廷西顧之憂者君之力也列聖嘉其<lb/>
勞績累賜璽書奬之至於文綺白金不可殫紀嘗一入<lb/>
覲適郊禋慶成特詔君與宴陛辭之日賜一品服皆異<lb/>
<pb n="KR4e0116_WYG_002-11a"/>
數也而君益感激忠愛之心始終弗渝年四十即引疾<lb/>
致仕以子代任然毎征伐輒奉詔視事事既平即招延<lb/>
四方文士相與徜徉林壑酌酒賦詩臨池灑翰若不知<lb/>
有富貴者君之為人大率如此有足起人歆慕而愛敬<lb/>
者義而哀之不亦宜乎然愛情之私也義情之公也私<lb/>
者止於一時一人公則通於天下後世是册之作君之<lb/>
哀榮於是乎備矣君之勳名於是著矣君之子孫𦙍祚<lb/>
歴千百年而無窮者於是乎有徴矣豈直哀之云乎君<lb/>
<pb n="KR4e0116_WYG_002-11b"/>
名輝字廷彰别號退齋世次履歴具詳於君所編忠孝<lb/>
堂集并誌墓之文兹故得而畧云<lb/>
　　　呉尚書忠節録序<lb/>
自古忠節之士史必有傳廟必有祀所以表其賢報其<lb/>
功惟恐其人泯没於世此人心之所公也雲南有廟始<lb/>
祀國信使翰林待制贈學士謚文忠金華王公禕王公<lb/>
死後二年有湖廣行省㕘政前刑部尚書宜興呉公雲<lb/>
繼使其地而死則未有祀之者豈惟未有祀之者且未<lb/>
<pb n="KR4e0116_WYG_002-12a"/>
有知之者矣予少則聞先君論公使事而心向慕之既<lb/>
竊禄於朝嘗自念公之忠節人當表之報之予豈避鄉<lb/>
里之私而使其名不傳哉乃以書告於巡撫雲南都御<lb/>
史王君詔詔以為己責為奏請於朝始得與文忠並祀<lb/>
於廟仍䝉賜廟額曰二忠而公後且得追贈刑部尚書<lb/>
謚忠節於是公之名始傳於人而予數十年向慕之心<lb/>
庶少慰焉公之使事自當載於國史故李太僕應禎平<lb/>
日有惓惓於公者又傳以表公之賢至是予甥翰林編<lb/>
<pb n="KR4e0116_WYG_002-12b"/>
修呉儼復裒其事為忠節録録成告予當序其首竊觀<lb/>
之使事豈直追及古人而已殆有過之者蓋當洪武初<lb/>
天下既定獨雲南以險逺未下髙皇帝始遣文忠徃諭<lb/>
既被害乃再遣公因有為朕作陸賈之語夫當尉陀自<lb/>
王南越賈為漢使說之臣服其事固善賈之槖中裝則<lb/>
不少矣未免為持節之累觀公之能死身且不顧使當<lb/>
時雲南遂下餽之金寜受之乎使陀不服則賈萬無死<lb/>
之理何也其所為身與家者重也是以公死後其子黻<lb/>
<pb n="KR4e0116_WYG_002-13a"/>
䝉朝廷賞延之典僅得一太學生至今諸孫僑居湖湘<lb/>
貧之無依視賈之五男子雖若不及然前人之清風光<lb/>
被多矣此所謂過乎古人者也公既廟食雲南鄉人復<lb/>
祀於先賢祠獨其諸孫可憫尚當治其田廬返其故居<lb/>
云<lb/>
　　　慶行簡尹公壽序<lb/>
成化十一年乙未三月又六日翰林侍講學士泰和尹<lb/>
正言先生自禁林退食語諸同僚曰吾從父行簡公夀<lb/>
<pb n="KR4e0116_WYG_002-13b"/>
七十有三矣今日適當初度逺在大江之西某不能從<lb/>
諸子後進一觴想家君學士遙菴公必與夀筵諸弟文<lb/>
言甫言輩羅列堂下趨蹌左右寜不垂念於某乎僚友<lb/>
應聲曰此骨肉之情天倫之樂上下交慶理勢之自然<lb/>
也奚待言哉正言凝然遐思者乆之乃徧揖僚友而進<lb/>
曰吾身不可往吾心獨往吾心不可見吾言可徵敢譔<lb/>
祝詞附一便使致誠左右尚敢假重於諸執事各惠以<lb/>
篇章則球琳琅玕交陳互列黄鍾大吕更倡迭奏二三<lb/>
<pb n="KR4e0116_WYG_002-14a"/>
老人得以憑几而聴之所以動蕩耳目流通精神則未<lb/>
必不為期頥之一助也僚友咸應諾翼日乃各出新詞<lb/>
雄作裝潢巨軸而聮書之俾予序於首予念與正言同<lb/>
年同事而尤厚者敢辭乎乃言曰小雅南山有臺之篇<lb/>
曰遐不睂夀徳音是茂言君子之必得其夀以其徳之<lb/>
盛也又曰遐不黄耉保艾爾後言君子之盛徳豈惟必<lb/>
得其夀亦足以保養其子孫也今行簡公夀考而訓迪<lb/>
子孫俾處則克裕其家出則見用於時庶幾徳有諸己<lb/>
<pb n="KR4e0116_WYG_002-14b"/>
可知矣諸作頌之祝之夫豈不宜然嘗考南山有臺作<lb/>
於周武王之世武王勝殷遏劉天下之治未乆也詩人<lb/>
祝君子之夀而燕及其後願之也願之者必然之辭也<lb/>
我國家之定禍亂興太平於今百餘年矣天下之人沐<lb/>
浴仁聖之膏澤享其夀考長育子孫熙然自得者誠多<lb/>
故予不特為尹氏賀也由是推之聖明之鉅美在焉出<lb/>
作入息不知帝力何有行簡公其擊壤之老人乎夀固<lb/>
未可涯也諸作乃賀之始耳尚備百篇焉<lb/>
<pb n="KR4e0116_WYG_002-15a"/>
　　　馬湖安氏族譜後序<lb/>
古之有功徳者天子錫之土田俾立其國於以傳之子<lb/>
孫社稷有祀人民有主世守之而不絶其次為卿大夫<lb/>
亦各有采地子孫之賢者得世其官否亦得世其禄焉<lb/>
夫既有其國與地則皆求立未免如齊之五公子者於<lb/>
是明宗法嚴世系具在譜牒可以見考不啻如視諸掌<lb/>
然此非特王朝之上五服之内諸侯卿大夫為然也虞<lb/>
書曰外薄四海咸建五長所謂五長非世承之何以役<lb/>
<pb n="KR4e0116_WYG_002-15b"/>
屬其下且其地荒逺非世紀之則其争端殆未可息者<lb/>
馬湖古僰侯國之境漢武帝通西南夷始號其地曰牂<lb/>
牁歴代内屬至於國朝得列為府而世守其土曰安氏<lb/>
按其譜自漢武帝時有諱阿都者繼陳立為牂牁太守<lb/>
自是以後土人非安氏不治蓋凡二十八傳當洪武五<lb/>
年有諱濟者入覲太祖髙皇帝嘉之賜之誥命特封朝<lb/>
列大夫遣還守土百餘年來又四傳曰鼇益善撫綏邊<lb/>
民向化顧嘗手緘族譜一編不逺數千里遣使來京既<lb/>
<pb n="KR4e0116_WYG_002-16a"/>
請宗伯周先生序之前復託其鄉進士李文安求予序<lb/>
其後予閱之竊歎譜牒之作有闗於國家也甚大然後<lb/>
世往往不以為急而不之務雖中州猶然况於邊徼乎<lb/>
而今獨見之雖其編纂疎畧不能合乎歐蘇之舊法若<lb/>
其嗣續綿延猶能考乎楚越之世家此予所以與之也<lb/>
惟昔竇融當漢中興據有河西之地及與梁統等五太<lb/>
守入朝光武禮遇優異位至三公至其諸子若孫富貴<lb/>
已極卒以驕奢失之若安氏自漢至今雖爵位不及融<lb/>
<pb n="KR4e0116_WYG_002-16b"/>
而長有境土過之逺甚豈非其子孫能以驕奢為戒也<lb/>
乎序而藏之非特著其世系所以為百世勸者於是乎<lb/>
在<lb/>
　　　趙氏家譜序<lb/>
家之有譜猶國之有史史不作則國之離合治亂人才<lb/>
之邪正進退政治之因革損益皆無以昭徃昔而示方<lb/>
來譜不作則世系之所由始昭穆之所由分皆懵不可<lb/>
考譜之作其猶有宗法之遺意乎古者宗法行世系之<lb/>
<pb n="KR4e0116_WYG_002-17a"/>
相沿千載不紊自漢以來宗法始壊然官有簿狀家有<lb/>
譜系則猶有可考也五季以降官籍復廢其流之弊不<lb/>
可勝言有志於復古者可不加之意哉司禮監太監趙<lb/>
公忠嘗自譜其先世合為一册求予序其首惟趙之先<lb/>
世家雲州元季髙祖斌興避兵來涿因家郡之北馬村<lb/>
坊曰積慶鄉曰禮尚斌興二子長曰原是為曽大父原<lb/>
有二子長曰顯是為大父顯子四其季曰鑑寔生公公<lb/>
自幼被選入内廷受知先皇帝及今上累被任使有飛<lb/>
<pb n="KR4e0116_WYG_002-17b"/>
魚金織衣之賜頃勘事南畿尤為士大夫所稱故予於<lb/>
趙氏之譜不能無言焉昔周穆王封造父於趙城是為<lb/>
趙氏其後與韓魏並封傳六侯四王遺宗散處居天水<lb/>
涿郡者尤盛今斷自五世示信也支分小大宗法之遺<lb/>
意也先塋有圖世系有録昭所出也潛徳特著婦節具<lb/>
書尚賢也詩文樷載侈盛也於乎予觀近世巨家譜系<lb/>
散逸十室而九雖號稱士大夫亦往往有籍談之忘不<lb/>
然者又或有崇韜之附而趙公所作乃如是予嘉其能<lb/>
<pb n="KR4e0116_WYG_002-18a"/>
不忘本而有志者也因而序<lb/>
　　　㑹試録序<hi>成化十一年</hi>
天地之氣化日新而文章實與之俱故閱歴百世作者<lb/>
言人人殊豈人人能自殊其言哉氣化為之也氣化盛<lb/>
則文章亦隨而盛故覘世運觀人材者恒於文章乎徵<lb/>
之較文取士源亦逺矣成化十一年春禮部當㑹試天<lb/>
下士尚書臣鄒榦侍郎臣劉吉臣俞欽以考試官請上<lb/>
命少詹事臣徐某侍講學士臣邱某徃主校文之任同<lb/>
<pb n="KR4e0116_WYG_002-18b"/>
考官則編修臣李傑董鉞費誾尹龍喬維翰檢討臣傅<lb/>
瀚張泰右給事中臣章鎰員外郎臣劉元署員外郎臣<lb/>
趙珤主事臣謝恭監試則御史臣方昇李芳而内外百<lb/>
執事皆推擇惟允時天下士領鄉薦書而至者幾四千<lb/>
人圍棘而三試之臣等夙夜祇慎舉其文燭照而鏡臨<lb/>
之銖稱而寸度之既明且審廼遵聖斷取三百人遂次<lb/>
第其氏名與其文之尤者勒成一巨編曰㑹試錄以獻<lb/>
諸宸御而播之天下竊惟國朝之興適當氣化極盛之<lb/>
<pb n="KR4e0116_WYG_002-19a"/>
運惟盛故乆原其所以盛而乆者承積衰之後故也自<lb/>
趙宋南渡後局於偏安其間雖天地生才未嘗或息然<lb/>
厯數百禩欲求其朝廷雍熈人才後先奔走未有也寒<lb/>
甚則燠亦甚雨恒則暘必恒我國朝之興也氣化之盛<lb/>
極而悠乆則將必有開闢以來所未有者文章得不隨<lb/>
之而盛乎自國初以迨於今閲百餘載炳煥於簡册鏗<lb/>
鍧乎事為者日昌以大追三代而上之故今所取雖風<lb/>
簷寸晷應試之作亦皆明於理而贍於才如此可以遙<lb/>
<pb n="KR4e0116_WYG_002-19b"/>
度其志行之良前占其勳業之盛矣預兹選者尚益持<lb/>
其志彌慎其行懋進於勳業企前烈而勇邁引後賢以<lb/>
丕承殆見聖徳益崇民俗滋乂國祚與氣化緜億萬載<lb/>
而無窮矣謹用是為諸士勸<lb/>
　　　㑹試録序<hi>成化十七年</hi>
天下之材無乎不有顧世之求者何如耳三代之士多<lb/>
道徳春秋戰國之士多功利兩漢以後之士多文學其<lb/>
人殊其材異非天之生之固然也蓋上以是求之則下<lb/>
<pb n="KR4e0116_WYG_002-20a"/>
以是應之有不能是者皆變遷以從之耳我國家自太<lb/>
祖髙皇帝設科目以求道徳文章之士列聖相承百年<lb/>
於兹士以道徳文學應之而致君堯舜措民唐虞垂名<lb/>
竹帛以為一代之名臣者胡可縷數哉成化十七年春<lb/>
復當科試之期禮部臣洪謨臣一夔以考試官請上命<lb/>
學士臣某臣獻往蒞其事同考則侍講臣音臣傑脩撰<lb/>
臣瀚臣寛臣廷彦編修臣良臣戩右給事臣晟給事中<lb/>
臣中錫員外郎臣鼐署員外郎臣濬淵主事臣裕監試<lb/>
<pb n="KR4e0116_WYG_002-20b"/>
則御史臣介臣符皆遴選以充於時天下士來就試者<lb/>
幾四千人臣等暨内外百執事咸矢心竭誠防範加宻<lb/>
三試畢遵制額取其文之中式者三百人爰列其名氏<lb/>
及表其文之尤粹者彚而成録臣濫竽主考當有序以<lb/>
進蓋臣少居山見山之木若雲然養以雨露之深培以<lb/>
嵗月之乆比比皆材者而亦未始無不材者雜其間欲<lb/>
作室者必命匠氏於是乎掄之匠氏徧觀而諦視其材<lb/>
者取之其不材與夫材而未中度者則皆棄之矣間有<lb/>
<pb n="KR4e0116_WYG_002-21a"/>
堅其外而折其中惡其質而美其膚者則非匠氏一時<lb/>
目力之所能辨也必待斵削之乃始見而亦不免棄於<lb/>
匠氏其能倖而為棟梁榱桷者不亦罕哉今士荷國家<lb/>
作養之恩非一日皆以道徳文學應上而起既取之於<lb/>
今矣其用之於後也可待由是入官必使徳與文副實<lb/>
與華稱凡異日之所行皆不負於今日之所取則士而<lb/>
大夫而卿而公如前所謂致堯舜措唐虞以為一代之<lb/>
名臣斯偉矣不然今嵗幸取後安可保不為人所棄哉<lb/>
<pb n="KR4e0116_WYG_002-21b"/>
某等掄材者也斵材者欲用之為棟梁榱桷之具其亦<lb/>
相與謹之<lb/>
　　　㑹試録序<hi>𢎞治三年</hi>
皇上嗣登寳位於兹三年乃春正月當天下諸司述職<lb/>
於朝既悉簡别其人二月即有事於選舉皆所以遵舊<lb/>
制也於是士之㑹試京師者幾四千人禮部尚書臣耿<lb/>
裕侍郎臣倪岳臣周經具疏以考試官請上命大學士<lb/>
臣徐某少詹事臣汪諧徃莅其事而同考則侍讀臣曾<lb/>
<pb n="KR4e0116_WYG_002-22a"/>
彦臣楊守阯侍講臣王鏊臣張澯修撰臣費宏臣劉機<lb/>
臣楊廷和編修臣劉忠鄧焲都給事中臣張九功左給<lb/>
事中臣王敞員外郎臣蔣欽主事臣黄金臣黄宥監試<lb/>
則御史臣文貴臣唐相暨諸執事咸入院就列内外嚴<lb/>
宻罔敢怠遑試畢而詳校之恭從聖裁取士三百人乃<lb/>
刻其名氏與文之優者為㑹試錄録成臣某宜序其首<lb/>
夫天下之大必統治於一人然一人不能獨治也則求<lb/>
人才以供之而人才之生世未嘗乏特患上之人不能<lb/>
<pb n="KR4e0116_WYG_002-22b"/>
養而用之耳仰惟我太祖髙皇帝當受命之初聖政日<lb/>
新不遑暇食即詔天下建學養士三嵗輒一開科取而<lb/>
用之以為定制故嘗諭近臣曰國家於人材必養於未<lb/>
用之先取於既成之後譬之稼必豫耕而有獲若刈不<lb/>
待熟則無用矣大哉王言非聖神天縱深知治道何以<lb/>
及此列聖相承恪守祖訓百二十餘年以來養之者益<lb/>
厚取之者益精用之者益至可謂屢獲矣至於今日聖<lb/>
心惓惓尤加慎重而臣等欽承詔音大懼弗稱亦惟盡<lb/>
<pb n="KR4e0116_WYG_002-23a"/>
心思竭精力以求無負於徳意耳則登名是録者獨不<lb/>
知此而有負乎行將用之其臧與否必加簡别而黜陟<lb/>
之典具在亦今日之親見者也其尚慎之他日指而稱<lb/>
曰此龍飛第一科名進士也則於主司亦有光焉是為<lb/>
序<lb/>
　　　慶李母王孺人八十夀詩序<lb/>
中書舍人李應禎告於予曰世母王孺人今年夀登八<lb/>
十九月廿五日其初度之辰鄉友仕於朝者辱詩歌以<lb/>
<pb n="KR4e0116_WYG_002-23b"/>
為慶敢以序文累先生予辭不可則請誦孺人之徳之<lb/>
槩應禎乃宣言曰孺人出長洲故家來歸吾世父思訥<lb/>
君為冢婦逮事吾曽祖母徐夫人夫人家法嚴甚諸女<lb/>
婦少當其意獨吾祖母姚與孺人孝事恭謹孺人最為<lb/>
所鍾愛後孺人從世父來北京且三十餘年吾祖母動<lb/>
輒舉以飭諸婦曰新娘子新娘子云吾曾祖母近百嵗<lb/>
終天年祖母没才逾七十今孺人視七十已過之企百<lb/>
嵗可待矣實吾宗之慶也又曰吾家世業兼儒醫無良<lb/>
<pb n="KR4e0116_WYG_002-24a"/>
田厚資以為業世父在京師又無壯男子以殖生應酬<lb/>
之餘惟挾册吟諷而已家事一賴孺人孺人絲畜粒聚<lb/>
賔祭畢給世父没三子皆卓立長廷美拜官御醫光顯<lb/>
矣仲若季從事廢舉家益饒裕皆孺人之廕也孺人雖<lb/>
老猶親縫績之勞雙瞳烱然其福禄蓋未艾也羣公祝<lb/>
頌之作未為過情先生能無言乎予受簡作而言曰賢<lb/>
哉孺人之為徳乎盛哉孺人之為福乎諸公之為頌亦<lb/>
既善矣予於廷美兄弟猶有告焉古人有欲養而親不<lb/>
<pb n="KR4e0116_WYG_002-24b"/>
待者有貧無以為養者有有禄仕而不遑將母者有獨<lb/>
行踽踽無兄弟以為助者今廷美幸哉有母夀且康矣<lb/>
有官使之榮無移徙之勞又禄足以為奉矣兄弟森立<lb/>
非寡助矣噫嘻即無兄弟將諉之誰乎無貲無禄不有<lb/>
承歡於菽水者乎不幸而病不有刲肉嘗糞抱持幾十<lb/>
年無倦者乎古人所樂廷美兼之古人所苦廷美無有<lb/>
焉其不為大幸矣乎廷美當念而母之恩難報而母之<lb/>
年易衰及時盡力毋使他日有不及之恨而已雖然父<lb/>
<pb n="KR4e0116_WYG_002-25a"/>
母之所愛者亦愛之父母之所敬者亦敬之順適其心<lb/>
毋違其意心神安樂則精力愈固又豈特百年而已哉<lb/>
予因應禎而内交廷美兄弟者乆故繼頌以規應禎謝<lb/>
曰吾兄弟敢忘斯言請書以為序<lb/>
　　　都憲王公輓詩序<lb/>
成化十四年都察院右僉都御史進賢王公自治所感<lb/>
疾上章乞解政時朝廷方以邊事倚公不允越數月疾<lb/>
甚章再上允之既歸於家明年竟不起享年五十有八<lb/>
<pb n="KR4e0116_WYG_002-25b"/>
於是其子純詣闕以父喪告上念之遣守臣諭祭而士<lb/>
大夫惜公者且為輓詩授純總若干首純輯為一册奉<lb/>
以求序於予嗟乎公予之同年友也而今已矣其忍序<lb/>
之惟公昔以才御史擢陜西按察司副使適戎馬入冦<lb/>
西陲戒嚴公督粮餉不絶師出既有功特加之禄以賞<lb/>
其勞然公自是涉歴邊徼知備邉大要矣後再擢按察<lb/>
使凡三年㑹甘肅乏大臣巡撫乃有僉都之命公往莅<lb/>
其任務持大體馭官吏以法懐士卒以恩既乃閱尺籍<lb/>
<pb n="KR4e0116_WYG_002-26a"/>
得役占數千人補五百為屯守計先時蕃漢和易守者<lb/>
受酋長私遺縱之若行刼然公召諭甚厲更擇吏主市<lb/>
俾無侵擾胥聴約束不敢違而公益持重師不妄出徼<lb/>
上晏然無事惟甘肅為漢張掖酒泉郡所謂匈奴右臂<lb/>
也其地與虜特限玉門一關以故入冦不時惟吾所以<lb/>
備之者何如耳其大要可禦而不可追可守而不可攻<lb/>
以安静勝之而已公之在邊已得其要故數嵗以來朝<lb/>
廷無西顧之憂夷狄有内附之願與夫僥倖於一時之<lb/>
<pb n="KR4e0116_WYG_002-26b"/>
竒者相去逺甚獨公不幸奄棄斯世不終惠於一方是<lb/>
可惜也士大夫之作意多出此而予復序之豈惟寓吾<lb/>
哀亦惟識吾感焉爾<lb/>
　　　重修毘陵志後序<lb/>
志未易作也蓋必熟乎地理之宜通乎人物之故察乎<lb/>
鳥獸之文窮乎生植之理辯乎草木之名詳乎賦貢之<lb/>
數達乎古今之變究乎盛衰之運覈乎去取之法别乎<lb/>
輕重之倫明乎先後之序諳乎詳畧之等體乎經權之<lb/>
<pb n="KR4e0116_WYG_002-27a"/>
道鑒乎詩賦之差長乎品藻之識而後可以言作志數<lb/>
者闕一焉則有非國語瑕漢書者矣噫齊諧異域山海<lb/>
夷堅恠誕之志吾不復論雖周之軄方視禹貢已逺不<lb/>
及矣而况後世猥瑣之書哉蓋大禹隨山濬川踰河蹈<lb/>
海於天下九州無不知故其書皆一一如目覩後之小<lb/>
儒佔畢一室乃欲以一己之聰明盡天下之地理難矣<lb/>
周禮獨存乎魯韓宣子至而後知杞宋不足徴聖人猶<lb/>
不敢揣摩而臆度之也嗚呼制作之難如此夫予備員<lb/>
<pb n="KR4e0116_WYG_002-27b"/>
史官曩者英宗皇帝嘗命脩大明一統志自以少不能<lb/>
如司馬子長足跡天下識諳風土為之補禆獨以毘陵<lb/>
郡乃余父母之邦生斯長斯於其土地風俗鳥獸蟲魚<lb/>
人物草木蓋皆耳聞而目覩者其去取先後輕重詳畧<lb/>
雖未敢自謂已能而亦竊有志焉嘗與同郡王廷貴先<lb/>
生嘆曰毘陵名郡也吾二人忝執史筆獨不能少述一<lb/>
言以為故鄉山水増輝耶徃嵗有謝子蘭先生為之志<lb/>
然惜其書寡傳况我朝百年文物之盛視古逺甚顧可<lb/>
<pb n="KR4e0116_WYG_002-28a"/>
使為缺典也哉因欲為之重加修輯而以講讀青宫不<lb/>
果今天子即位意此時可畢志又以脩英廟實録不果<lb/>
既而廷貴轉南京翰林予清武外黄竟不果無何廷貴<lb/>
丁母憂讀禮之餘郡太守卓侯貳守謝侯終以是請廷<lb/>
貴乃得大肆力於是書視昔蓋無復遺憾矣今年予省<lb/>
親歸二侯出以求序嗟乎此予與廷貴所共欲為之書<lb/>
何幸廷貴獨得為之而予竟不得賛一字其内是書若<lb/>
有數以恡於予者雖然廷貴予同志也今觀其書若出<lb/>
<pb n="KR4e0116_WYG_002-28b"/>
予志則是書雖廷貴獨脩而與予修固同也今又得序<lb/>
其後則是書又若有數以待於予也故為之序以嘉吾<lb/>
廷貴删述之精二侯用心之勤焉侯於吾郡之志且用<lb/>
心如此於吾郡之民何如哉<lb/>
　　記<lb/>
　　　奉敕譔丁未科進士題名記<lb/>
洪惟我朝自太祖髙皇帝即位之嵗為洪武戊申至憲<lb/>
宗純皇帝成化丁未適百二十年列聖相承深仁厚澤<lb/>
<pb n="KR4e0116_WYG_002-29a"/>
覃被四方雖僻逺之地文風洋溢與畿甸不殊是以士<lb/>
之游學校取科第以為國家之用者炳炳然前後相望<lb/>
蓋治化之隆毎於人材之盛驗之其道固然也惟丁未<lb/>
之春士之㑹試京師者既取之如制乃三月十五日廷<lb/>
試越二日傳臚賜費宏等三百五十一人登進士第已<lb/>
而禮部循故事奏請立石題名於國子監而儒臣當為<lb/>
文記之㑹以事因循不果今皇上嗣統以至聖之資為<lb/>
守文之主凡舊章成憲罔不率由小大之臣奉行於下<lb/>
<pb n="KR4e0116_WYG_002-29b"/>
罔不祇若顧兹題名有記甚盛典也而至今尚缺非朝<lb/>
廷崇重科第之意臣某雖淺陋方承乏内閣屬當執筆<lb/>
之任尚可怠緩乎嘗聞之書曰成湯克用三宅三俊説<lb/>
者以三宅謂居位者三俊謂有其才以補三宅者何也<lb/>
人君之治天下其道雖多必以人才為先務然人才之<lb/>
用非預養而素蓄之一旦不可卒得也自設科以來所<lb/>
得人才已不暇論惟是科之士皆純皇帝養而蓄之以<lb/>
遺皇上之用所謂敷求哲人俾輔於爾後嗣者也皇上<lb/>
<pb n="KR4e0116_WYG_002-30a"/>
能因其才之大小而任使之皆當特以六年之間其人<lb/>
布列中外各盡所長以奏厥功又書所謂其在商邑用<lb/>
協于厥邑其在四方用丕式見徳者也臣故謹記之則<lb/>
聖明敷徳之源皇上繼志之善皆可考見於斯而凡士<lb/>
之預名於斯者其不益勸以助成萬年之治於無窮也<lb/>
哉<lb/>
　　　延平府重脩儒學記<lb/>
𢎞治壬子夏延平府重修儒學工完師生以知府餘干<lb/>
<pb n="KR4e0116_WYG_002-30b"/>
蘇侯之功當紀也來求予文蓋侯予所取士知其居官<lb/>
多善政而好學有文非他俗吏比乃不辭而為之書惟<lb/>
延平在閩為山水勝地學之初建蓋自國初知府唐侯<lb/>
鐸嗣是守者相繼脩葺至成化間則盛侯顒改建明倫<lb/>
堂於文廟之東及齋舍數十楹比嵗亦就傾圯而莫有<lb/>
顧之者且學門與僧廬相偪儒墨混跡不便於是蘇侯<lb/>
以名進士由兵部屬為守於是覩而慨焉曰修學吾職<lb/>
也敢以勞費惜耶乃命役夫輦石伐木擇日興工初徙<lb/>
<pb n="KR4e0116_WYG_002-31a"/>
三門於西人以稱宜次即明倫堂故址作重屋以藏賜<lb/>
書於上名寳章閣既内撤文廟若堂若齋舍若庖庫皆<lb/>
一新之歴嵗餘煥然改觀於舊迥異凡游於是者莫不<lb/>
泰然以樂奮然以勤而是秋遂薦於鄉者數人復以為<lb/>
異噫豈其然乎蓋昔宋明道伊川兩夫子倡明斯道於<lb/>
孔孟絶學之後河洛之間翕然師尊之若南士往從之<lb/>
者惟龜山楊先生而已故龜山之歸明道送之有吾道<lb/>
南矣之嘆龜山之學傳之羅從彦先生從彥傳之李愿<lb/>
<pb n="KR4e0116_WYG_002-31b"/>
中先生一時皆生於閩而李公又延平人而晦菴朱子<lb/>
所從學者也四先生往來講授其地實為道學淵藪雖<lb/>
去數百年其流風餘韻尚被於他鄉况其所生之鄉哉<lb/>
又况為其鄉之士哉故嘗觀李公以書初謁羅先生大<lb/>
槩謂後世講學者徒在句讀文義之餘治心者不若口<lb/>
體衣食之急所以求道者如此其至是豈為利禄計者<lb/>
可同日語哉鄉之士聞之必熟有不待告者吾聞蘇侯<lb/>
即寳章閣之下祠四先生名曰道南師友之堂其意蓋<lb/>
<pb n="KR4e0116_WYG_002-32a"/>
可見矣然則遊於是學由四先生之學以求孔孟之道<lb/>
於千載之前至於學優道明勉就選舉於以行義達道<lb/>
致君澤民而成儒者之效又豈非聖賢之心哉因書此<lb/>
為記并諗于蘇侯其亦以為然乎<lb/>
　　　真定重修廟學記<lb/>
真定舊有廟學自國初草創規制卑狹暨府入為畿輔<lb/>
而學制弗稱嵗乆益敝殆無以為瞻奉游習之地𢎞治<lb/>
某年平凉張侯琡自户部郎中來知府事有志新之積<lb/>
<pb n="KR4e0116_WYG_002-32b"/>
數嵗財力皆裕計其事可濟始請於前巡撫都御史史<lb/>
公琳巡按御史張公鳩工聚材相地營制既有端緒而<lb/>
都御史髙公銓御史田公<graphic n="KR1343" url="https://raw.githubusercontent.com/kanripo/KR-Gaiji/master/images/KR1343.png" mimeType="image/png"/>繼至復申前令𢎞治乙夘<lb/>
之春至丁巳之秋而成凢為大成殿八楹崇若干丈深<lb/>
廣稱之東西二廡共七十楹外為大成門六楹櫺星門<lb/>
四楹門之外鑿地為泮池上為石梁三殿之後築土為<lb/>
臺上為尊經閣六楹又為神厨神庫各若干楹而廟之<lb/>
制加於昔既又按圖籍復學舍之侵地十之三合其舊<lb/>
<pb n="KR4e0116_WYG_002-33a"/>
而平之改建明倫堂為楹六退省堂亦如之東西四齋<lb/>
為楹各四號舍為楹六十餘為觀樂亭者二為學官廨<lb/>
宇者五為庖為廪為門為垣者各備而學之成視昔蓋<lb/>
倍蓰焉於是卑者崇隘者廣敝者新為師者有所據以<lb/>
為教為生者有所依以為學為官長者有所施以為政<lb/>
信畿甸間一盛舉也張侯乃以書來京師請予記學之<lb/>
有廟尚矣蓋學所以求道而道非孔子之聖莫能明舍<lb/>
孔子之道則教非其教學非其學風俗壊而天下之治<lb/>
<pb n="KR4e0116_WYG_002-33b"/>
隳矣故報享之祀尊事之禮必先焉而凡訓誨肄習儲<lb/>
養作育之事並行而不敢廢此雖中世之制而其來亦<lb/>
乆矣夫欲使道明於上化行於下者豈徒法制品式之<lb/>
具哉必有躬行實踐之功而後可以言學必有嚮往企<lb/>
到之誠而後可以言祀此為士者之所當然而良有司<lb/>
所宜倡率而興起之者也况甸服之近王化所先被天<lb/>
下之所視以為輕重緩急者乎張侯之政固善矣其為<lb/>
志亦勤矣凡經兹地覩兹制者皆將徵其賢而况於親<lb/>
<pb n="KR4e0116_WYG_002-34a"/>
炙之者乎若脩廢補敝使常存而不壊則又後來者之<lb/>
責也佐是役者同知張景琦通判王汝安彭璋推官李<lb/>
資董治則獲鹿知縣吕澤元氏知縣常清新樂知縣劉<lb/>
麟臨城知縣郭賔饒陽知縣徐淮趙琮安平知縣張經<lb/>
真定知縣徐銘凡若干人<lb/>
　　　河南府修范文正公祠墓記<lb/>
宋魏國范文正公葬於河南府洛陽縣錦樊里萬安山<lb/>
下其子許國忠宣公及侍郎以下祔焉距其西十五里<lb/>
<pb n="KR4e0116_WYG_002-34b"/>
熙寜間創褒賢顯忠寺以奉香火而未有修祀事者有<lb/>
之則元守臣郭文鼐始國朝踵而行之不廢歴年既乆<lb/>
公之子孫在呉中者若國儁廷方從規輩間來展視輒<lb/>
去而忠宣公嘗置祭田八百畆多侵於人祠墓日壊過<lb/>
者傷之𢎞治二年知府姜昻既加修治尋被水厄而昻<lb/>
亦移守去矣越明年都察院右副都御史常熟徐公恪<lb/>
奉敕巡撫其地瞻拜祠墓慨然太息以為己責於是藩<lb/>
臬諸君及知府劉瓛承奉公命委知縣楊滋主簿徐尹<lb/>
<pb n="KR4e0116_WYG_002-35a"/>
具材召工歴數月祠宇一新遂封築其墓仍禁樵牧祭<lb/>
田之侵於人者悉復於寺僧覺隆等范氏之親趙俊者<lb/>
復其徭役俾同守視功既告訖瓛以徐公是役不可無<lb/>
記乃以使請夫三代以上其時盛矣孔子猶有才難之<lb/>
嘆况後世乎自漢而唐而宋人物之生不為不多然君<lb/>
子獨許諸葛孔明而以文正公配稱則公為名世之臣<lb/>
豈獨五百年而已是以風節著於當時言論傳於天下<lb/>
而凡有志於道徳功業者仰而師之以為準的若都憲<lb/>
<pb n="KR4e0116_WYG_002-35b"/>
公平生履清持正憂世愛民固有意於公者宜其惓惓<lb/>
於是也故嘗以聖明用賢圖治嘉奬直言感激論事奮<lb/>
不顧身如文正公者宜暴白之以助清化今公父子丘<lb/>
隴依然而香火之奉顧託之寺僧甚非國家崇重忠賢<lb/>
風勵人臣之意且呉中為公故鄉而慶陽特經畧之所<lb/>
俱有專祠况體魄之地乎是宜秩於祀典俾有司毎嵗<lb/>
春秋祗奉之為是君子蓋有取於其說因并書之以俟<lb/>
他日舉行焉<lb/>
<pb n="KR4e0116_WYG_002-36a"/>
　　　重建宜興縣先賢祠記<lb/>
宜興舊有鄉先賢祠宋西山真先生記之以為在山川<lb/>
最勝處實縣治之西南二里也嵗乆祠廢獨其文存成<lb/>
化辛夘郡守江西龍侯晉二守山西謝侯廷桂按部兹<lb/>
邑惻然興嘆以崇化導民作郡之事也昔賢無依祀典<lb/>
有缺甚非所以崇重先賢勸民為善之意顧可以省財<lb/>
惜費之末節而不為乎乃撤縣學旁梓潼祠而改作之<lb/>
蓋以文昌之祠非禮之正鄉賢祀社在禮攸宜且權宜<lb/>
<pb n="KR4e0116_WYG_002-36b"/>
措置財不取民民不勞力輪奐一新上下胥悅謂宜有<lb/>
記以某鄉人為宜記者夫諸先賢或以道徳或以功業<lb/>
或以文章或吾邑之人或非吾邑之人而死於吾邑者<lb/>
或生死皆非吾邑而暫寓吾邑者其顛末備載前記兹<lb/>
不復贅某特以為古者祀鄉先生於社非特為觀美而<lb/>
已也亦非但為崇祀典而已也蓋將以風勵後人焉耳<lb/>
是故為吾邑之人而祀之則思曰吾邑之先人如此其<lb/>
賢吾獨非吾邑之人乎昔也可為今也獨不可為乎非<lb/>
<pb n="KR4e0116_WYG_002-37a"/>
吾邑之人死而祀之者則思曰彼非吾邑人也死於吾<lb/>
邑而祀之耳吾邑之人反不求所以祀之乎生死皆非<lb/>
吾邑但寓而祀之者則思曰彼非乆於吾邑也但以賢<lb/>
而吾邑之人重之耳吾亦賢將不為他邑所重乎是三<lb/>
者皆有勸焉昔者鄭立子洩之廟昔人以為知禮予獨<lb/>
謂洩果當祀乎不當以厲而祀之也洩果不當祀乎不<lb/>
當因厲而祀之也其於崇善化民之意安在哉若龍謝<lb/>
二侯舉所當舉而知所本故樂而為之記<lb/>
<pb n="KR4e0116_WYG_002-37b"/>
　　　書岳鄂王廟記後<lb/>
宋建炎間金烏珠南侵攻陷常州羣盜四掠宜興皆為<lb/>
所蹂躪時岳鄂王方提兵抗禦邑令迎王移屯其地兵<lb/>
出屢捷遂保無事避地者亦賴以免邑人圖象祠之學録<lb/>
周端朝實為之記歴嵗既乆人習稱岳廟因訛傳為東<lb/>
岳之神嵗時男女雜糅祈福於是蓋廟記既亡而王出<lb/>
兵時手書紀功小碑後人築城復置之亂石間莫有知<lb/>
王之功者近嵗士大夫稍知之欲正其繆妄而小碑亦<lb/>
<pb n="KR4e0116_WYG_002-38a"/>
以城圯而出雖殘缺不完尚可考信蓋王之功當不可<lb/>
泯也於是今邑令武陵陳君重修其廟而仍刻端朝記<lb/>
於石陳君報功之心其即宋令戴君之心也乎刻成予<lb/>
故書其事於後記云王設方畧降馬臯慴林聚而史則<lb/>
云盜郭吉遁入湖王遣辯士馬臯林聚盡降其衆其事<lb/>
不同豈臯聚既降而後遣之耶俟考之<lb/>
　　　漳州府知府姜侯惠政記<lb/>
國家以民為重所以加惠元元者其法制視前代為厚<lb/>
<pb n="KR4e0116_WYG_002-38b"/>
且宻然其民邇乎京師即不幸有疾苦赴愬之亦易矣<lb/>
若夫炎海萬里外歴數月始至卒不能以其情自達徒<lb/>
相與盻盻然是故貪暴之吏得以濟其欲而莫之顧柔<lb/>
弱之民有以被其虐而莫之䘏甚非朝廷不忘逺之意<lb/>
也此無他吏得其人雖逺於要荒如置其民於几席之<lb/>
上否則畿甸之近亦有不得其所矣閩為南服漳州又<lb/>
為閩之南郡可謂逺矣其地介乎山海之間商賈不通<lb/>
市鮮物貨民惟務稼穡以為生業故天時不常水利不<lb/>
<pb n="KR4e0116_WYG_002-39a"/>
修則無以盡力乎田畝而冦難乃作郡號難治乆矣成<lb/>
化十四年姜侯以南京刑部郎中領守郡之命先是甲<lb/>
午嵗郡遭大水自是累嵗旱且不収民被漂溺饑餓死<lb/>
者不可勝數乃多去而為盜其僅存田里間者皆奄奄<lb/>
無生意之民也姜侯適將至深憂之顧倉廪尚有粟若<lb/>
干石乃悉發以賑貸民始大悅稍稍自拔於盜歸而復<lb/>
業惟首惡陳理通哪噠剪毛五等率其餘黨行刼如故<lb/>
侯設方畧授其下未幾皆被獲海上遂無事而民始得<lb/>
<pb n="KR4e0116_WYG_002-39b"/>
安屬縣有田皆旁海比嵗潮漲而岸崩田苦鹵殆為不<lb/>
毛之地民相率流移他處侯復憂之乃量財用召夫役<lb/>
往築之凡龍溪漳浦數都者一百八十六所為丈六萬<lb/>
八千七百有竒又龍溪八都曰南陂横溪古有石堤亦<lb/>
壊復修之為丈一百五十有竒功既成田得以播種者<lb/>
凡數千頃而民始得食侯曰是可以施吾政矣於是益<lb/>
求所以利民者以曩時民饑無預備故遂立社倉一如<lb/>
朱文公之法其始行於龍溪凡為倉一十有九儲穀至<lb/>
<pb n="KR4e0116_WYG_002-40a"/>
四千石社正掌之惟謹下其法於他縣俾皆行之田賦<lb/>
為里胥所侵漁而飛射於南靖者四千三百餘石龍溪<lb/>
者八百餘石二縣之人坐此困敝侯察知之悉還其舊<lb/>
遂除民間五六十年之患既又披户版審其口數按其<lb/>
田畝列其等第者三量徭役之重輕而俾受之凡十年<lb/>
一更代視舊其半焉其餘可以利民者行之既無不至<lb/>
乃興學校俾諸生立書㑹以相講習務為明體適用之<lb/>
學仍時親臨課之而郡中文教始盛矣宋有北溪陳先<lb/>
<pb n="KR4e0116_WYG_002-40b"/>
生東溪髙先生皆郡人也二先生以道學名節卓乎當時<lb/>
為建廟祀以勸學者而近嵗武臣顧斌以冦難能保障<lb/>
其城既殁家不能葬復禮葬祭之以為勸他如里有壇<lb/>
以祭鄉有冢以葬學有社師俗有鄉約孤貧者有養忠<lb/>
節者有褒其政事不可悉著至於嚴立條約以防範乎<lb/>
民者其慮尤逺侯於漳民其心誠勞其惠誠厚雖古循<lb/>
吏何以加之是以數年來詞訟益簡户口益繁歌頌洋<lb/>
洋輯為巨帙可以考見也於是耆民黄友立王秉元輩<lb/>
<pb n="KR4e0116_WYG_002-41a"/>
具述侯之政惠來求予文以記惟循吏之在郡縣固所<lb/>
樂道其事况予兼紀載之職其可無以慰吾民哉夫孔<lb/>
子稱子產為惠人至孟子謂惠而不知為政者徒以乘<lb/>
輿濟人一事而言耳其他事之善終不可誣此孔子以<lb/>
為古之遺愛也觀侯之守郡後世不以遺愛稱之乎且<lb/>
漢循吏皆得召還往往位至三公以侯之賢而任且乆將<lb/>
自此而升諸朝矣因書以俟侯名諒字用貞浙之嘉興<lb/>
人登天順八年進士第授行人司副擢郎中至今官云<lb/>
<pb n="KR4e0116_WYG_002-41b"/>
　　　世安堂記<lb/>
皇明受天命綏萬邦威徳所至隨風而靡故雖下邦巖<lb/>
邑世據其土者莫不稽顙請命去危即安圖永享太平<lb/>
之福徴諸貴州之宋氏可見矣宋氏之先真定人宋開<lb/>
寳初名景陽者以節度使率師攻南徼諸夷諸夷既平<lb/>
民畏愛之留鎮其地子孫相承蓋十九世自宋迄元貂<lb/>
蟬金紫輝映先後及元綱解紐所在搆難八畨順元府<lb/>
都元帥欽始籍其土田歸我職方天子嘉之即受懐逺<lb/>
<pb n="KR4e0116_WYG_002-42a"/>
將軍貴州宣慰使司宣慰使命世其職且曰與國咸休<lb/>
欽生誠誠生斌斌生昻率纉其緒至於今又百餘年矣<lb/>
聖澤涵濡之乆其子姓兄弟皆文采彪炳煥然與上國<lb/>
同風昻之從弟冕字從周者遂搆茲堂於祖居之山麓<lb/>
署曰世安蓋以光昭聖恩表著先徳且勉諸後人之善<lb/>
承之也噫冕其宋氏之賢子弟哉自夫開寳以來五百<lb/>
餘年中間變故多矣當其時功名富貴與宋氏等者計<lb/>
亦不少矣而宋氏以一縷之緒緜延至今其衣冠之蟬<lb/>
<pb n="KR4e0116_WYG_002-42b"/>
聮奕葉晏然享有兹土未知底止雖其世篤忠孝以為<lb/>
之基而所恃以芘覆者亦其欽崇天命審於逆順之幾<lb/>
然爾不然當國家撥亂反正與海内更始時凡四方怙<lb/>
其勢者皆救死扶危之不暇何宋氏獨申受休命以有<lb/>
今日哉然則斯堂也為基固矣所以芘覆之者至矣為<lb/>
之子孫者尚毋忘忠孝之大節於以恢𢎞祖武觀示後<lb/>
嗣者在是於效忠於時光被諸戎者亦在是矣尚毖懋<lb/>
之國家寳祚無疆則宋氏世享兹安也寜有窮期哉<lb/>
<pb n="KR4e0116_WYG_002-43a"/>
　　　奉敕譔安平鎮治水碑記<lb/>
安平鎮舊為張秋實運河要地也景泰間黄河支流決<lb/>
鎮之沙灣壊運河朝廷命都察院右僉都御史徐有貞<lb/>
塞而隄之暨𢎞治六年復決於下流十里許汶水從之<lb/>
由東阿舊鹽河以入於海厥後霖澇大溢廣至九十餘<lb/>
丈運河自東昌而下率多淤涸舟楫不通今上以為憂<lb/>
既敕右副都御史臣劉大夏往治之又特敕内官監太<lb/>
監臣李興平江伯臣陳銳總督山東兵民夫役與之共<lb/>
<pb n="KR4e0116_WYG_002-43b"/>
事至則合志恊慮㑹財用計工力厚加撫諭俾小大趨<lb/>
事期於成功時夏且半漕舟已集一經決口挽力數倍<lb/>
稍失手輒覆溺不可捄僉謂宜急先務乃於西岸稍南<lb/>
鑿月河長三里許引舟由之次第皆濟嵗運賴以不失<lb/>
及冬水向落乃為塞決計規倣古法酌以時宜築東西<lb/>
二臺植木為表多施大索衆埽交下兩岸漸合中流用<lb/>
舟雜置土石鑿而沈之壓以巨埽囊土以實其罅役夫<lb/>
畨代閲三晝夜不息而決始塞其外則甃石樹杙累築<lb/>
<pb n="KR4e0116_WYG_002-44a"/>
而固又於其南為石壩以備宣節於上流為重隄以防<lb/>
奔潰至是運道復通而舊決皆為陸地矣初議以為安<lb/>
平之上流為黄陵岡黄陵未塞則安平之功不易保故<lb/>
二役並興而湍勢悍激再塞再決羣喙洶洶莫知所定<lb/>
迄八年之二月皆以成告上累遣賜奬勞賜羊酒金幣<lb/>
諸物易鎮名曰安平又敕建神祠以祈冥佑名曰顯惠<lb/>
命有司春秋脩祀事是役也凢用夫四萬餘薪芻以束<lb/>
計者八十四萬五千竹木以根計者三萬七千麻鐡以<lb/>
<pb n="KR4e0116_WYG_002-44b"/>
斤計者六十萬四千有竒而黄陵之役不與焉比復命<lb/>
於朝上喜曰河決既塞越惟爾二三臣之勞爾興賜嵗<lb/>
禄二十四石爾銳加太保兼太子太傅賜嵗禄四百石<lb/>
爾大夏陞左副都御史佐院事分董其役者山東左㕘<lb/>
政張縉擢通政司右通政仍治河防按察僉事廖中為<lb/>
副史都指揮僉事丁全為署都指揮同知暨文武官士<lb/>
進秩加俸者百數十人各有差既又敕臣某為文記功<lb/>
蹟嵗月以詔後世臣謹按虞書水首六府謂為財用所<lb/>
<pb n="KR4e0116_WYG_002-45a"/>
出也府之利出乎天而修之在乎人故平成之功必資<lb/>
府事一或失脩則不能利民而又病之其勢然也運河<lb/>
之利固國計所賴而朝貢商旅皆必由之所繫甚大一<lb/>
壊於洪濤再壊於霖雨其為患甚劇不二載間變波濤<lb/>
為平地化嗟怨為歡欣昔之所難今甚易然亦獨何哉<lb/>
聖天子致和達順之功中外臣竭慮宣力之效天道應<lb/>
祥而地靈効軄有不期而合者也然捍患固難保功尤<lb/>
難繼是以後脩壊補敝之責則有司存今官有特置責<lb/>
<pb n="KR4e0116_WYG_002-45b"/>
有專任方汲汲為乆逺計前日之功亦可以勿壊矣臣<lb/>
故叙事紀日俾刻金石如宋靈平埽故事用復朝命且<lb/>
儆於有職者系之以銘銘曰河出西域亘行域中土疏<lb/>
水遷廣武之東虞周世邈漢患尤數歴宋至元治法益<lb/>
鑿我明北都㑹為漕渠再決張秋四紀之餘自西徂東<lb/>
赴海如注渠流中涸南北殊路帝命在廷惟内外臣來<lb/>
諮來營以拯艱屯乃疏其源乃塞其決羣工具興百慮<lb/>
咸竭斵石於山伐木於林實土於囊載積載沈至再而<lb/>
<pb n="KR4e0116_WYG_002-46a"/>
三功乃克就故漕復通萬艦交輳奏章北上勞使南行<lb/>
天子有命錫之嘉名坤靈効順河亦南徙水菑告平民<lb/>
乃寧止民贊且頌良臣之勲臣拜稽首天子聖神皇不<lb/>
自聖予民父母匪天惠民孰我能佑隄石巖巖川流淙<lb/>
淙惟兹安平永鎮東邦<lb/>
　　　黄陵岡水神祠記<lb/>
中國之水河最大其或潰溢為害則官亭民舍變為洪<lb/>
流及其既去則復為平陸若有神焉司之故諺謂之神<lb/>
<pb n="KR4e0116_WYG_002-46b"/>
水漢人亦言江河之決皆天事非由人力昔禹治水過<lb/>
衡山夢滄水使者授金簡玉字之書過㑹稽夢人衣𤣥<lb/>
纁告以石函之文其事不經難盡信然書云天乃錫禹<lb/>
洪範九疇易云河出圖洛出書蓋聖人之誠上通於天<lb/>
其動乎思慮發乎夢寐固若有陰相之者歟其亦有神<lb/>
為之耶歴代治河者見於史籍概可見國初河之故道<lb/>
在汴城北東至虞城達於濟入於海洪武二十四年河<lb/>
決黒洋山東南至項城入於淮自是河分為二𢎞治二<lb/>
<pb n="KR4e0116_WYG_002-47a"/>
年河決原武又決荆隆口齧黄陵岡泛張秋漕道幾壊<lb/>
於是上命都察院右副都御史華容劉大夏往治之公<lb/>
受命惟謹往來兖豫間相厥源委謂黄陵岡為張秋上<lb/>
流而營塞之孫家渡又為黄陵岡要害黄陵岡不塞張<lb/>
秋之漕道不可保孫家渡不疏則黄陵岡之功不可成<lb/>
乃檄僉河南按察司事張君鼐與㕘政朱君瑄發卒七<lb/>
千疏孫家渡時張秋復決水勢稽天上下惶惶莫知所<lb/>
出公方有事黄陵岡夜夢神人冠佩而跣明日語諸屬<lb/>
<pb n="KR4e0116_WYG_002-47b"/>
鼐曰是役其成乎水神見像其有以相我矣公曰果然<lb/>
當立廟以祀之已而上復命御馬監太監李公興平江<lb/>
伯陳公銳往共蒞事分地而治興治張秋銳治黄陵岡<lb/>
大夏治孫家渡檄鼐與都指揮僉事劉勝治荆隆口俱<lb/>
以八年正月十一日始事上奮下勵至二十一日諸口<lb/>
俱合河復故道漕運無虞上下晏然於是諸臣加禄進<lb/>
秩有差乃詔建昭應龍神廟於黄陵岡令有司嵗時致<lb/>
祭而鼐謂水神先事見像功用克成復以餘材建祠若<lb/>
<pb n="KR4e0116_WYG_002-48a"/>
干楹肖像以祀以答神庥以卒公志經始八年七月至<lb/>
九年三月落成河平之後某既承詔為文於安平鎮及<lb/>
是鼐等復來請記夫天人之際亦逺矣然其感應之機<lb/>
捷於影響故大而體信達順小而聚精㑹神此有所感<lb/>
彼有所應非偶然也天之生水所以利民神也者所以<lb/>
妙其用也神能利民民必有以報之往復酬酢亦有通<lb/>
融而不間者然則祈福祝釐固人情所不能免而禦灾<lb/>
捍患之祝亦豈獨於人焉施之哉國家以民心為心則<lb/>
<pb n="KR4e0116_WYG_002-48b"/>
以神禮報神民之所歸即神之所在其理相為流通而<lb/>
其事未始不相須也治河之役凢以為民而已河平則<lb/>
民安民安則國治自是民當報乎神其必永永以脩祀<lb/>
事神亦終惠乎民其必永永以保攸居兹廟之祀宜與<lb/>
安平顯惠廟者相望於河上垂百世而無窮也是用記<lb/>
其成俾來者勿廢云劉公今為户部左侍郎鼐亦遷按<lb/>
察副使矣<lb/>
　　　重修龍神廟記<lb/>
<pb n="KR4e0116_WYG_002-49a"/>
兖州府新作堽城閘閘之上古有龍神祠至是并新之<lb/>
以嚴祀事以厭水患粤自前元疏河渠引清濟汶泗立<lb/>
閘節水以通燕薊江淮舟楫萬里我太宗文皇帝改都<lb/>
於燕天下朝貢之往來漕運之絡繹濟寜之地為尤要<lb/>
焉故凢河渠壩閘之政令歴世謹之且謂河道非自然<lb/>
長流而濟南兖東諸泉上源以時濬導嚴立閘堰常輟<lb/>
朝臣以蒞之成化五年吾義興張君盛以都水主事往<lb/>
治其事巡行周視得舊堰二一曰堽城一曰金口金口<lb/>
<pb n="KR4e0116_WYG_002-49b"/>
在兖城東五里約泗水西流至濟堽城在兖城之北八<lb/>
十里分汶水入西南亦㑹於濟二堰與閘其創已乆然<lb/>
金口土築不時潰溢役費嵗以萬計吏縁為奸民用滋<lb/>
害堽城雖石堰嵗乆弗治沙土冒其上弊與金口等而<lb/>
水利且日縮矣張君因曰與其屢費而病曷若暫勞而<lb/>
乆佚以金口舊堰在沂泗合流之南其地窪不可為議<lb/>
將徙北若干步明年遂徴工發役授規屬吏木石麻鐡<lb/>
灰粟之類便宜調度不以煩民甃石為閘以防衝決并<lb/>
<pb n="KR4e0116_WYG_002-50a"/>
疏沂河以就之惟堽城沙深河濶未易即工又屬嵗祲<lb/>
姑有待而張君秩滿還朝矣後僉都御史陵陽牟公巡<lb/>
撫山東見金口之績而嘉嘆之及見堽城堰則曰此獨<lb/>
不可脩耶所少者張水部耳言上奏薦因得張君再至<lb/>
民乃欣然趨赴堽城不逾年而堰成復置閘以殺水勢<lb/>
前後三載而大功告成歴年勞費厲民者一旦失去朝<lb/>
廷河渠之利永有攸賴張君之績偉矣哉夫廟祀龍神<lb/>
固為堰閘而設故廟記於堰閘特詳焉後人嗣而葺之<lb/>
<pb n="KR4e0116_WYG_002-50b"/>
張君之澤垂之不朽而龍神之祀亦與享而無窮矣是<lb/>
役也恊心贊成者知府錢源董其事者同知徐福分理<lb/>
則閘官梁洪也張君字克謙庚辰進士自主事陞員外<lb/>
郎今官山東布政使司左㕘議<lb/>
　　　重修漢夀亭侯闗公祠記<lb/>
去國門三十里入西山其地曰金山口諸妃殯葬地所<lb/>
在其旁舊有廟以祀漢夀亭侯闗公者嵗乆就圯莫為<lb/>
修葺𢎞治五年某官某奉命治安妃之墳工既畢入奏<lb/>
<pb n="KR4e0116_WYG_002-51a"/>
於廷請以羨材從役事乃移某官某理之撤殿瓦易梁<lb/>
木朱碧交煥髹堊競彩其中則塑像繪貌聳為巨觀又<lb/>
越三嵗矣頃者某官某奉命舉祀事見其礱石已具而<lb/>
未有文具其顛末請予記予惟天地二氣流行無所不<lb/>
有故英靈所寓明則為人幽則為鬼神隨事體物有昭<lb/>
然不可誣者侯從昭烈帝仗義兵復漢室折衝勍敵固<lb/>
已雄蓋天下矣及失天時違地利非人力所能强者則<lb/>
其忠義之所憤激剛大之所充塞此心此氣雖死猶生<lb/>
<pb n="KR4e0116_WYG_002-51b"/>
宜其極六合而無間歴百世而彌光兒童婦女之所必<lb/>
知而道流釋徒之所依藉以為重者也侯之生曷嘗徼<lb/>
求而預計之哉世之稱侯之神者吉㓙禍福類多符驗<lb/>
入其廟廷覩其像貌必為之心惕神動洋洋如在其左<lb/>
右蓋其所謂忠義而剛大者有以激之亦非有所强而<lb/>
致也彼附曹黨馬之輩如沙蟲鬼魅澌盡而無餘者亦<lb/>
惡足道哉孔子不語神子思所引乃贊其徳之盛中古<lb/>
毁淫祠而季札子胥之廟尚得不廢以侯之靈隨所在<lb/>
<pb n="KR4e0116_WYG_002-52a"/>
而祀之豈徒然哉今天下之大未暇論都邑内外廟侯<lb/>
者何啻千百是役也殆所謂有其舉之莫敢廢者因録<lb/>
其脩建之由俾後之人知是廟也有天子之命在焉其<lb/>
視窮鄉下社野夫賤吏之所建置亦異矣是為記<lb/>
　　　宜興東闗廣濟橋記<lb/>
始吾聞台之太平有賢令曰袁君廉平公恕綽有惠政<lb/>
以憂制去百姓争泣留之嘗歎曰使吾宜興得袁君者<lb/>
為令縣必治矣乎後三嵗縣以闕令告而君起復居京<lb/>
<pb n="KR4e0116_WYG_002-52b"/>
師適政選吾縣復嘆曰袁君嘗所欲得者今幸得之縣<lb/>
其治矣乎君既拜命至則首革一二弊事民有不率教<lb/>
者更痛懲之縣中肅然已而循衆情立良法日夜切切<lb/>
求所以保護其民惟恐一毫傷之不數月民皆晏然而<lb/>
縣果治予然後益信君之賢而向之所聞者不妄也君<lb/>
才具甚優凡所設施不動聲色政事之暇至工役之當<lb/>
興者亦力為之不辭蓋縣東闗舊有橋名廣濟嵗乆傾<lb/>
圮過者病之前令率因循嵗月不以為意君獨謂是橋<lb/>
<pb n="KR4e0116_WYG_002-53a"/>
人出入必由不修將益壊壊則費益多而功益難成其<lb/>
為民病益甚吾既有百里之寄事茍有利於民者當身<lb/>
任其勞不可重為後人累也則以諭民民聞之相與欣<lb/>
然趨事以成化二十年某月某日興工是年某月某日<lb/>
工訖他日縣父老具其事來求予為記大畧謂君之利<lb/>
吾民者不能悉書特欲託此一事俾子孫不忘君之嘉<lb/>
惠耳予素信君之賢者及聞是益為吾人喜執筆以記<lb/>
其成其何敢辭惟昔子産之治鄭也孔子稱其有君子<lb/>
<pb n="KR4e0116_WYG_002-53b"/>
之道四而孟子譏其以乘輿濟人為惠而不知為政夫<lb/>
子産有君子之道四可謂賢矣孟子所以譏之者是責<lb/>
備賢者之意也即此而觀亦可以見一徒杠輿梁之未<lb/>
成猶足以為賢者之累則治民者未可以小而忽之蓋<lb/>
亦為政者一事也夫謂之為政者務大體而不行乎姑<lb/>
息懐永圖而不惜乎謗議所謂勞而不怨者也惟其不<lb/>
怨此其為利也乆而一時之惠不足言者君既能之其<lb/>
知所以為政者乎然君不獨為此又嘗病民西溪之險<lb/>
<pb n="KR4e0116_WYG_002-54a"/>
因其南有古渠浚而通之者凡三十餘里民始得避其<lb/>
險其為利尤不可計此亦工役之可書而皆為政者之<lb/>
事故并載之君名道字徳純吉水人登成化八年進士<lb/>
第其再為縣於此仍嵗大熟民益愛之故君得乘其時<lb/>
以成其事而部使與郡守尤察其無私凡欲有為輒從<lb/>
其請故君又得信於民以行其志更二嵗政績卓然為<lb/>
江南諸縣最吏部方奏請召還將有不次之擢矣<lb/>
　　　新建祠堂記<lb/>
<pb n="KR4e0116_WYG_002-54b"/>
維我徐氏為宜興望族自唐宋以來代有顯者入元隱<lb/>
處田里而種徳益深至國朝先祖瓊州府君始復出仕<lb/>
而為循吏徳政所被斯民戴之先考漁隱府君以冢子<lb/>
承家克拓故業乃定居洑溪之上生溥兄弟四人幸藉<lb/>
遺休獲登甲科列職禁近夙夜兢兢惟以辱先訓不能<lb/>
繼先志為懼蓋先考長厚好義為鄉邦推重且天性孝<lb/>
謹於奉先之禮惟恐弗至嘗曰祠堂之制朱子家禮之<lb/>
所首載者也吾家於是顧獨未稱因即所居門外擇地<lb/>
<pb n="KR4e0116_WYG_002-55a"/>
以建後以其地阻於池水嵗時祀事弗便且於禮制不<lb/>
合也始更擇地當正寢之東爽塏深廣於祠堂為宜某<lb/>
歸省將上京師乃以其事託弟濟輩功未及興不幸先<lb/>
考見背勉襄大事因循不果所以不能繼志為懼益深<lb/>
比嵗節縮禄俸所入命次子元相特任其事以𢎞治三<lb/>
年七月十日興工木石精良不計財用是為堂三間後<lb/>
復為屋三間兩廡十間固以重門繚以周垣其規制乃<lb/>
先考之所講畫而求合於家禮者也明年十月十二日<lb/>
<pb n="KR4e0116_WYG_002-55b"/>
工完乃卜吉辰命長子元楷安奉四代考妣神主於中<lb/>
某忝以尚書秩滿仰荷聖天子錫誥加贈先祖先考並<lb/>
資正大夫禮部尚書兼文淵閣大學士妣並贈夫人恩<lb/>
光所臨堂宇増煥祀事載奉神靈安焉庶幾先志於是<lb/>
乎繼而私心亦是乎遂矣初欲搆祠池上謂得魚利可<lb/>
當祭田某慮不乆逺也惟先考舊畫神安鄉小旻圩常<lb/>
稔田二百一十二畝以資給某者今幸禄俸且厚不敢<lb/>
自私凡牲醴庶品悉於是乎給或嵗入有餘兼為修治<lb/>
<pb n="KR4e0116_WYG_002-56a"/>
祠堂之費焉爰直叙其事刻石祠下俾後子孫世守之<lb/>
勿替功完明年二月二日記<lb/>
　　　重修碧霞靈應宫記<lb/>
𢎞治八年春正月巡撫山東都察院右僉都御史熊公<lb/>
冲言泰山絶頂舊有碧霞靈應宫祀天仙玉女之神封<lb/>
為碧霞元君者燬於火宜治事下户部㑹議謂泰山泰<lb/>
嶽有生物功凢祠闗祀典者不宜不飭且神以靈故四<lb/>
方走士女操金帛為祈禱者嵗所積甚夥宜令按察憲<lb/>
<pb n="KR4e0116_WYG_002-56b"/>
臣籍之以為工費詔可乃以屬僉事陳君寛領其籍籍<lb/>
既告足又有内帑錫銀若干兩謀於鎮守太監李公全<lb/>
巡按御史曹君鳯以屬副使廖君中司出納焉工役既<lb/>
集卜日治事凡為正祠五間為左右配享之祠各三為<lb/>
從神之祠各一為鐘鼓之樓者亦如之為亭於聖水之<lb/>
祠一為道院二區其為間十有七其西加二為官使之<lb/>
㕔九蓄牲之房加一為門之間三綽楔二其為廟之貌<lb/>
搏埴采繪袍笏簮佩之服皆備棟宇翬題木石瓴甓金<lb/>
<pb n="KR4e0116_WYG_002-57a"/>
璧丹堊之物無弗具者合為間八十九凡用銀以兩計<lb/>
者七千三百有竒役夫若干而成熊公乃致書京師請<lb/>
予記予聞泰山之勝稔矣顧職在朝署無使命欲一登<lb/>
而不可得嘗觀泰安州志備載其形勝祠宇知有所謂<lb/>
碧霞者故閣老劉文安公之記在焉其為辭固竒偉巉<lb/>
聳與兹山兹景並勝使人讀之真若望榑桑窮日觀飄<lb/>
颻於剛風倒景之外也若自有天地即有山川竒秀所<lb/>
結靈神所聚邦君之所得祀擴而求之宜亦有不可無<lb/>
<pb n="KR4e0116_WYG_002-57b"/>
者矧國家秩祀之所載所以萃人心而延景命於此有<lb/>
資焉是其興廢起敝以貽不墜抑豈非有司者之事哉<lb/>
熊公政令明達凡所得為無弗自盡觀於此其他可知<lb/>
已獨予齒髮向暮方倦筆札不能為竒麗可喜之辭以<lb/>
著偉蹟昭靈貺姑識其事俾刻之祠下庶來者有考於<lb/>
斯云記既成系之以詩曰岱宗之巔巋一宫兮金碧絢<lb/>
出髙巃嵸兮承乾據坤秀氣鍾兮神明碧霞誰所封兮<lb/>
雲冠霧裳廟貌隆兮月星光彩氷雪容兮人世杳絶嗟<lb/>
<pb n="KR4e0116_WYG_002-58a"/>
難逢兮春粢秋盛祀典崇兮有其舉之義則通兮門集<lb/>
五驂隨兩驄兮小大執事靡弗共兮國家明昌年穀豐<lb/>
兮五嶽效職兹其東兮刻石紀事垂無窮兮<lb/>
　　　奎章録記<lb/>
嘗讀周書至立政有曰常伯常任凖人綴衣虎賁竊嘆<lb/>
當時人君於内外之臣無不慎擇其人以用之也蓋常<lb/>
伯常任凖人所以掌乎外之事其職也重綴衣虎賁所<lb/>
以掌乎内之事其職也親夫惟内外皆得其人此成周<lb/>
<pb n="KR4e0116_WYG_002-58b"/>
之治所以盛也國朝之制設部院以分理天下之事若<lb/>
夫上所服食器用之類則設監局而以中貴人掌之然<lb/>
至於事之大者如禮文軍旅工役刑獄亦皆得以預焉<lb/>
列聖相傳用人惟慎故百二十年以來内外之事皆得<lb/>
其序而一人端拱於上世道之盛追及乎成周而無媿<lb/>
也内官監太監黄公嘗輯所受御敕十有九道題曰奎<lb/>
章録間以示某蓋公為人清勤忠謹練達老成故自先<lb/>
朝輒見委任今上益加寵眷而公愈自謙抑不敢怠遑<lb/>
<pb n="KR4e0116_WYG_002-59a"/>
功名富貴用能保之夫職之親者情易䙝自成周而後<lb/>
人君有可議者矣伏觀是編綸音所載昭然如日月赫<lb/>
然如雷霆非國之大事不以屬公所謂大哉王言者也<lb/>
然則是編豈獨見公能當乎委任之重而列聖之徳亦<lb/>
畧可以窺見矣<lb/>
　　　記諭祭制文碑陰<lb/>
臣某不肖幼服先臣之訓繆叨科第入翰林備員史官<lb/>
恭惟英宗皇帝光復寳祚遂命執經以事今上皇帝於<lb/>
<pb n="KR4e0116_WYG_002-59b"/>
東宫黽勉供職夙夜罔懈所愧爝火不足益日月之明<lb/>
涓埃不足禆海嶽之大仰勞軫念恩寵疊頒蓋自編修以<lb/>
至庶子而膺封命榮及先臣及今先夫人之卒又䝉賁以<lb/>
祭禮視先臣加營葬焉於乎先臣積徳累善敷遺後人<lb/>
致小子獲以經術顯名朝廷朝廷不遺寸善推録本原<lb/>
致先臣被寵榮有増無已皇上之恩天地之恩也臣愚<lb/>
雖百其身何能為報謹以前後諭祭制文勒諸墓道俾<lb/>
子子孫孫載拜而欽誦之有以仰見朝廷假寵臣下之<lb/>
<pb n="KR4e0116_WYG_002-60a"/>
大恩且知先臣迓承之者有由然也其豈不思處而家<lb/>
居供賦役以給公上出而仕宦盡職業以事朝廷以圖<lb/>
報稱聖恩於萬一者乎不然既非前人所為望於後嗣<lb/>
人子之分顧當爾耶用敢拜手稽首識諸碑隂凡我徐<lb/>
氏世世子孫永永無忘哉<lb/>
　　　重修福源寺記<lb/>
吾宜興東南四里曰清泉鄉有山曰瑞雲山麓有寺曰<lb/>
福源寺之建已乆其額則宋景定間請於朝者也歴元<lb/>
<pb n="KR4e0116_WYG_002-60b"/>
至國朝蕪廢且乆在景泰間先太子太傅漁隱府君愛<lb/>
其山水清勝作生壙於兹工既告畢念家居稍逺而兹<lb/>
寺相距甚邇思有以屬焉乃市材召工重修之凡殿宇<lb/>
門廡合數十楹煥然一新蓋自有兹寺以來二百餘年<lb/>
而復興延僧明琛者來主寺事因為守視塋域如近代<lb/>
大臣香火祠之制而焚修誦祝之事不與焉琛復募施<lb/>
集力續有建置以廣其宇之所未修於是寺之規制視<lb/>
昔為勝越四十餘年未有記其事者今年春亦念年且<lb/>
<pb n="KR4e0116_WYG_002-61a"/>
老思藉為不朽計特上京師以請於予予曰噫此先太<lb/>
傅之意也其何敢忘夫子孫之於祖考祠於家而墓於<lb/>
郊時有祀嵗有奠所以事死如生事亡如存者其常也<lb/>
其或有勢之不逮力之所不加茍可以假借而寄託者<lb/>
無所不用其極孝子慈孫蓋亦有不得已焉故僧寺道<lb/>
觀之於人家墳墓往往有守望呵護之力雖古之所無<lb/>
而近代有行之者如李贊皇之祀於甘露王金陵之祀<lb/>
於鍾山皆是也佛之教離家去俗若無意於親親之道<lb/>
<pb n="KR4e0116_WYG_002-61b"/>
然以兼愛為宗其為愛雖無差等而施則由親始其良<lb/>
心固在也惟其有是心則必能體人之心而為之盡其<lb/>
孝思此實所以兼愛者亦其教之本然而非可以强之<lb/>
能也惟先太傅以純厚之徳清雅之操弗試於世乃徒<lb/>
以所藴蓄所培埴者施於家溉於鄉以蔭於子若孫鄉<lb/>
之人被惠而飲徳者至於今皆思之不能忘况吾為子<lb/>
孫者哉是兆域所在體魄所寄固愛存慤著之地也又<lb/>
况褒封贈䘏金書石刻之所載聖天子之典章恩命所<lb/>
<pb n="KR4e0116_WYG_002-62a"/>
在焉時祀嵗奠之外亦安可不朝夕而守䕶之哉顧䝉<lb/>
先訓幸獲承朝廷重託不及顧其私公退之餘亦惟南<lb/>
望興悲而已繼自今主其寺者尚體人心守視惟謹俾<lb/>
樵牧不侵體魄安妥歴百千年如一日則不惟少慰吾<lb/>
之孝思而於先太傅疇昔之意亦可以無負矣若種福<lb/>
田以資冥利如世俗之所託於彼者則非先太傅之心<lb/>
又豈予之事吾親者哉故此為記<lb/>
　　　何氏家廟記<lb/>
<pb n="KR4e0116_WYG_002-62b"/>
古之祭其先者庶人祭於寢士大夫祭於廟至朱子家<lb/>
禮首言君子將營宫室先立祠堂於正寢之東其曰祠<lb/>
堂者通庶人士大夫而言也然世之士大夫為宫室者<lb/>
比比而是至於奉先之制茍簡特甚殊非報本追逺之<lb/>
意又何恠乎庶人之無禄者哉故吾於何氏家廟之建<lb/>
深有感於中而取之也何氏為廣州順徳名族世居邑<lb/>
之黎村西岸隱於耕稼乆晦而顯是生司禮太監公公<lb/>
早自鄉里選入内庭忠勤恭謹受知先朝乃䝉簡拔以<lb/>
<pb n="KR4e0116_WYG_002-63a"/>
遺今上皇帝之用委任既專乆而益篤公嘗自念今日<lb/>
所以被兹寵榮者皆先世積徳之所致也彼豺獺猶知<lb/>
報本况貴為人又况貴為天子之近臣乎乃擇𢎞治四<lb/>
年冬十一月之吉建家廟於順徳之故第為堂三間嚴<lb/>
以中門繚以周垣祭器所用亦無不備俾弟姪嵗時祭<lb/>
享如禮廟成公謂宜有記而特請於予予嘉公之好禮<lb/>
不能辭也蓋人既没而葬則為主奉之乃神靈之所依<lb/>
也主之所奉必有其處則祠堂者又神主之所依也故古<lb/>
<pb n="KR4e0116_WYG_002-63b"/>
者不重墓祭而祭必於廟今公身居京師豈不能建家<lb/>
廟於此則以先世神靈不在於此而在於彼故耳且古<lb/>
者子孫於祭有故則使人代之公既身侍内庭不得親<lb/>
蒞其事然其心惓惓焉未嘗一日忘乎先世也則凡為<lb/>
公弟姪以代公祭者其尚竭其誠敬以將公之孝思殆<lb/>
見祖考來格降福穰穰何氏子孫豈不永顯於世也哉<lb/>
　　手簡<lb/>
　　　覆李都憲<lb/>
<pb n="KR4e0116_WYG_002-64a"/>
某覆都憲李親家閣下别乆無任馳情逺惟公暇體履<lb/>
佳勝為慰往者被召駐節京畿且有遷秩之榮區區不<lb/>
勝欣忭未幾改理漕運此尤見倚毘之重執事才徳老<lb/>
成負荷匪艱然士大夫不能無厚望於執事也所以然<lb/>
者蓋國家財賦仰給東南數郡邇年以來年時亢旱河<lb/>
道淺澁軍民上下困於輸轉其勞苦不可勝言今嵗恐<lb/>
亦無異往昔但執事當此按臨之初凡百設施必有大<lb/>
過人者利敝興革有以見之區區忝在年末為榮多矣<lb/>
<pb n="KR4e0116_WYG_002-64b"/>
兹便輒此申意<lb/>
　　　簡葉年兄都憲<lb/>
某再拜奉簡都憲葉年兄執事别乆如企仰何昨於遞<lb/>
中辱寄聲已領盛意即辰淑暑逺惟撫治之暇神相多<lb/>
福為慰每念執事自簡命以來值此歉嵗長才逺畧所<lb/>
以上紓吾君之憂下慰吾民之望者蓋不少矣近聞太<lb/>
原地方皆得雨二麥頗収秋成亦可望此殊可喜獨平<lb/>
陽一方之民未得少甦凡可以寛恤賑貸之者又不能<lb/>
<pb n="KR4e0116_WYG_002-65a"/>
無望於執事之擘畫也軍職納粟一事已得如所請此<lb/>
法一行上下亦頗得濟此間五六月來連得雨人情頗<lb/>
安但數日暑氣甚酷與南方無異此外不能一一詳也<lb/>
便端專此達意草畧希照察不宣<lb/>
　　　再簡葉都憲<lb/>
某再拜都憲葉年兄大人比䝉遣祀山右得與吾兄相<lb/>
叙兩旬臨别後承逺餞同年之情藹如也還朝來亟欲<lb/>
修謝奈賤體疾作因循至今怠慢之罪無以逃矣張千<lb/>
<pb n="KR4e0116_WYG_002-65b"/>
户來恭審公暇體履康勝為慰但當此歉嵗公私匱乏<lb/>
凡百未免有勞尊神爾救荒一事自古為難以今言之<lb/>
尤有難者蓋國家承平日乆事多緩弛况郡邑素無儲<lb/>
積何以賑施若非吾兄籌畫之良撫綏之善又將有不<lb/>
可言者矣<lb/>
　　　又<lb/>
辱頒手教備審體况多適殊以為慰昨大同命下之日<lb/>
士大夫咸以朝廷簡任得人為賀傳者乃謂執事似有<lb/>
<pb n="KR4e0116_WYG_002-66a"/>
不豫色然者此僕所未喻也蓋西北最為重鎮國家承<lb/>
平日乆留意邊事非得練達老成之人如執事曷克當<lb/>
此重寄然古之人功成則思退寵極則懐憂執事無乃<lb/>
有見於此乎都下凡百如昨但春夏以來雨澤少降南<lb/>
畿荒歉尤甚疫氣盛行北來人無不沾疾此亦時事可<lb/>
嘅之一端也令嗣在此多慢侍間幸為道意使還草草<lb/>
布此尚希照察不宣<lb/>
　　　簡王都憲<lb/>
<pb n="KR4e0116_WYG_002-66b"/>
某再拜奉簡都憲王大人執事邇喜榮膺簡命撫治一<lb/>
方展布長才邊徼多慶竊想事之有益於兵民者次第<lb/>
舉行輒有表揚忠節可為世道勸者一事專此奉聞蓋<lb/>
雲南為省在國朝入版圖最後百餘年來數郡之人安<lb/>
居樂業不識兵革是惟守臣保障之功然所以至此者<lb/>
其初亦甚難也故當元運既終其遺孽梁王自恃險逺<lb/>
尚據其地髙皇帝不欲勞兵逺征特遣翰林待制王公<lb/>
與刑部尚書呉公相繼招諭之既至並仗節以死王公<lb/>
<pb n="KR4e0116_WYG_002-67a"/>
為彼拘留頗乆死後又得翰林諸賢作為文章以暴白<lb/>
之故其事遂傳於世正統間竟䝉朝廷贈謚近又得守<lb/>
臣奏請建廟秩祀忠節之名皦然不泯獨呉公之死其<lb/>
名特傳於鄉里而已公有子黻亦嘗䝉恩補國子生後<lb/>
知交趾某縣比交趾陷亦没用是子孫㣲弱不能建白<lb/>
於朝今執事秉忠義之心持風憲之節即當請命於朝<lb/>
與王待制並食兹土移檄故鄉録用子孫表揚忠節激<lb/>
勵後人則死節之臣目可瞑而名可乆矣執事謂之何<lb/>
<pb n="KR4e0116_WYG_002-67b"/>
如耶人便謹此馳上萬乞留心於此勿以區區之言為<lb/>
無補而視為虚文也惟執事其信之某日具<lb/>
　　　簡閔都憲<lb/>
某頓首奉都憲閔大人舊契執事濶别豈勝馳系冬序<lb/>
始寒不審尊候動止何似竊惟執事才徳兼茂乆厭士<lb/>
論兹者榮膺簡命進秩中臺凡在有識無不慶忭而况<lb/>
僕忝舊契之末者乎第以巡撫之初適當雨水之患此<lb/>
正君子憂國之時凡百未免少勞神用然處置得宜公<lb/>
<pb n="KR4e0116_WYG_002-68a"/>
私俱濟則所利溥矣諒不以為煩也僕勉强碌碌無足<lb/>
為道畿内數郡今嵗頗稔蘇常一帶六月以後少雨皆<lb/>
减所収貴鄉不知何如河陜之間亦皆淺薄然民之凋<lb/>
瘁極矣殆未知何道可以甦復之也可嘅可嘅兹便輒<lb/>
此布申良晤未卜惟冀順時珍攝以副倚荷不宣<lb/>
　　　復李應禎兄二柬<lb/>
某頓首復應禎契兄先生執事承惠軸文詞翰俱美但<lb/>
稱許過情令人益増慚悚頃間王用清乃弟至得所惠<lb/>
<pb n="KR4e0116_WYG_002-68b"/>
書知令兄榮擢貴眷清寜不勝喜慰承喻欲就郡校一<lb/>
事吾兄豈未之思耶比年各處風俗日偷生徒之隆師<lb/>
好禮者少寮寀之重利輕義者多賢明提調難逢倨傲上<lb/>
司率是或地臨邊鄙則盜賊出没不常而終身兢惕於<lb/>
干戈戰陳之下或路當衝要則往來迎送不息而終日<lb/>
奔走於車塵馬足之間設若遭此回視中書之清秩無<lb/>
異神仙文華之直廬真在天上矣雖悔何益哉吾兄識<lb/>
見髙明固不待僕之喋喋然平日䝉知愛之深有鄙見<lb/>
<pb n="KR4e0116_WYG_002-69a"/>
不敢不告也惟采納之甚幸僕自夏初抵家迄今已踰<lb/>
三月終日為人事勞攘殊無清思所幸者老親康健朝<lb/>
夕得供菽水為樂北上之期欲在來春第親年老邁難<lb/>
遽離膝下也克明囘布此奉謝并道區區秋凉萬為斯<lb/>
文愛重不宣<lb/>
别踰一載馳仰無間特以冗懶乆疎裁問非敢忘情也<lb/>
每從原愽玉汝處敬詢動履頗得其詳且聞貴恙平復<lb/>
無任欣慰更望倍加調攝怡心神於老境耳冗中草草<lb/>
<pb n="KR4e0116_WYG_002-69b"/>
布此惟恕亮不宣<lb/>
　　　與仲學弟<lb/>
某再拜仲學賢弟執事别後屢得賢弟書足見不忘舊<lb/>
好但公私叢沓不能以時作答心殊歉然令祖修墳事<lb/>
沈廷美曽有書報佀大器已領命批仰本府照例修理<lb/>
及見兒輩説未得如意豈年嵗饑荒有司不能奉行耶<lb/>
賢弟孝心已至遭時之不偶耳付之無可奈何貞伯先<lb/>
生不意遽至大故親舊凋零良可傷悼臘底文宗儒書<lb/>
<pb n="KR4e0116_WYG_002-70a"/>
來報我始知之且云乃婿不才盡將貞伯平日所蓄書<lb/>
畫之類盜去賭博吾家蘇長公祥止畫二巻亦在數中<lb/>
已託宗儒為我取贖不知畢竟何如前嵗二舍弟乃話<lb/>
及吾二人早年曽議置義田以賙宗族後因兄弟分居<lb/>
不果區區因念今日幸做大官俸禄比前頗増乃議將<lb/>
先公割與區區供給田二百畝并湊得銀四百兩與舍<lb/>
弟商販覔得少息將來置買田地二三百畝共作義田<lb/>
不意舍弟物故前銀亦無下落以致此事乆不能成昨<lb/>
<pb n="KR4e0116_WYG_002-70b"/>
三兒來另作區處委他經理冀可以終其事且寒族自<lb/>
來甚大如梅林唐頭屯田長岡諸宅皆出一本先祖存<lb/>
日俱已往來後至子孫蕃衍日漸疏逺竟莫知所從來<lb/>
况舊日家譜先祖攜往瓊州遺失無存今欲重加脩續<lb/>
必得人徧請諸族訪求遺事奈諸子弟中竟無一可委<lb/>
者反復思之惟賢弟周詳慎宻深知吾意足優為之書<lb/>
至煩假數日之暇幸幸<lb/>
　　　與三弟置義田手帖<lb/>
<pb n="KR4e0116_WYG_002-71a"/>
前嵗二弟上京特為置義田一事其意既成不意彼至<lb/>
家遘疾竟賫志以没今汝重念此事出於先尚書府君<lb/>
及諸兄之意冒暑逺來復申前議終欲成此美事足見<lb/>
汝孝義之行吾心甚悅其田初定八百畝已於小旻圩<lb/>
等處撥下五百餘畝後當再置二百餘畝以足其數汝<lb/>
歸且與吾三兒元相行之先取佃户舊帖俱改作義字<lb/>
號以免後日移動之弊其租除完官外暫將祠堂前宰<lb/>
牲房三二間収貯其給散族人以備荒歉之嵗者再當<lb/>
<pb n="KR4e0116_WYG_002-71b"/>
斟酌多寡與汝行之此事乃宋范文正公之所嘗行吾<lb/>
徳不及古人本不敢依倣但先志不可墜而同族所當<lb/>
䘏姑盡吾力之所能而已子孫敢有愚頑沮壊其事者<lb/>
當以不孝論他日必須申達官府嚴加禁約庶可行之<lb/>
乆逺也因書此遺汝并三兒知之汝宜謹守勿誤𢎞治<lb/>
六年閠五月十五日<lb/>
　　　簡沈豫軒親契<lb/>
盛价來得手書知即日已臨治屬兼審起居之詳甚慰<lb/>
<pb n="KR4e0116_WYG_002-72a"/>
馳企執事長才偉器敭歴中外聲望表然士論中皆謂<lb/>
進用之晩不獨區區親愛者然也鄖陽之擢殆為大拜<lb/>
階梯耳豈足以盡執事哉來書所喻若乃不能勝者謙<lb/>
光之徳殊非常情可及起敬起敬鄖界四省之間自古<lb/>
所謂重鎮比之他處巡撫區畫調度其難加倍非老成<lb/>
練達者鮮克有濟今茲之行於執事為少屈然一方赤<lb/>
子受福多矣知已所託書已一一致之凡有建白施行<lb/>
宜必見信如某者愛助之心固其素也何勞喻及耶某<lb/>
<pb n="KR4e0116_WYG_002-72b"/>
近以八月九日䝉進少傅且給三代誥命恩典優渥深<lb/>
恐弗堪惟諸賢有以輔翼我者庶稱徳意耳小兒輩九<lb/>
月中旬抵京數日後即南還小孫亦隨去矣顧年少未<lb/>
知力學方切老懐逺承垂問足感盛情因附及之冬寒<lb/>
千萬自愛不具<lb/>
　　　簡呉貳守<lb/>
某簡奉貳守呉大人執事乆不奉問如企仰何兒輩來<lb/>
備審經夏來體况多適且言使車每過敝邑必一至寒<lb/>
<pb n="KR4e0116_WYG_002-73a"/>
家兩兒均辱教愛至於牌坊一事賛助之力尤多自非<lb/>
篤念斯文之情曷克如斯慰感慰感都下凡百如昨但<lb/>
闗中河東荒歉殊甚猶幸東南數郡比嵗豐稔軍國所<lb/>
需賴以此爾大抵從古至今嵗之豐㐫固自有數然亦<lb/>
未必不由人為有以感召之也此後尤乞戒飭鄉人務<lb/>
從儉約不為暴殄侈靡之行使嵗嵗享此粒食之利何<lb/>
樂如之此亦執事素所留念者也兹中書小兒回家專<lb/>
此申謝并以為告外進士登科錄一册奉資閒覽鑒納<lb/>
<pb n="KR4e0116_WYG_002-73b"/>
不備<lb/>
　　　復彭都憲<lb/>
某再拜奉復都憲彭大人執事某竊於中朝士大夫間<lb/>
知盛名乆矣不得一接髙論為歉比公差人至辱不棄<lb/>
惠及手教愧悚何可以言惟執事才操超卓可希古人<lb/>
中臺峻擢士論允愜第南畿列郡錢糓浩穰調度之勞<lb/>
食不遑暇方今以此奉累而執事顧切切以民困為念<lb/>
敷奏之餘過䝉詢及斟酌事理委曲詳盡此仁人君子<lb/>
<pb n="KR4e0116_WYG_002-74a"/>
之用心也某昨從山右還始克發書甚恨遲晚於是封<lb/>
内二通即日轉致隨以所委白之然方事下户部之初<lb/>
當事者奪於羣議泥於成法已嘗沮格矣及此與之詳<lb/>
辯始悟南京俸米折銀官民兩便乃見施行此間食米<lb/>
折銀固有知其便者卒不果行也為之深嘅况俸米折<lb/>
銀石加一錢已失執事美意但吾民困憊已甚得此且<lb/>
少省其餽運之勞受惠亦不可計也某叨禄南宫雖庸<lb/>
劣不足與朝議然如四方利弊頗嘗究心而况鄉郡之<lb/>
<pb n="KR4e0116_WYG_002-74b"/>
近而稔知者承垂問及之敢不奉教此外民隱尚多可<lb/>
言諒執事咨訪已徧行之有漸便中畧此拜復不多及<lb/>
也未間惟冀順時保練為國家自重不宣<lb/>
　　　簡趙年兄都憲<lb/>
某再拜都憲趙年兄大人執事乆不奉問瞻仰殊深即<lb/>
辰秋序漸杪緬惟公暇神相多福為慰往者嵗㓙民饑<lb/>
執事内切憂思外煩擘畫數月之間公私上下賴以周<lb/>
給乃今天降時雨嵗獲有秋庶幾民困得甦而執事憂<lb/>
<pb n="KR4e0116_WYG_002-75a"/>
勤之心亦可以少安矣但聞轉輸一事尚未息肩不知<lb/>
執事何以圖之幸留意都下凡百如昨畿内諸郡頗為<lb/>
稔嵗但如湖湘閩廣之間既多大水而南畿數郡又復<lb/>
亢旱彼此有餘不足皆不得其常此固可共發一嘅也<lb/>
便中謹此申意千萬為國自重以副眷倚不宣<lb/>
　　　簡何郡守<lb/>
某再拜郡守何大人舊契執事别濶不勝懐戀昨王員<lb/>
外公差人回辱書為貺備審公暇體履甚休足慰區區<lb/>
<pb n="KR4e0116_WYG_002-75b"/>
老病日増不能有補於時每念執事為郡日乆洛人稱<lb/>
譽無間近嵗亢旱民困政務叢委勞慮倍蓰於昔當道<lb/>
諸公交相贊揚不乆當膺嚴召以致逺大之用可俟可<lb/>
俟畿内數郡今嵗有獲惟蘇常一帶秋來無雨不覺减<lb/>
収司國計者不知東南財賦所出慎重其事顧乃輕率<lb/>
建議差官糶賣餘粮且屬之新進後生大張威勢地方<lb/>
頗聞騷擾今雖已停止然恐無及矣此亦時事大可嘅<lb/>
也便中申謝并以為告未閒千萬若時自愛不具<lb/>
<pb n="KR4e0116_WYG_002-76a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4e0116_WYG_002-76b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　謙齋文録巻二<lb/>
</p>
<p>
</p>
  </div>
</body>
</text>
</TEI>