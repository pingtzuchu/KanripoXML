<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>梁谿集巻四十二</head>
    <p>
<pb n="KR4d0138_WYG_042-1a"/>
欽定四庫全書<lb/>
　梁谿集巻四十二　　　　　宋　李綱　撰<lb/>
　　表劄奏議四<lb/>
　　　上淵聖皇帝實封言事奏状<lb/>
　　　乞尊崇道君太上皇帝尊號状<lb/>
　　　論禦㓂用兵劄子<lb/>
　　上淵聖皇帝實封言事奏状<hi>宣和七年十二月二十四日淵聖皇帝受</hi>
　　　<hi>内禪公二十六日上實封言事奏状</hi>
<pb n="KR4d0138_WYG_042-1b"/>
右臣伏覩皇帝陛下誕膺天命撫臨萬邦天地神祇永<lb/>
有依歸華夏蠻貊永有承事神人交慶海㝢騰歡道君<lb/>
皇帝體道法古因天順人不貳不疑傳付大器授受之<lb/>
際燦然明白雖堯之禪舜何以加此下視漢唐無足比<lb/>
數此誠宗社之休而生靈之福也然臣竊謂陛下主鬯<lb/>
春宫兹踰十年孝友之美實形四方英偉之姿乆動羣<lb/>
聽道君皇帝眷佑一徳方兹艱難付以宗社生靈之寄<lb/>
天之所歸豈曰人力然而方今外患慿陵中國勢弱奸<lb/>
<pb n="KR4d0138_WYG_042-2a"/>
邪充斥君子道消法度綱紀蕩然無統陛下履位適當<lb/>
斯時得不上應天心下順人欲外攘四裔使中國之勢<lb/>
尊内誅姦邪使君子之道長以副道君皇帝所以付託<lb/>
陛下之意哉邇者道君皇帝下罪已詔罷不急之務蠲<lb/>
煩苛之令除掊克之法招徠忠讜之言討論捍禦之䇿<lb/>
唱於前陛下不可不和於後造於始陛下不可不續於<lb/>
終正猶堯之禪舜論共鯀兠苗之罪皆在堯時而四罪<lb/>
之誅使天下咸服必居舜日然後元凱可進法度可修<lb/>
<pb n="KR4d0138_WYG_042-2b"/>
四目可明四聰可達庻政惟和萬邦咸寧以成垂拱無<lb/>
為之治仰惟道君皇帝既已為宗社生靈之故親御翰<lb/>
墨悔前日之非播告四方不匿厥㫖矣則夫左右恩寵<lb/>
之臣造作邊事養成禍胎屢覆王師貽患宗社有如童<lb/>
貫者招權怙勢首為兵謀以佞倖之姿據師保之任有<lb/>
如王黼蔡攸者以穿窬之質挾奸雄之謀作奇技滛巧<lb/>
以蕩上心運花石竹木以歛民怨有如朱勔者豪奪民<lb/>
田掊歛財賄剥下奉上依勢作威有如李彦者恃寵眷<lb/>
<pb n="KR4d0138_WYG_042-3a"/>
之私擅威福之柄招兵自衛失禁旅之心有如髙俅者<lb/>
罪實比於四㓙誅宜行於兩觀陛下以其乆在道君皇<lb/>
帝左右之故未欲誅殛亦宜流竄逺方以正典刑而自<lb/>
即位以來今已累日寂然未聞决斷之詔羣心憂疑其<lb/>
何以仰副道君皇帝畀付之意上應天心下順人欲而<lb/>
使四方知中國之威逡巡而不敢進哉臣愚伏望陛下<lb/>
運以乾剛照以離明為宗社生靈大計斷而行之天意<lb/>
昭答人心悦服則外侮不難禦矣昔孔子為魯司㓂七<lb/>
<pb n="KR4d0138_WYG_042-3b"/>
日而誅少正卯今陛下即位累日而未行虞舜之政臣<lb/>
竊惑之至於宰相臺諫之臣亦宜罷黜慎擇其人以協<lb/>
惟新之政何則天下之事惟宰相可行而臺諫可言坐<lb/>
乎廟堂之上與天子相可否者宰相也立乎殿陛之間<lb/>
與天子争是非者臺諫也宰相得行其道臺諫得行其<lb/>
言一失其職則為宰相者何以揆百官而撫四夷為臺<lb/>
諫者何以紏官邪而諫王惡冐寵尸禄無補國家噤黙<lb/>
不言致危宗社其罪豈淺淺哉臣竊觀道君皇帝深悼<lb/>
<pb n="KR4d0138_WYG_042-4a"/>
前失欲收天下之心而降哀痛之詔罪已之言所不忍<lb/>
聞仰讀之人為之掩泣此誠禹湯之用心也抑畏之極<lb/>
至於感疾遜位退居舊宫人主如此而宰相臺諫之臣<lb/>
偃然如故恬不為怪此何理也譬猶庸醫之療病已致<lb/>
人於危困猶且顧視財賄自為身謀不忍捨去而慮他<lb/>
人之軋已也求病之瘳豈可得哉為今之計正宜博採<lb/>
深訪求人於閒廢䟱賤之間所謂擢卒為将拔士為相<lb/>
者正今日急務也惟陛下留神幸察臣愚戇無取惟好<lb/>
<pb n="KR4d0138_WYG_042-4b"/>
讀書深考古人論議天人之際竊有所見往年任起居<lb/>
郎日因都城暴水變異至大嘗具状奏乞因侍立直前<lb/>
奏事區區之誠以謂隂氣太盛恐有盜賊跳踉兵革之<lb/>
事有其兆而未見難於顯言故欲面奏尋䝉謫降惓惓<lb/>
之忠無以自達去國七年而盜賊跳踉之患相仍如此<lb/>
乃知天人之際若合符節不可誣也請以比年以來天<lb/>
人之際及今日之事為陛下詳言之崇寧之間蚩尤之<lb/>
旗見其長半天宣和之初赤氣夜起自西北至於東南<lb/>
<pb n="KR4d0138_WYG_042-5a"/>
此皆兵象禍大而應遲今年冬日之至熒惑入南斗端<lb/>
誠殿稱賀梟鳴於廷此皆不祥之兆惟正心修徳大有<lb/>
變革乃能銷弭禍故導迎福祥昔宋景有善言三而熒<lb/>
惑為之退三舍此必至之理不可忽也陛下傳位之初<lb/>
前兩日昬翳四塞日光不明隂慘之氣無風而慄至暮<lb/>
日入赤光散溢此君道衰弱議論未决之兆也陛下即<lb/>
位之日日暈五色帯黄赤珥兩日相摩正同藝祖受命<lb/>
之應此天人協賛之符也然而御垂拱殿見羣臣之後<lb/>
<pb n="KR4d0138_WYG_042-5b"/>
䝉氣四起暴風從西北來越翼日天氣清潤日華騰輝<lb/>
明而未融方中䝉氣復作至暮乃散臣竊以法推之日<lb/>
者君象君以剛明為道君道明則日光盛而羣隂伏今<lb/>
如此者殆陛下即位之初退託謙損未揔權綱之所致<lb/>
也平時猶可如此今勢迫急戎馬㓂邊日有變故乃宗<lb/>
社安危之秋豈可平時比哉上天垂象所以警戒陛下<lb/>
者甚厚願陛下察臣前之所言宻詔親信大臣條具過<lb/>
惡之甚者明正典刑過惡之輕者量加貶謫然後下寛<lb/>
<pb n="KR4d0138_WYG_042-6a"/>
大之詔一切不問其餘以安反側則主勢强而天意得<lb/>
人心服矣推此以徃雖致極治之太平可也臣素愚直<lb/>
為衆所知方陛下聽政之初昧死上狂言惟陛下赦其<lb/>
罪而取其忠天下不勝幸甚取進止<lb/>
　　乞尊崇道君太上皇帝尊號状<lb/>
某伏覩道君皇帝斷自淵衷傳位皇帝交遜之際燦然<lb/>
明白雖堯之禪舜無以過此下視唐之諸帝夫何足言<lb/>
某竊以謂名號之稱宜極尊崇以彰盛徳伏請尊崇道<lb/>
<pb n="KR4d0138_WYG_042-6b"/>
君皇帝曰道君太上皇帝道君皇后曰道君太上皇后<lb/>
務合典禮以昭示四海而垂無窮伏乞朝廷詳酌召百<lb/>
官赴尚書省集議施行<lb/>
　　論禦㓂用兵劄子<hi>宣和七年十二月二十八日有㫖召對延和殿進呈</hi>
臣伏見金國敗盟大兵入㓂郭藥師以常勝軍叛遂陷<lb/>
燕山人馬兩項决䇿深入一項自北方入者圍安肅軍<lb/>
犯中山府以窺河北一項自西北方入者破代州犯太<lb/>
原府以揺河東兵勢廹急宗社可憂而廟堂大臣紛然<lb/>
<pb n="KR4d0138_WYG_042-7a"/>
驚擾初無禦賊先定之計所布命令皆失事機使四方<lb/>
無所適從萬民無所歸仰而陛下初即大位退託謙損<lb/>
未奮乾剛威信未立號令未行賢材未登姦邪未去其<lb/>
何以禦捍大敵保守宗社以副道君皇帝付託之意臣<lb/>
不敢逺引前古多設蔓詞以瀆天聽謹以管見具方今<lb/>
禦敵用兵之急務畫一條陳實皆至計伏望聖慈特賜親<lb/>
覽有可採者推而行之天下不勝幸甚今具畫一下項<lb/>
　一今來金國入㓂合為固守之䇿遣帥命将召募兵<lb/>
<pb n="KR4d0138_WYG_042-7b"/>
　　夫廣張聲勢聯營接壘屯駐要害之地堅壁深塹<lb/>
　　勿與争鋒待其糧竭氣衰徐議攻戰絶其餉道扼<lb/>
　　其歸路使之驚顧一皷破之如漢用周亞夫破七<lb/>
　　國之䇿前漢亞夫列傳可以為法<lb/>
　一今來金國遣使有所邀求臣雖不能知其所邀何<lb/>
　　事然以意料之不過五事欲求尊大之禮一也欲<lb/>
　　得歸明之人二也欲厚邀歳幣三也言我首敗盟<lb/>
　　約過失四也欲求割河北之地五也臣愚竊以謂<lb/>
<pb n="KR4d0138_WYG_042-8a"/>
　　金國欲求尊大之禮當屈體事之如文王之事獯<lb/>
　　鬻以紓一時之急無不可者欲求歸明之人當盡<lb/>
　　與之遣兵裹送以示大信我辭既直而可以無狼<lb/>
　　子野心之虞養濟匱財之患一舉而三䇿兼得無<lb/>
　　不可者欲厚邀歳幣當答以舊約以燕雲歸中國<lb/>
　　故歳幣所以加倍於大遼今既敗盟盡取燕雲之<lb/>
　　境豈可復增歳幣為兩朝赤子之故不敢愛惜且<lb/>
　　如舊約已為過厚至於欲求割地則祖宗境土為<lb/>
<pb n="KR4d0138_WYG_042-8b"/>
　　人子孫當固守之雖尺寸之境豈可割以遺人夫<lb/>
　　彼之貪婪無厭設使割地復有所求将何以賂之<lb/>
　　又河北燕山接境惟頼塘泊為固今悉以與之則<lb/>
　　險阻之地盡在彼何以立國當擇辨士奉使以死<lb/>
　　争之<lb/>
　一今來禦捍大敵當擇大帥三人以朝廷大臣為之<lb/>
　　一人帥大河以北屯於真定一人帥大河以南屯<lb/>
　　於濬滑一人帥河東屯於澤潞許以便宜從事不<lb/>
<pb n="KR4d0138_WYG_042-9a"/>
　　從中制所統将兵各以十萬為率據要堅守慎勿<lb/>
　　與戰使其有所顧望不敢深入設使深入絶其糧<lb/>
　　道徐議攻戰度為萬全然後舉師彼必退遁<lb/>
　一諸将統兵每将以五千人為率擇有權略武勇為<lb/>
　　士卒信服者使為之人材不足則召募武舉及第<lb/>
　　并曾立邊功之人召問方略擇相貌耆厖識見髙<lb/>
　　逺者隨材録用責以功效<lb/>
　一諸路募兵全未辨集欲乞先㑹計畿甸禁兵及選<lb/>
<pb n="KR4d0138_WYG_042-9b"/>
　　諸色廂軍可用者充及起保甲出内府錢帛召募<lb/>
　　畿甸之民刺手權充鄉遂之兵優與贍給事畢放<lb/>
　　還歸農以二十萬為率與已起發兵通為三十萬<lb/>
　　分𨽻三大帥諸路有召募到兵續次分撥及屯駐<lb/>
　　畿甸<lb/>
　一軍前糧草錢帛各選差轉運使副各一人専行管<lb/>
　　搆計置並自中都應副不得搔擾逐路人民及乞<lb/>
　　降見錢委京東西淮南兩浙轉運司髙價糴買斛<lb/>
<pb n="KR4d0138_WYG_042-10a"/>
　　㪷應粟米大麥黑豆皆可充數多方和雇計置舟<lb/>
　　船京東自五丈河西京自蔡河淮浙入星夜疾速<lb/>
　　起發應副仍每路料定數目辨集優與推賞<lb/>
　一諸路兵器並召募人管押上京赴軍器監納優與<lb/>
　　酬奨<lb/>
　一畿甸并近京州縣應官户馬許留一疋其餘并私<lb/>
　　户馬並籍定拘收優給價直分給将士<lb/>
　一並河州郡具見今守臣姓名揀擇内有疲懦癃老<lb/>
<pb n="KR4d0138_WYG_042-10b"/>
　　之人選差素有風力强幹者換易許以便冝從事<lb/>
　　在朝無其人則召自外方起於廢閒務在協力公<lb/>
　　心推選<lb/>
　一河北河東郡縣令堅壁清野人民入保使虜掠無<lb/>
　　所獲糧餉有時而窮深入之衆難以持乆<lb/>
　一㳂邊並塞諸郡按地圖相形勢使各聚兵控制要<lb/>
　　衝扼其歸路擾其餉道使有所顧望不敢深入<lb/>
　一夏戎窺伺中國已乆乘我之釁安知無跳踉之心<lb/>
<pb n="KR4d0138_WYG_042-11a"/>
　　當議備守<lb/>
　一國家四京惟西京城壁不備宻邇陵寝理宜修備<lb/>
　　以嚴拱衛之勢當詔守臣用見兵及募人修備責<lb/>
　　以近限乘此農隙可以集事此最不可緩之䇿<lb/>
　一京畿屯兵及見在禁旅宜於近郊講武訓習車駕<lb/>
　　臨幸以賞勸之勞問将帥如漢文帝勞周亞夫故<lb/>
　　事<lb/>
　一措置将帥馬如已辨集冝下親征之詔以皷士氣<lb/>
<pb n="KR4d0138_WYG_042-11b"/>
　　以慴敵心如本朝真宗親幸澶淵故事<lb/>
　一近降赦書麻制詞臣不工叙述無法全不曾該載<lb/>
　　道君皇帝以憂勤感疾遜位陛下主鬯春宫膺受<lb/>
　　天命之意道君皇帝傳位手詔行遲而赦書行速<lb/>
　　臣恐四方疑於觀聽欲乞别降手詔叙述詳備指<lb/>
　　事明白依赦書例日行五百里以解四方之疑<lb/>
　一近降哀痛手詔集四方勤王之師許令知州縣令<lb/>
　　募兵赴難竊恐天下搔動别致不虞欲乞降詔罷<lb/>
<pb n="KR4d0138_WYG_042-12a"/>
　　之起州郡見在禁兵及福建槍杖手湖南北峒丁<lb/>
　　仍仰安撫鈐轄司選差武臣管押赴闕<lb/>
　一近遣宻諭官事屬搔擾欲乞並罷有所調發只直<lb/>
　　降詔㫖委本路監司知通當職官應副施行<lb/>
　一今來探報賊兵入境祗是慿常日馬遞急脚遞鋪<lb/>
　　兵丁深慮不可慿仗探報失時欲乞逐州各置烽<lb/>
　　火卓望及差人兵别作一項作白旗子探報給降<lb/>
　　銀字牌為號優與請給<lb/>
<pb n="KR4d0138_WYG_042-12b"/>
　一東南漕運饋餉京師控引江湖道里逺渉全頼發<lb/>
　　運司措置應副宜選公忠強幹素有風績之人委<lb/>
　　以轉輸大計如唐韓滉以鎮海軍節度使兼領諸<lb/>
　　道鹽鐡轉運等使事在唐韓滉本傳可以為法<lb/>
右件所陳畫一捍禦大㓂二十事皆當今之急務宗社<lb/>
之大計伏望陛下降臣章與大臣議詳擇施行取進止<lb/>
　<lb/>
　梁谿集巻四十二<lb/>
</p>
<p>
</p>
  </div>
</body>
</text>
</TEI>