<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>梁谿集巻八十一</head>
    <p>
<pb n="KR4d0138_WYG_081-1a"/>
欽定四庫全書<lb/>
　梁谿集巻八十一　　　　　宋　李綱　撰<lb/>
　　表劄奏議四十三<lb/>
　　　論中興劄子　　　　論金人失信劄子<lb/>
　　　論㐮陽形勝劄子　　論和戰劄子<lb/>
　　　論朋黨劄子　　　　論財用劄子<lb/>
　　　論營田劄子<lb/>
　　論中興劄子<lb/>
<pb n="KR4d0138_WYG_081-1b"/>
臣竊觀自古中興之主未有不由祖宗積功累徳結於<lb/>
民心者故周宣本於文武漢光武本於高祖文景唐肅<lb/>
憲武本於神堯太宗其植根固其流波逺雖或中微一<lb/>
旦憤起則天戈所揮靡不如志興衰撥亂光復舊物非<lb/>
偶然也恭惟國家膺受天命祖功宗徳聖聖相承重熈<lb/>
累洽幾二百載深仁厚澤滲漉萬物民之戴宋於億萬<lb/>
年何有窮已運遭陽九金人作慝宗社顛危不絶如綫<lb/>
陛下應天順人纘承大統十年于今勵精圖治枕戈嘗<lb/>
<pb n="KR4d0138_WYG_081-2a"/>
膽欲戡大憝迎還兩宫綏安區宇則夫克致中興如周<lb/>
漢唐有不難也臣聞勢有强弱事有成敗雖弱而有可<lb/>
成之機雖强而有必敗之兆顧其理之如何耳譬如醫<lb/>
者之療病不問形之壯羸惟察脉之治否興亡之理何<lb/>
以異此昔高祖與項籍相持當是時項籍强高祖弱然<lb/>
天下知高祖之必興者以其所施為當於人心也是以<lb/>
隨何援此以說諸侯多仗劔以歸高祖遂成帝業光武<lb/>
起兵以攻王莽當時王莽强光武弱然天下知光武之<lb/>
<pb n="KR4d0138_WYG_081-2b"/>
必興者亦以其所施為當於人心也是以王常呉漢耿<lb/>
弇之流一時英俊皆合謀以歸光武遂致中興然則强<lb/>
弱成敗之理槩可覩矣金人不道為封豕長蛇以荐食<lb/>
中國可謂强也然恃其詐力慘毒無恩神怒人憤其亡<lb/>
必暴此雖强而有必敗之兆者也陛下時乘六龍保據<lb/>
江左遵養時晦可謂弱矣孝悌通於神明仁心結於海<lb/>
㝢應機而發蓄銳而奮其勢必有起而應之者此雖弱<lb/>
而有可成之機者也夫普天之下皆吾土地食土之毛<lb/>
<pb n="KR4d0138_WYG_081-3a"/>
皆吾民也被堅執銳為敵人之所驅役者皆吾將士也<lb/>
垂紳搢笏為敵人之所官使者皆吾士夫也彼其心曷<lb/>
嘗一日忘宋哉顧國家之力未能覆䕶之偷生於僭偽<lb/>
之邦茍免於虎狼之口而已陛下誠能以天下為度拯<lb/>
之於塗炭之中則一人之心千萬人之心是也豈無感<lb/>
動願復見漢官威儀為中國禮義之人者哉臣願陛下<lb/>
與二三大臣熟計凡所施設務推至誠以當人情親信<lb/>
仁贒以為腹心駕御英傑以為爪牙謹號令使毋數改<lb/>
<pb n="KR4d0138_WYG_081-3b"/>
明賞刑使當功罪訓練士卒修除戎器理財以義使歛<lb/>
不及民而用度足積榖以時使雖遇凶嵗而饋餉豐知<lb/>
彼知已因利乘便大振天聲以臨之臣將見四方響應<lb/>
飈舉雲集沛然有不可禦者中興之期已在指掌之中<lb/>
矣伏惟陛下留神幸察<lb/>
　　論金人失信劄子<lb/>
臣竊觀金人自宣和靖康以來慿陵中國其所以為起<lb/>
兵之辭者不過以失信二字加於中國而已文檄之中<lb/>
<pb n="KR4d0138_WYG_081-4a"/>
動輙及此而中國之士大夫與夫兵民將士不察其故<lb/>
亦自以為失信於强鄰而致此擾攘也語之則愧恥而<lb/>
扼腕用之則望風而奔濆職此之由殊不知失信在金<lb/>
人而不在中國彼方恃虎狼之威假信義之說以責我<lb/>
吾之人謀囘遹方震怖之不暇豈敢與之爭是非曲直<lb/>
哉徒受失信之名使士大夫與夫將士兵民茫然不知<lb/>
所仗此不可以不辯也臣請為陛下詳言之方宣和間<lb/>
遣使與金人結約海上同謀契丹厚與之賂而得燕雲<lb/>
<pb n="KR4d0138_WYG_081-4b"/>
之地以為失信於契丹則可以為失信於金人則不可<lb/>
其後金人敗盟以陷燕山遂犯京城此則金人之失信<lb/>
一也敵騎犯闕勤王之師未集人情震駭主和議者不<lb/>
為乆長之計一切以不可許者許之結成禍根至今為<lb/>
梗然當時所許乃城下之盟神所弗聴元約肅王至河<lb/>
而反不肆侵掠而金人挾肅王以渡河虜掠子女玉帛<lb/>
殺戮尤甚黏罕復陷威勝隆徳等州淵聖嘗降詔書謂<lb/>
金人渝盟必不可守此則金人失信者二也朝廷遣使<lb/>
<pb n="KR4d0138_WYG_081-5a"/>
交割三鎮而三鎮之民守死不從此特中國之人不願<lb/>
淪於異域耳淵聖奉書請増嵗幣以代三鎮租賦金人<lb/>
挾此遂有再入之舉朝廷遣執政郎官分行割地奉使<lb/>
北方往往為兩河之民所殺如聶山王雲之流是也由<lb/>
是觀之三鎮之民朝廷豈能令之哉敵騎既破汴都登<lb/>
城不下猶假和約已成之說以欵勤王之師遂遷二聖<lb/>
巻六宫而北之策立逆臣易姓建號此則金人失信者<lb/>
三也金人負大失信者三反以此名加於中國以為起<lb/>
<pb n="KR4d0138_WYG_081-5b"/>
兵之辭正猶盜賊刼掠主人恃其兇威靡所不至而猶<lb/>
自以為已之直而主人之曲也小人横逆君子猶以禽<lb/>
獸畜之况夫外鄰强暴中國豈可以信義與之較曲直<lb/>
哉然臣聞師直為壮曲為老興師動衆奉辭伐罪以直<lb/>
為先願陛下降臣此章與大臣熟議發徳音下明詔詳<lb/>
述自宣和靖康以來失信在彼而不在此使中外士大<lb/>
夫與夫將士兵民周知其故曉然不疑庶幾在我有辭<lb/>
人百其勇士氣日振戡亂定功莫此為先伏惟陛下留<lb/>
<pb n="KR4d0138_WYG_081-6a"/>
神幸察<lb/>
　　論㐮陽形勝劄子<lb/>
臣竊以當今天下形勝在㐮陽何以言之四方地勢正<lb/>
猶棊局今車駕駐蹕於吴越是置子於東南隅也宣撫<lb/>
處置司聚兵於川陜是置子於西北隅也湖湘屯重兵<lb/>
以控制是置子於西南隅也吴越由湖湘以趨川陜如<lb/>
行曲尺之上相去萬有餘里號令未易達首尾不相應<lb/>
一有緩急何以為援惟㐮陽地接中原西通川陜東引<lb/>
<pb n="KR4d0138_WYG_081-6b"/>
吴越如行於弓弦之上地里省半而又前臨京畿宻邇<lb/>
故都後負歸峽蔽障上流遣大帥率師以鎮之如置子<lb/>
於局心真所謂欲近四旁莫如中央者也既逼僭偽巢<lb/>
穴賊有忌憚必不敢窺伺東南將來王師大舉收京東<lb/>
西及陜西五路又不敢出兵應援則是以一路之兵禁<lb/>
其四出因利乘便進取京師乃扼其喉拊其背制其死<lb/>
命之策也朝廷近拜岳飛為荆㐮招討使其計得矣然<lb/>
駐軍岳鄂未聞前進豈不以自兵火以來㐮陽焚毁尤<lb/>
<pb n="KR4d0138_WYG_081-7a"/>
甚野無耕農市無販商城郭隳廢邑屋蕩盡而糧餉難<lb/>
於運漕故耶臣觀自古有意於為國家立功名之人如<lb/>
劉琨祖逖之徒未嘗不據形勝廣招納披荆榛立官府<lb/>
履艱險攻苦淡積日累月葺理家計然後能成功者若<lb/>
欲坐待其自成必無此理願詔岳飛先遣將佐軍馬及<lb/>
幕府官徑取㐮陽隨冝料理修城壁建邑屋招納西北<lb/>
之民措置營田勸誘商賈之伍懋通貨賄稍稍就緒然<lb/>
後徙大兵以居之旁近諸郡如金房隨郢見屬我者可<lb/>
<pb n="KR4d0138_WYG_081-7b"/>
以撫綏如陳蔡許潁見從彼者可以攻取不過年嵗間<lb/>
必有顯效如謂屯兵聚糧運漕為難則漢江出㐮陽城<lb/>
下通於沔鄂漕運之利未有如此之便者當以兵䕶糧<lb/>
船使彼不得抄掠則吾事濟矣今日天下形勝臣愚以<lb/>
謂無出㐮陽之右者伏望聖慈特加睿察早降指揮無<lb/>
使緩不及事天下幸甚<lb/>
　　論和戰劄子<lb/>
臣聞戰國之際合從連横皆其國安危存亡之所係而<lb/>
<pb n="KR4d0138_WYG_081-8a"/>
當時六國之君不能深計利害以聴其說從人慿軾結<lb/>
駟說以合從之謀則曰謹奉社稷以從横人慿軾結駟<lb/>
說以連横之說則又曰謹奉社稷以從是其胷次初無<lb/>
一定之計而有羣言之所眩惑宜其無成功而卒至於<lb/>
敗亡也夫合燕趙韓魏齊楚之師恊謀併力以拒秦此<lb/>
六國之利故從約既成投書函谷關而秦師不敢出關<lb/>
者十有餘年豈非計之得耶其後秦遣横人㳺說以欺<lb/>
六國之君於是從散約解爭割地以賂秦秦有餘力以<lb/>
<pb n="KR4d0138_WYG_081-8b"/>
蠶食天下而六國遂以不振由是言之為六國計從說<lb/>
是也横說非也今之所謂和戰者何以異此古者鄰國<lb/>
交好則有和親聘問往來休息兵革災患相䘏慶賀相<lb/>
從夫是謂和金人則不然假和議以行其詐謀割地取<lb/>
賂既以約和則又求釁以戰以此亡契丹而困中國中<lb/>
國為和所誤者多矣十餘年來持和議之說一切茍且<lb/>
希冀萬一者何其紛紛也夫靖康之間彼以敵國待我<lb/>
尚可言和至建炎以來見於文檄彼其待我者為如何<lb/>
<pb n="KR4d0138_WYG_081-9a"/>
乃欲恃和議以為自安之計其可乎况仇讎之邦不共<lb/>
戴天卑辭重幣秪自取辱何益於事惟當修政刑明賞<lb/>
罰選將帥治軍旅備器械利甲兵峙糗糧積財用士氣<lb/>
既振乘機大舉以恢復中原是戰之可成中興之業猶<lb/>
合從以拒秦不可易之理也然兵凶器戰危事雖孔子<lb/>
未嘗不致其慎故曰臨事而懼好謀而成其可易言哉<lb/>
知彼知已乃可以戰我實而彼虚我堅而彼危我治而<lb/>
彼亂在我者有一定之規摹有應變之方略有輯睦之<lb/>
<pb n="KR4d0138_WYG_081-9b"/>
將帥有精練之士馬有蓄積之財用榖粟而又敵人有<lb/>
間隙可乘之機㑹然後可以決勝於千里之外宗社安<lb/>
危所係不可忽也今日為吾患者不在劉豫而在金人<lb/>
軍政既修欲議恢復正當慮始慮卒預圖善後之策得<lb/>
某地當屯某兵用某人可守某地新附之衆如何撫綏<lb/>
將來之事如何措畫使金人來援劉豫當如何以待之<lb/>
此數事者皆有定議則中興之功已在吾掌握中矣夫<lb/>
勝負兵家常勢大計巳定願無以細故動搖益務自治<lb/>
<pb n="KR4d0138_WYG_081-10a"/>
自彊如漢高祖之堅忍乃可得志儻或且戰且和如六<lb/>
國之朝從而暮横臣愚未見其可也伏望聖慈留神幸<lb/>
察<lb/>
　　論朋黨劄子<lb/>
臣觀自昔論朋黨者無如歐陽修之為詳盡其言曰夫<lb/>
欲空人之國而去其君子者必進朋黨之說欲孤人主<lb/>
之勢而蔽其耳目者必進朋黨之說欲奪國而與人者<lb/>
必進朋黨之說夫為君子者固當寡過小人欲加之罪<lb/>
<pb n="KR4d0138_WYG_081-10b"/>
則有可誣者有不可誣者不能遍及也至欲舉天下之<lb/>
善求其類而盡去之惟指以為朋黨耳故其親戚故舊<lb/>
謂之朋黨可也交游執友謂之朋黨可也宦學相同謂<lb/>
之朋黨可也門生故吏謂之朋黨可也是數者皆其類<lb/>
也皆善人也故曰欲空人之國而去其君子者惟以朋<lb/>
黨罪之則無免者矣夫善善之相樂以其類同此自然<lb/>
之理也故聞善者必相稱譽則謂之朋黨得善者必相<lb/>
薦引則謂之朋黨使人聞善不敢稱則人主之耳不聞<lb/>
<pb n="KR4d0138_WYG_081-11a"/>
有善于下矣見善不敢薦則人主之目不得見善人矣<lb/>
善人日逺而小人日進則為人主者倀倀然誰與之圖<lb/>
治安之計哉故曰欲孤人主之勢而蔽其耳目者必用<lb/>
朋黨之說也一君子存羣小人雖衆必有所忌而有所<lb/>
不敢為惟空國而無君子然後小人得肆志於無所不<lb/>
為則漢魏唐梁之際是也故曰可奪國而予人者由其<lb/>
國無君子由以朋黨而去之也嗚呼朋黨之說人主可<lb/>
不察哉脩之言如此誠為切當臣以謂人主之所至惡<lb/>
<pb n="KR4d0138_WYG_081-11b"/>
者朋黨也小人之所以陷害善良者朋黨也為國家患<lb/>
有不可勝言者朋黨也人主操天下之利勢端居九重<lb/>
之中惟恐人之相與朋比以為欺罔故曰其所至惡者<lb/>
朋黨也君子汲引善類以其彚征而小人指為朋黨可<lb/>
使盡去不為巳害故曰所以陷害善良者朋黨也黨錮<lb/>
之禍起而漢室以傾牛李之黨熾而唐室以微故曰其<lb/>
為患有不可勝言者朋黨也嘉祐間韓琦范仲淹富弼<lb/>
之流用於朝廷其所薦引類多君子小人不恱指為朋<lb/>
<pb n="KR4d0138_WYG_081-12a"/>
黨欲盡斥去賴仁宗皇帝有以察之故小人之言不用<lb/>
而韓琦范仲淹富弼之徳業得以光明于時此宗社無<lb/>
疆之福也劉向有言曰執狐疑之心者來讒賊之口持<lb/>
不斷之意者開羣枉之門漢元帝優柔不斷故蕭望之<lb/>
周堪劉向之徒不容於朝唐文宗優柔不斷故曰破河<lb/>
北賊易去此朋黨難人主之徳剛徤如天光明如日辨<lb/>
是非察邪正則小人道消君子道長愚智賢否各當其<lb/>
分尚何朋黨之足患哉臣竊見近年士人中尚有乘間<lb/>
<pb n="KR4d0138_WYG_081-12b"/>
投隙造為險詖之言以惑陛下之聽者一時名士皆指<lb/>
為朋黨賴陛下有以察之不用其說而善類得所依怙<lb/>
剛明盛徳可以無愧於仁祖矣然小人之情譬如穿窬<lb/>
之盜稍失隄防有隙可乘則必復出為惡伏望聖慈考<lb/>
歐陽修之言而察仁祖之用心消小人而進君子早建<lb/>
中興之業以致太平天下幸甚<lb/>
　　論財用劄子<lb/>
臣竊見自宰臣以下裁減俸祿有以見朝廷財用之闕<lb/>
<pb n="KR4d0138_WYG_081-13a"/>
也陛下臨御以來恭儉憂勤無燕遊玩好之娱六宫簡<lb/>
省無横恩濫賜之費執政常虚侍從多闕省臺寺監之<lb/>
官未嘗具貟而財用闕乏乃至此者豈非以養兵之費<lb/>
不貲故耶臣竊觀近年行在禁衞之兵與夫諸將屯兵<lb/>
於大江表裏不啻數千萬人日有食錢月有俸料時有<lb/>
激賞犒設凡數倍於承平無事之時而户部嵗入常賦<lb/>
無承平三分之一朝廷所資𣙜貨亦頗有入納不如平<lb/>
時之數者然則積月累嵗帑藏遂虚無足怪者户部調<lb/>
<pb n="KR4d0138_WYG_081-13b"/>
度不足則仰給於朝廷朝廷支降不繼則責辦於州縣<lb/>
雖陛下屢降寛恤之詔不許斂取於民然勢有不得已<lb/>
者非取於民曷從而得降官告給度牒理積欠賣户帖<lb/>
名雖不同取於民一也方今民力凋弊取之不已物力<lb/>
耗屈人心驚疑非長慮却顧之策易曰何以聚人曰財<lb/>
理財正辭禁民為非曰義財非義不理興師動衆奉辭<lb/>
伐罪非財不行今陛下張皇六師恢復疆土以建中興<lb/>
之業而財用不足將何以克濟大功昔太公佐周而立<lb/>
<pb n="KR4d0138_WYG_081-14a"/>
九府之法管仲相齊而明取予之權范蠡霸越而用計<lb/>
然之策蕭何輔漢而専轉輸之事近世有唐自天寳而<lb/>
後兵拏不解肅代徳宗之朝有劉晏韓滉之流皆通於<lb/>
財計權百貨之低昻籠天下利以佐軍興不歛於民而<lb/>
國用足載在方冊其術可考臣愚伏望聖慈降㫖朝廷<lb/>
委官考劉晏韓滉事跡可行於今者條具進呈試採其<lb/>
說擇有心計疏通公亷之臣而推行之庶有補國用於<lb/>
户部常賦朝廷𣙜貨外别項封樁専以養兵而佐中興<lb/>
<pb n="KR4d0138_WYG_081-14b"/>
伏惟陛下裁幸<lb/>
　　論營田劄子<lb/>
臣竊見朝廷近來措置營田諸路帥臣皆帶使名以總<lb/>
治之可謂得策然今日之事莫利於營田亦莫難於營<lb/>
田何哉耕闢疆土教之稼穡足食足兵且耕且戰此所<lb/>
以莫利於營田也開荒墾廢必有其人若藉民力則淮<lb/>
南兵革江湖旱災之餘民力凋弊田疇荒蕪况欲率之<lb/>
以事新田力必不給若用兵伍則諸軍乆習驕惰但知<lb/>
<pb n="KR4d0138_WYG_081-15a"/>
開口仰食乃欲驅之使從事於南畆勢必不能而又牛<lb/>
具榖種農家所須皆不可闕勸懲勤怠督視耕穫必須<lb/>
親臨取予有術其利猶在數年之後此所以莫難於營<lb/>
田也臣愚謂宜令淮南㐮漢宣撫招討使各置招納司<lb/>
以招納京東西河北之民明出文牓厚加撫循有來歸<lb/>
者撥田土給牛具貸種糧使之耕鑿許江湖諸路於地<lb/>
狹人稠路分自行招誘而軍中人兵願耕者聽其請佃<lb/>
則人力可用矣初年租課盡畀佃户方耕種時仍以錢<lb/>
<pb n="KR4d0138_WYG_081-15b"/>
糧給之秋成之後官為糴買次年始收其三分之一二<lb/>
年之後乃取其半罷給錢糧則所謂知予之為取政之<lb/>
寳也凡此數者皆措置之大概其詳須畫一條具立為成<lb/>
法乃為長乆之利不然徒有營田之名初無營田之實<lb/>
何補於事伏望聖慈特降睿㫖下臣此章令諸路營田<lb/>
使司各具利害申朝廷斟酌其宜而推行之庶幾有助<lb/>
養兵之費不勝幸甚<lb/>
　梁谿集巻八十一<lb/>
</p>
<p>
</p>
  </div>
</body>
</text>
</TEI>