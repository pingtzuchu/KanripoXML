<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>榖城山館集巻十四</head> <lb/>
    <p>
<pb n="KR4e0219_WYG_014-1a"/>
欽定四庫全書<lb/>
　榖城山館集巻十四<lb/>
　　　　　　　　　　　明　于慎行　撰<lb/>
　　七言律詩<lb/>
　　　乙未元日試筆<lb/>
東風一夜滿春城海畔曈曨旭日生市里衣冠朋舊誼<lb/>
田家簫鼓歲時情花開綵勝嬌相媚酒到屠蘇黯自驚<lb/>
遙祝楓宸天未逺履聲猶似近承明<lb/>
<pb n="KR4e0219_WYG_014-1b"/>
　　　人日對酒感懐<lb/>
五十纔過又一春為逢人日轉愁人寒暄自閱杯中世<lb/>
形影相依夢裏身舊事莫談温室樹初衣不染洛京塵<lb/>
東風底是多情甚吹送霜華入鏡新<lb/>
　　　十三夜周師邀飲同侯將軍賦<lb/>
綺席清尊送晩霞節臨元夜豔春華河橋欲滿城頭月<lb/>
火樹初開雪後花萬里風塵今對酒百年時序此聞笳<lb/>
相看可奈踈狂甚爛醉行歌漏轉賖<lb/>
<pb n="KR4e0219_WYG_014-2a"/>
　　　十六夜陪周師侯兄歩月過橋即事<lb/>
孤城殘雪漏聲寒燈火稀踈社皷歡元夕已過人未醉<lb/>
小橋重度夜將闌月華似向瑤臺見花雨真將玉樹看<lb/>
囘憶長安歌舞地五侯驕馬正遊盤<lb/>
　　　夏日山居周文伯起部倚舟過訪<lb/>
長夏齋居玉樹林蓬門忽復聽車音停橈别浦江雲逺<lb/>
對酒明河夜色深佩向仙曹分水玉名從國士重南金<lb/>
清時報主多同志野老應餘擊壤吟<lb/>
<pb n="KR4e0219_WYG_014-2b"/>
　　　周文伯載賜中泠慧山泉水賦謝<lb/>
過江曾酌南<graphic n="KR0789" url="https://raw.githubusercontent.com/kanripo/KR-Gaiji/master/images/KR0789.png" mimeType="image/png"/>水恨隔毘陵第二泉何意䨇甖來逺道<lb/>
併教五月失炎天香疑露下金莖夜色憶氷分王井年<lb/>
小試龍團俱妙品清風兩腋總泠然<lb/>
　　　輓李北山先生二首<lb/>
海嶽靈分振代英當年神降是長庚風塵一吏淹華髮<lb/>
詞賦千秋起盛名紫氣闗前何日隱玉樓天上幾時成<lb/>
愁聽化鶴歸來後嘹唳寒城夜月聲<lb/>
<pb n="KR4e0219_WYG_014-3a"/>
符璽先朝侍未央陸沉今古事堪傷騎箕自應星精位<lb/>
握槧還為地府郎篋裏遺書存禪草壺中大藥失仙方<lb/>
心期欲觧延陵劍落日悲風起白楊<lb/>
　　　山中承陳寅所憲伯書問賦謝<lb/>
都門三紀挹風流想見今來雪滿頭雲裏忽傳鴻雁札<lb/>
山中近隔薜蘿秋懐人仲舉應懸榻傲世元龍自倚樓<lb/>
聞道枌榆新結社追隨無計覔扁舟<lb/>
　　　讀髙年㑹詩録寄夀陳寅所憲伯<lb/>
<pb n="KR4e0219_WYG_014-3b"/>
華堂髙㑹聚耆英黄髮如雲象赤城四座飛觴喧笑語<lb/>
百年擊壤沐昇平人浮洛社詩中數事勝襄陽傳裏名<lb/>
七十主翁猶未老已從仙籍領長生<lb/>
　　　秋日亭山周師招飲黄石山頂<lb/>
岧嶤片石枕䨇流載酒登臨欲暮秋萬古長留髙士傳<lb/>
一編曾啟帝師籌川原囘合浮佳氣烟樹微茫結逺愁<lb/>
亦有受書年少客白頭今伴赤松遊<lb/>
　　　秋日偕亭山先生暨諸親友飲城南寺山石上<lb/>
<pb n="KR4e0219_WYG_014-4a"/>
南溪不到已經年溪上髙丘坐𣺌然日夕千峰懸片雨<lb/>
城秋萬木起寒烟人歸洛社真堪隱地入桃源自是仙<lb/>
眼底舊遊渾欲盡當歌莫惜酒如泉<lb/>
　　　重建雙檜堂成追憶兩兄有感<lb/>
背郭堂成傍嶽祠盤桓雙檜憶連枝池塘寂寞逢今日<lb/>
華蕚翩翻是徃時髙棟重懸初署牓頽垣猶見舊題詩<lb/>
小山漫自稱真隱隻影誰憐兩鬢絲<lb/>
　　　閒居效長慶體<lb/>
<pb n="KR4e0219_WYG_014-4b"/>
乾坤屈指閱行藏不是狂夫老亦狂寵辱百年身似夢<lb/>
浮湛五畆醉為鄉鷦鵬各自便髙下鳬鶴誰能制短長<lb/>
囘首昔遊愁憶汝緇塵偏染鬢成霜<lb/>
　　　春日承蘇岱髯長史寄問賦此奉酬并謝藥餌<lb/>
　　　　之惠<lb/>
邯鄲古道魯門西錦字誰将尺素題遇主虞卿初相趙<lb/>
談天騶衍舊遊齊賦成明月堪疑璧藥就黄金試作泥<lb/>
此日思君何處切平皋春草正萋萋<lb/>
<pb n="KR4e0219_WYG_014-5a"/>
　　　初夏陳東甫張仲叅東園小集<lb/>
竹間三逕午凉新四月烟光似上春倚檻青山全入座<lb/>
隔林黄鳥故窺人花香零落隨歌管酒態蹁躚傍舞茵<lb/>
但使求羊能共醉知他何地有風塵<lb/>
　　　夏日侯將軍過訪黄石山莊<lb/>
榖城山畔舊田家坐客開尊對晩霞種秫新醅陶令酒<lb/>
為園近接邵侯瓜同時朋好人誰在早歲行藏鬢已華<lb/>
聞道邊塵今稍靖儘堪農圃寄生涯<lb/>
<pb n="KR4e0219_WYG_014-5b"/>
　　　夏日訪侯兄東山别業因閱兩甥行巻<lb/>
悵别東山歲頗深將軍樓閣鬱蕭森松濤晝送孤亭雨<lb/>
薜幌晴交滿院隂萬里風烟今日酒百年兄弟白頭心<lb/>
吾甥更自多文藻最羡君家桂樹林<lb/>
　　　樓成<lb/>
山居雙屐不曾休更為看山旋築樓倚檻時飛丹嶂雨<lb/>
隔城常對白雲秋逃名自可成巢隱縱目還堪作卧遊<lb/>
數巻殘書一杯酒此中合作小莵裘<lb/>
<pb n="KR4e0219_WYG_014-6a"/>
　　　里翁張慮齋八袠二首<lb/>
寰中信有地行僊八十氷肌類小年華蕚曾聨文苑盛<lb/>
衣冠雅稱素封賢蘭臯夜雨看耕耒綺閣春燈醉舞筵<lb/>
共慶清時多舊老三朝遺俗口能傳<lb/>
常將沆瀣當朝餐矍鑠風神世所難走馬自輕飛鞚逺<lb/>
看花猶劇蹋歌歡青葱日長堂前樹郁烈春芳澤畔蘭<lb/>
欲向仙臺占夀紀不知渤澥幾時乾<lb/>
　　　濮陽李鴻臚為大父北山先生求銘<lb/>
<pb n="KR4e0219_WYG_014-6b"/>
名家閥閱未湮淪䋲武君今列從臣司馬正當求草日<lb/>
杜陵猶有乞銘人操觚雅解親文史委佩應堪侍禁宸<lb/>
海内相逢多世舊休將薄俗浪悲辛<lb/>
　　　元戎少泉侯兄六十誕辰二首<lb/>
晝錦髙堂列綺茵鳴珂深巷聚雕輪旬周花甲人稱夀<lb/>
瑞紀桑弧日在辰勝節漫同河朔飲幽居不受玉闗塵<lb/>
憑君試訪延齡藥歲歲瑤觴祝大椿<lb/>
矍鑠丹顔鬢未霜牀頭龍劍吐星芒㢘公善飯神方王<lb/>
<pb n="KR4e0219_WYG_014-7a"/>
鄂國徴歌意正長門樹常嘶金絡馬庭苔漸澁緑沉槍<lb/>
君王拊髀應誰問老將勲名在夜郎<lb/>
　　　賀王郎季輔新補博士弟子<lb/>
諸生魯國受經初標格王郎玉不如倚馬舊傳文考賦<lb/>
籠鵝雅學右軍書家聲此日標瓊樹世業當年論石渠<lb/>
手澤應須開萬巻早懐三榮詣公車<lb/>
　　　寄吳少溪宫録七十<lb/>
名家俠節世稱賢七十餐霞偶列仙結客長安曾置驛<lb/>
<pb n="KR4e0219_WYG_014-7b"/>
買山陽羡久成田書來濟北春鴻逺夢落吳門曉月懸<lb/>
為問庭前雙玉樹青葱欲賦上林篇<lb/>
　　　奉寄趙王殿下<lb/>
長陵佳氣五雲浮大國分茅古冀州兩界河山連魯衛<lb/>
一時文物盛應劉銅臺月上華池夜玉殿風生桂樹秋<lb/>
每羡康王舊賓客至今詞賦壓人流<lb/>
　　　寄送林太華民部報命北上<lb/>
傾盖長安意頗親山城重枉駐征輪兩河使節歸仙吏<lb/>
<pb n="KR4e0219_WYG_014-8a"/>
一代家聲屬世臣路入五雲闗樹曉賦成雙管禁林春<lb/>
郎曹縱自多文雅誰許青箱事可陳<lb/>
　　　山居自述呈王對南相君<lb/>
闕下班行舊日分海邊名姓少人聞一竿自釣南溪月<lb/>
五㹀親耕上阪雲竹徑堂無猿報客松闗惟有鶴為羣<lb/>
只縁不忘平生誼塞雁來時屢夢君<lb/>
　　　送黄與參水部報使還朝<lb/>
木落霜臯菊始華離情咫尺𣺌天涯三秋佩擁河隄節<lb/>
<pb n="KR4e0219_WYG_014-8b"/>
八月星浮漢水槎思客山中踈薜荔緘書白露滿蒹葭<lb/>
論交何地還傾盖悵望驪駒對晩霞<lb/>
　　　黄水部便道省覲附候葵陽學士<lb/>
從槖名郎滿屬車世家吳越邈誰如傳經夙受金華草<lb/>
問水初藏玉簡書逺道西風囘使節片帆秋色過鄉閭<lb/>
趨庭為叩東山履早晩徴函下石渠<lb/>
　　　馮宗伯請急東旋寄候<lb/>
六傳西風簇繡鞍都門又作畫圖看應縁斗畔星辰逼<lb/>
<pb n="KR4e0219_WYG_014-9a"/>
不為人間道路難漢闕恩光深子告齊城佳氣滿承歡<lb/>
思君此際還千里愁聽秋聲木葉丹<lb/>
　　　馮宗伯居廬書至答慰<lb/>
空山華月𣺌愁予此夕風前得報書千里人歸滄海路<lb/>
百年淚盡白雲廬方從宿草悲陳迹况對寒梅憶索居<lb/>
聞道蓼莪詩總廢春園那不賦潘輿<lb/>
　　　丙申除夕獨坐<lb/>
婆娑雙鬢坐寒宵鼓籥驚心倍泬寥駒隙百年逢節序<lb/>
<pb n="KR4e0219_WYG_014-9b"/>
鶉居五畆寄漁樵雲屏舊自楓宸賜臘醖先將栢葉調<lb/>
常記南宫封印出猶題尺䟽勸春朝<lb/>
　　　丁酉元日試筆<lb/>
隔歲逢春雪未乾春風元日入椒盤即看淑影蒸雲氣<lb/>
已覺晴光到蕙蘭天外音書渾欲斷眼中兒女劇為歡<lb/>
門前好問朝正使溟海邊烽可報安<lb/>
　　　人日親友夜集<lb/>
人日隂雲起岸沙不知春色落誰家寒更怯對歌邊酒<lb/>
<pb n="KR4e0219_WYG_014-10a"/>
短髮羞簪勝裏花擲罷明瓊呼得雉燒殘銀燭聽啼鴉<lb/>
相看一笑渾難事莫惜追歡負歲華<lb/>
　　　元夕觀燈呈張君侯<lb/>
孤城此夜豔年芳巷陌絃歌玉漏長殘雪離迷明月影<lb/>
踈燈隱閃畫橋光笛中折栁聲新聽馬上傳柑事未忘<lb/>
為報河陽仙令道春風花樹已飛香<lb/>
　　　正月十五日李黄羽司理行部過訪<lb/>
中州文苑舊名家結駟相過巷路賖雪後初傾元夜酒<lb/>
<pb n="KR4e0219_WYG_014-10b"/>
燈前已發上林花六條問俗推星使兩世論交感歲華<lb/>
為訊髙堂容鬢好春山誰伴采明霞<lb/>
　　　山中懐寄李比部滄浪<lb/>
西京仙吏久分攜逺道傳書報每遲恨别無因重對酒<lb/>
追歡只記舊題詩春留海上金光草慶衍堂前玉樹枝<lb/>
何地思君倍惆悵山城落月夢醒時<lb/>
　　　懐寄𤣥同宗侯<lb/>
春風吹夢緑雲端此際思君蕙草寒北海才名應振世<lb/>
<pb n="KR4e0219_WYG_014-11a"/>
鄴都詞賦早登壇每從斗畔占精氣轉向樊中惜羽翰<lb/>
天禄藏書如可校青藜夜色許誰看<lb/>
　　　懐寄貞白宗侯<lb/>
奎宿長臨岱嶽懸天家今日盛才賢圖書七略分中壘<lb/>
文史三冬屬少年魯國諸生多避席梁園詞客半隨肩<lb/>
不須别授平臺簡自有靈光賦可傳<lb/>
　　　暮春邢侍御子愿命駕過訪夜談喜賦<lb/>
十五年來繫夢思軒車何意到茅茨探春正及花開候<lb/>
<pb n="KR4e0219_WYG_014-11b"/>
對酒還當月上時色動青天看倚劍寒生白雪坐論詩<lb/>
芳樽十日君休厭眼底交情更有誰<lb/>
　　　子愿東園小集和韻<lb/>
草𤣥亭閣負山城上日開尊命友生花事欲䦨初駐馬<lb/>
栁隂纔合已聞鶯林中幾醉平原酒雲裏疑飄洛苑笙<lb/>
廿載相看渾似夢白頭繾綣不勝情<lb/>
　　　子愿告還敘别<lb/>
窮遊殊未罄交歡纔道分攜意轉難湖海何人能命駕<lb/>
<pb n="KR4e0219_WYG_014-12a"/>
乾坤今日少彈冠世情總付雙尊酒生事惟餘一釣竿<lb/>
却羡紅顔渾未改憂時還復勸加餐<lb/>
　　　山中逄吳閶薛文學是韓宗伯丈門人附書問<lb/>
　　　　訊<lb/>
坐中有客自南州為問傳經憶昔遊别日塤箎三殿草<lb/>
歸來雲樹五湖舟春山見月頻疑夢逺道緘書倍結愁<lb/>
欲識瀛洲圖畫裏同時强半雪盈頭<hi>韓丈繪登瀛圖列館中同年畫像</hi>
　　　春暮與陳東甫飲白莊栁樹下懐傅伯俊侍御<lb/>
<pb n="KR4e0219_WYG_014-12b"/>
　　　　時有驛使投書語中及之<lb/>
門前五栁映樓居倚杖看山逈自如夕雨霏微芳草路<lb/>
人家歴亂白雲墟田間斗酒為君醉隴上梅花何處書<lb/>
却憶薄遊周柱史江南春色滿囘車<lb/>
　　　殷洗心中翰奉使取道過訪<lb/>
林花落盡殢鶯歌谷口勞君結駟過使節三春來内苑<lb/>
征軺五月渡黄河含香池上家聲逺揮麈尊前俠氣多<lb/>
聞道螭頭封事在扶桑何日息鯨波<lb/>
<pb n="KR4e0219_WYG_014-13a"/>
　　　山中懐寄御史大夫漸菴李公<lb/>
雙闕觚稜漢苑秋當時曽御李膺遊乾坤别後多戎馬<lb/>
湖海年來有釣舟華嶽雲峰天外聳函闗紫氣日邊浮<lb/>
同朝晩進公應記一卧滄江亦白頭<lb/>
　　　承趙國主賜問并賚刻書二種敬因蘇長史奉<lb/>
　　　　謝<lb/>
緑雲縹緲隔清漳玉札封題到草堂閣上青藜開璧府<lb/>
枕中鴻寳示仙方東平樂善偏承寵北海工書久播芳<lb/>
<pb n="KR4e0219_WYG_014-13b"/>
更羡名家蘇季子白頭簪筆侍君王<lb/>
　　　九月七日南昌太守王君華岡過訪東郭小園<lb/>
　　　　有詩見遺酬贈<lb/>
負郭停驂路未賖孤亭麈尾發烟霞題詩坐聽千林雨<lb/>
對酒先看九日花寥落山中逢勝侣風流江表見名家<lb/>
知君佩有豐城劍斗畔何人識物華<lb/>
　　　送朱可久文學南歸<lb/>
前年此日雙鴻影今見孤鴻思不禁燕市黄金難得意<lb/>
<pb n="KR4e0219_WYG_014-14a"/>
楚天白雪重知音秋聲蕭瑟來杯酒舊事凄凉結寸心<lb/>
華閱才名歸二阮君家桂樹總成林<lb/>
　　　送朱長倩文學南歸<lb/>
山城木落菊花前杯酒逢君意黯然和氏且須懐白璧<lb/>
干將終自倚青天孤帆别路三千里兩世交情四十年<lb/>
此後雲霄長在望早看槖筆賦丼泉<lb/>
　　　九月十三日大雪唐君平文學入對過訪有詩<lb/>
　　　　見投賦贈<lb/>
<pb n="KR4e0219_WYG_014-14b"/>
清秋多病罷登臺卧閣因君一舉杯𤣥雁自逢江上度<lb/>
菊花何意雪中開髙歌郢里驚人調健筆梁園作賦才<lb/>
不是闗山寒色早上林瓊樹若為栽<lb/>
　　　寄王對南相君<lb/>
午橋花竹為誰歡毋謂成功在考槃海上烟塵方絡繹<lb/>
中原黎庶欲凋殘輿情此日歸司馬揆路何年起謝安<lb/>
同學老生無世慮亦題尺牘勸加餐<lb/>
　　　讀許雲村先生小傳有述<lb/>
<pb n="KR4e0219_WYG_014-15a"/>
紫雲峰下石為閭尚想幽人舊隱居避俗青春違禁闥<lb/>
移家白首寄樵漁名標吳國先賢傳手校西京太史書<lb/>
此日綈囊餘諫草臺郎封事滿公車<lb/>
　　　南天觀追憶許鍊師悵然有作<lb/>
曽向三山訪列真重來不道海成塵峰頭鶴化猶疑夢<lb/>
洞口猿啼别是春玉觀凄凉花似雨松臺寂寞草為茵<lb/>
仙家日月還如此人代茫茫可更論<lb/>
　　　攜陳山人東甫飲黄石山頂<lb/>
<pb n="KR4e0219_WYG_014-15b"/>
黄山片石如斗大與爾捫蘿到上頭撃劍放歌雲霧裂<lb/>
攀崖送酒猿猱愁咸陽帝子何事業圮上老人無土丘<lb/>
兵戈滿眼那得問元龍嘯傲真吾儔<lb/>
　　　送邑侯瀛海張君入覲二首<lb/>
管子臺西汶水寒朝正駟馬向長安齊城吏績徴三異<lb/>
渤海家聲起二難日近宫雲春自早烟消津栁雪初殘<lb/>
遙知課最承恩處内殿黄金擁漢官<lb/>
㡬月鳴琴單父堂絃歌聲滿百花香詞華舊羡題鸚鵡<lb/>
<pb n="KR4e0219_WYG_014-16a"/>
政化新傳下鳯凰天向九闗開左个人從千騎發東方<lb/>
朝囘好乞金莖露綵服春風一舉觴<lb/>
　　　阿城舟中送别張洪陽宫保南旋<lb/>
一笑相看共白頭君今亦遂碧山遊憂時早辟留侯榖<lb/>
蹈海初浮越相舟千里人隨江浦月十年書隔薊門秋<lb/>
燈前斗酒休辭醉别後闗河雁亦愁<lb/>
　　　秋日邀張令君侯都䕶野集溪亭用韻奉和<lb/>
小築漁磯構野亭心期久已托山靈何縁斗畔郎官宿<lb/>
<pb n="KR4e0219_WYG_014-16b"/>
忽傍江頭處士星對酒峰霞侵晩樹垂竿溪雨散秋萍<lb/>
烟波自識逃名理不向人間問醉醒<lb/>
　　　張令君汎舟南溪用韻奉和<lb/>
一曲清流鏡逺空蘭橈初試藕花紅鷗鳬影亂千峰雨<lb/>
蘆荻聲殘兩岸風嘯詠何人兼吏隱江湖此地屬漁翁<lb/>
兒童亦識髙陽醉拍手銅鞮唱轉工<lb/>
　　　馮宗伯書來知以隕珠之感遂輟西遊因寄詩<lb/>
　　　　見問用韻慰謝二首<lb/>
<pb n="KR4e0219_WYG_014-17a"/>
契濶多年想盍簪花前惆悵發郵籖海門又緩青絲鞚<lb/>
嶽觀終虗白玉函為惜明珠曾照夜可知春草更宜男<lb/>
時艱正復資匡輔共指星華在斗南<lb/>
十年心事未曽違黄石春深長蕨薇漫憶封章傳畫省<lb/>
虗慙經術侍彤闈山中姓字無榮辱天上風雲有是非<lb/>
為謝故人多記念白頭已老薜蘿衣<lb/>
　　　崔仲素郡丞寄詩見夀用韻奉答二首<lb/>
山城别後想鳴珂五見春風長緑蘿漢室新紬循吏傳<lb/>
<pb n="KR4e0219_WYG_014-17b"/>
燕臺舊和酒人歌林中朋軰看全少海畔烟霞占已多<lb/>
十二樓臺秋色裏不知㡬處有行窩<lb/>
不記雕弧此日懸敢勞三祝寄華箋浮沉大塊虗稱老<lb/>
嘯浪深杯久避賢百畆桑麻山澗曲一丘花樹浦雲邊<lb/>
人間何地還堪徃已借蓬𤣥小洞天<lb/>
　　　送傅伯俊侍御詣闕<lb/>
結廬同卧岱宗雲無那離歌此日聞江路蘼蕪人欲盡<lb/>
春林猿鳥自相羣休嗟華髮長為客剩有青山可待君<lb/>
<pb n="KR4e0219_WYG_014-18a"/>
主聖時危須努力且看麟閣勒功勲<lb/>
　　　題烟波釣叟圖<lb/>
門外汀莎映倚欄百年生事五湖寛烟簔夜掛芙蓉雨<lb/>
荻月寒浮翡翠竿半醉漁歌花裏聽清秋鶴髮鏡中看<lb/>
天家近日多征税祗有滄浪卧尚安<lb/>
　　　七月望夜與劉晉川司空約㑹南旺湖舟中賦<lb/>
　　　　贈二首<lb/>
湖上蒹葭白露秋司空小隊若為留十年不對陳徐榻<lb/>
<pb n="KR4e0219_WYG_014-18b"/>
百里同登李郭舟巻幔踈燈搖浦樹停杯凉月墮津樓<lb/>
那堪細數生平事無限悲歡是舊遊<lb/>
華髮相逢意轉殷當年藜閣共論文元卿地應䕫龍㑹<lb/>
野老名逃鹿豕羣此夜占星知近斗明朝望嶽欲生雲<lb/>
惟餘别思如圓月不逐河流兩𣲖分<hi>司空别去登岱舟在分水廟前</hi>
　　　同馮用韞少宰登岱因送北上<lb/>
三年書札鎮相聞倚杖髙丘此送君憭慄秋聲天末起<lb/>
微茫海色霧中分情闗離合詩難就興到登臨酒易醺<lb/>
<pb n="KR4e0219_WYG_014-19a"/>
頗訝連朝多雨氣已知攜出上峰雲<lb/>
　　　九日登三陽觀與馮用韞學士公孝與文學言<lb/>
　　　　别<lb/>
神霄峰下有仙壇送逺還同斗際看地近三天秋氣凛<lb/>
節逢九日酒杯寛紅塵閱代多新事白首論交少舊歡<lb/>
此别良遊恐難再惟將茰菊勸加餐<lb/>
　　　送魯雲松博士遷郾城掌教<lb/>
漢家博士雅傳經忽訝銜魚落講庭五月梁園塵似雨<lb/>
<pb n="KR4e0219_WYG_014-19b"/>
十年魯壁鬢如星鄉心芳草從前緑客味寒氊依舊青<lb/>
此日諸生同祖道驪駒歌斷不堪聽<lb/>
　<lb/>
　<lb/>
　<lb/>
　<lb/>
　<lb/>
　榖城山館集巻十四<lb/>
</p>
<p>
</p>
  </div>
</body>
</text>
</TEI>