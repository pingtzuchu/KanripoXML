<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>醫閭集巻五</head> <lb/>
    <p>
<pb n="KR4e0129_WYG_005-1a"/>
欽定四庫全書<lb/>
　醫閭集巻五<lb/>
　　　　　　　　　　　　明　賀士諮　編<lb/>
　存稿<lb/>
　　簡石齋陳先生<lb/>
拜别年深可勝馳慕追憶早嵗京邸奉教之時如在昨<lb/>
日所恨天各一方南北萬里先生年近古稀生亦逾艾<lb/>
望耆不知此生再有承教之日否也興言及此不覺墮<lb/>
<pb n="KR4e0129_WYG_005-1b"/>
淚别來二十六年立志弗堅用功弗篤只是舊時伎倆<lb/>
人物大負先生教愛盛心慚懼之甚屢詢知太夫人萬<lb/>
福先生道化大行喜慰無量生雖不才不敢以衰老自<lb/>
棄伏乞惠賜藥石之言以祛沈痼之疾誓竭駑鈍勉奉<lb/>
求進庶不終墮小人之歸也小兒士諮去年山東鄉試<lb/>
叨中今年下第未歸此兒極慕仰先生之教幸因風加<lb/>
惠一指引之當不似乃翁負教之深也今作此書寄士<lb/>
諮俾託貴鄉下第舉子附上料在今秋定到便中乞囘<lb/>
<pb n="KR4e0129_WYG_005-2a"/>
數字寄京中鄉貴託轉至遼東甚幸甚幸言不盡意<lb/>
伏惟心照不備<lb/>
　　又<lb/>
奉别十載慕仰如一日今年三月末鄧官人至得拜瞻<lb/>
半像并領手教及三詩諸草札喜慰感佩之深不可云<lb/>
喻端黙之訓實示以入道之門積徳之基所以教愛欽<lb/>
者至矣謹銘肺腑惟是此時為養母治生之故未果做<lb/>
此工夫只且勉於持敬以收此心須異時家計頗立菽<lb/>
<pb n="KR4e0129_WYG_005-2b"/>
水無慮當償此願也恭聞太夫人以下均慶太夫人年<lb/>
髙康强榮膺褒旌之命諸子姪力學不怠相從問道者<lb/>
以百數南方貴宦就謁恐後鄉邦之人薫徳而善良者<lb/>
日以益衆然則先生雖不為世用大行於時而此道之<lb/>
行於家傳諸後孚於人善乎俗者有不可掩也第以病<lb/>
體牽纏南北萬里不得朝夕侍函丈為此生之大恨耳<lb/>
鄧官人之事欽雖勉為盡心以徳薄言輕之故不能使<lb/>
之蚤歸又以貧故甚失款待萬乞不罪因其歸謹此上<lb/>
<pb n="KR4e0129_WYG_005-3a"/>
覆髙麗布一疋人參三斤託附上用表下忱伏乞為道<lb/>
自重不備<lb/>
　　又<lb/>
七月十二日始得潞河發舟前一日書具悉雅懷欽向<lb/>
於京師聽教一年餘雖鄙陋之質不能少變然非先生<lb/>
之教則患得患失之鄙夫耳今幸免此得不為祖宗門<lb/>
戸辱其恩不亦大哉先生之恩固不啻此耳其所以教<lb/>
育欽者必欲勉進於道是誠父母之恩也顧欽庸下不<lb/>
<pb n="KR4e0129_WYG_005-3b"/>
能自振然勉奉教言誓死不敢廢焉耳欽比自謂此出<lb/>
不喜得是官所幸遇先生自今思之遼越萬里又欽之<lb/>
大不幸也欽自抵家杜門調攝今秋於後圃搆小齋三<lb/>
間為養病讀書之所頗幽静朝夕處此以奉先生之教<lb/>
此外他無所慕顧猶未能少見意趣無可以請問者日<lb/>
後若知所疑續當求教向欽作桐鄉深處詩雖不成語<lb/>
然末二句云何時三十六巖下日與堯夫御小車則實<lb/>
欽之素心皇天祐人不識何日得遂此願也向書喻以<lb/>
<pb n="KR4e0129_WYG_005-4a"/>
貴處無人於遼東往還然亦少耳非全無也若能閔欽<lb/>
之久違函丈因便賜敎莫大之幸孟冬作此附子仁處<lb/>
轉寄不能盡所欲言惟先生亮之<lb/>
　　又<lb/>
奉别以來三十年矣斗山之仰無時不然自恨立志弗<lb/>
堅有孤至教因循嵗月年已及耆畧無所就假令自此<lb/>
有進所益幾何況違函丈南北萬里索居多過誰其箴<lb/>
之其不得為君子而終於小人也昭昭矣奈何奈何四<lb/>
<pb n="KR4e0129_WYG_005-4b"/>
月末拜領去冬手教并詩稿一帙乃知先生居太夫人<lb/>
憂已踰期矣太夫人節行表世壽至九十厭世上仙固<lb/>
其宜也然無奈先生孝愛之至何不審憂中氣體如何<lb/>
況先生年已七旬當從權制伏乞節哀順變以副四海<lb/>
知舊之望來喻謂方今論出處者云云儗人必於其倫<lb/>
生何敢班於先生哉然此取舍之分不至昏昧太甚者<lb/>
伊誰之教耶生之所以沒齒感恩者也自恨云云惟先<lb/>
生閔之不以不可教而棄之幸甚小兒士諮蒙先生惠<lb/>
<pb n="KR4e0129_WYG_005-5a"/>
書奬進之不敢當不敢當生老矣自愧有負至教欲期<lb/>
此兒以不負不知果能如願否惟先生垂惠不勝幸甚<lb/>
前後所惠詩朝夕捧誦儘有警發但與范長史者至今<lb/>
未領為寒家一逰蕩子持去山東揚州至今未歸范有<lb/>
録稿亦未寄至耳相望萬里匆匆不能盡所欲言惟心<lb/>
照是荷<lb/>
　　又<lb/>
往年承教於都下恩惠之厚沒齒不忘别來十有六載<lb/>
<pb n="KR4e0129_WYG_005-5b"/>
慕仰盛徳如昨日然時一展拜尊像便是即温聽厲也<lb/>
所恨賤疾拘牽未有再拜之期兹聞先生四月來京寓<lb/>
慶壽方丈相去益近而不克一面以承矩誨小兒諮年<lb/>
幼未堪出外不能遣之一拜牀下其為抑鬱不可勝言<lb/>
先生此來傳聞弗的或云以薦舉或云以罣誤不知尚<lb/>
有幾時留容昔之諸友幾人從行諸賢子姪幾人在侍<lb/>
去年冬小姪往山海闗在鄭克修繡衣處領張叔亨繡<lb/>
衣轉附先生前年十月二日與欽書并和陶詩寄欽絶<lb/>
<pb n="KR4e0129_WYG_005-6a"/>
句所以教愛欽者至矣書中復以莊定山得靜中一趣<lb/>
發欽讀之惶汗浹背别來屢承此教而竟不能脫擾擾<lb/>
於方寸其負教之罪甚矣然而猶望先生不以是棄之<lb/>
因風更乞開喻自今以往猶當鞭策駑鈍冀有少進也<lb/>
兹敝處李參戎第行遽不能盡所欲言髙麗布一疋奉<lb/>
為禦暑之服人參二斤用備湯藥之需伏乞叱留幸甚<lb/>
　　又<lb/>
欽往年京師承教誨之勤恩同父母奉别至今忽忽九<lb/>
<pb n="KR4e0129_WYG_005-6b"/>
載企慕之私無間時刻屢辱惠書教并紀夢說自策讀<lb/>
近思録諸詩及門下從逰諸友論學書毎一拜領如飢<lb/>
之得食渇之得飲感佩恩教莫可云喻第昏昧之質立<lb/>
志弗堅加以壬辰析居以來創搆室廬課治田事不克<lb/>
專意於學是以雖荷教誨屢屢未能少進愧懼之至推<lb/>
其病源又以不知其要耳何者往時見書冊中先聖賢<lb/>
垂教之言及親承先生之誨或涵養或省察或致知力<lb/>
行無所不信無所不悅隨所聞見以用其力特以實非<lb/>
<pb n="KR4e0129_WYG_005-7a"/>
自得不知大要見無一定力且弗專坐是迄今無少改<lb/>
於其故耳今者屢承開示潛玩久之乃知此理充塞天<lb/>
地貫徹古今無處不有無時不然事事物物各有本然<lb/>
之理吾人何必勞攘勿忘勿助循其所謂本然者而已<lb/>
然雖見得大意如此苟非格物致知灼見事事物物本<lb/>
然之妙烏能勉强以循之此知之所以當先也然非敬<lb/>
以涵養此心使其常主於中不馳於外則身且無主雖<lb/>
視不見雖聽弗聞至粗至近者且不能酬應之況於究<lb/>
<pb n="KR4e0129_WYG_005-7b"/>
義理精微之極乎此涵養之功所以又在知之先也以<lb/>
是知今日用功之始惟當先事涵養放心不收終難為<lb/>
學此則決無疑矣林緝熈端黙有見誠晚學所當遵行<lb/>
也欽又欲求僻靜處若山寺中靜坐以收久放之心第<lb/>
老母年髙無他兄弟備養理無可出今春二月攜一二<lb/>
生始就本城奉國僧寺杜門調攝旬日一歸省母於是<lb/>
收心讀書然亦弗能累旬端黙但孜孜持敬以收放心<lb/>
之意則弗敢忘耳前時因循負教罪過千萬自今稍識<lb/>
<pb n="KR4e0129_WYG_005-8a"/>
用工寧敢復蹈故轍以自取絶於大賢君子耶自是以<lb/>
後積累久之幸有所疑所得續當請教仰惟先生道明<lb/>
教行樂莫大焉欽之不肖再得親炙函丈不識在何年<lb/>
耳相望萬里不勝馳情兹廣州楊官人貿易畢事歸謹<lb/>
貢此書無以侑緘髙麗布圓領一件敢以瀆獻不罪僭<lb/>
易幸甚未簡伏乞為道自重不備<lb/>
　　又<lb/>
生承恩教沒齒難㤀但進學不力退處九載無少進益<lb/>
<pb n="KR4e0129_WYG_005-8b"/>
秪自愧懼然亦豈敢違悖至教自絶於善亦惟日夕以<lb/>
持敬收心讀書玩理為事積之以久看又如何所恨邊<lb/>
闗限隔不得尋醫嶺南以療此生深痼之疾得遂此願<lb/>
未審在何年也生侍母粗安去冬復得一子名浙孫生<lb/>
之先四明人故也田者數人嵗入不足假之故舊類不<lb/>
納息用是度日不至勞心既無他慕衣食復足别無所<lb/>
事敢不專心以奉矩誨惟先生不以愚鄙斥外而終教<lb/>
之不勝至願今夏五月廣州楊官人倫貿易遼右歸甞<lb/>
<pb n="KR4e0129_WYG_005-9a"/>
託附書一緘髙麗布圓領一件兹金溪書客李紹慶囘<lb/>
託附此書并人參一斤致羅一峯先生所轉奉有教墨<lb/>
囘示附湖西與李客渠嵗走遼東故也相望萬里承教<lb/>
未由企慕之私非筆可盡伏乞為道自重不備<lb/>
　　又<lb/>
往嵗膺薦來京時辱惠書教并細葛感慰深矣所恨萬<lb/>
里之遥十數年之别而近在千里之間旬日可至之地<lb/>
拘以賤疾不能趨拜以遂親炙之願自兹以往此生再<lb/>
<pb n="KR4e0129_WYG_005-9b"/>
得坐春風而霑化雨者果為何時也南歸後伏計奉養<lb/>
之餘以道自樂門下相從者日益衆而及人之功大矣<lb/>
於是又羨南方士友之幸而重恨在己之不幸也别來<lb/>
二十餘年自愧立志不剛用工不篤不能勉奉矩誨恐<lb/>
終流於小人之歸而已先生愛我厚者其可以救拔之<lb/>
者何憚苦口耶去年四月吏部發下文憑促欽赴陜西<lb/>
參議任時以老母卧病累月方欲以終養具辭而是月<lb/>
二十六日母病不起矣五月初母喪在殯而敕諭下臨<lb/>
<pb n="KR4e0129_WYG_005-10a"/>
襄事後迺遣小兒士諮具本繳敕辭免新授職名伏惟<lb/>
吾君初政清明多所聽納且念欽之不才雖以病廢然<lb/>
職名未奪時不可言不言可也可言不言如不忠何方<lb/>
草辭職終養奏本時擬陳四事少効涓埃遭喪後欲削<lb/>
其槀心不能忍欲俟終喪恐失機㑹用是不以一己私<lb/>
憂敢忘天下之慮因辭謝冒昧以陳曰資真儒以講聖<lb/>
學曰薦賢才以輔治道曰遵祖訓以處内官曰興禮樂<lb/>
以化天下本以六月下旬進無奈誠意未至學術膚淺<lb/>
<pb n="KR4e0129_WYG_005-10b"/>
惟蒙聖照得允所辭所陳四事斥以浮泛難行罷之矣<lb/>
内自循省惶恐無地恨相去逺不得以章草求正其所<lb/>
以失也先生抱道家居天下蒼生同一仰望欽不度人<lb/>
微言輕輒有論薦非特不能為蒼生起安石且恐以薦<lb/>
者之不肖反為先生累矣上天祚皇明斯人惠然來天<lb/>
豈終負人望哉士諮今年二十五竊聞先生之教有意<lb/>
為己之學科舉事業雖甞為之然内外重輕已能決之<lb/>
殊不好也此子若可進恨不得親炙門下求薫陶之益<lb/>
<pb n="KR4e0129_WYG_005-11a"/>
耳先生誠閔之因風賜教則欽父子感徳當何如哉番<lb/>
禺解軍者劉深歸謹此奉問不能盡所欲言伏乞以道<lb/>
自重不次<lb/>
　　簡同年㑹元章翰林<lb/>
自執事調任南都後欽亦以病歸不通音問者將二十<lb/>
年中間子仁甞録寄贈執事致政詩始知執事由評事<lb/>
轉僉憲挂冠歸矣後令親方老官來寓族兄客邸始得<lb/>
備聞執事家居動履之詳足慰鄙懷同年雖衆相知者<lb/>
<pb n="KR4e0129_WYG_005-11b"/>
不多就中所尊仰願學者殿元㑹元元吉孔易仲昭數<lb/>
公而已所恨天各一方無由親就以資啓迪之益耳應<lb/>
魁兄數年前嘗寄書來遼還聞已為古人可悲也己前<lb/>
年陳白沙先生徵至京時有書寄欽云甞與莊定山㑹<lb/>
聚笑語竟月許定山得天理之真樂執事想近年未㑹<lb/>
白沙耳其得天理真樂當不異乎定山也欽病居荒僻<lb/>
侍奉老母温讀舊書而已學無寸進且入老境恒懼終<lb/>
墮小人之歸貽羞友朋尚念平昔因風示教敢不佩服<lb/>
<pb n="KR4e0129_WYG_005-12a"/>
以希少進令親客此殊失敬兹因其歸謹此奉問不能<lb/>
盡所欲言且愧無物可以將敬渠復來遼切望手教千<lb/>
萬之懇相晤末由不勝馳慕惟冀以道自玉不備<lb/>
　　答同年鄭克修御史<lb/>
近辱書具悉雅情且以桃乾逺遺老母感荷感荷所喻<lb/>
相見未果徒是說過然人有善願天必從之終必遂也<lb/>
來書屢致下問自顧愚陋何能有助但往年在京師甞<lb/>
聞白沙先生教誨頗多直以立志不堅無勇往力行之<lb/>
<pb n="KR4e0129_WYG_005-12b"/>
實坐是無所進耳今敢以所聞至切要者奉告冀今彼<lb/>
此共勉為之白沙之教惟以静坐為先其意謂吾人今<lb/>
日病在擾擾必多用静然後放心可收次第可用功矣<lb/>
如何如何前所云韓子作文亦進徳事先正己論其倒<lb/>
學不敢承命小兒士諮學作易義承改教甚荷續所命<lb/>
題未作求教者小兒之意以誦讀玩索之功不至故先<lb/>
其急者耳令郎進學如何今之人以為己之學一筆勾<lb/>
斷只在舉業上走亦大不是小學載胡子父兄以文藝<lb/>
<pb n="KR4e0129_WYG_005-13a"/>
令子弟朋友以仕進相招往而不返則心始荒而不治<lb/>
者不可以不深戒也令郎學於家庭想不專事舉業就<lb/>
使來游門下者只為舉業而來吾人亦不宜徇其卑陋<lb/>
之見不以為己之學啓之也小兒頗有為己之志他日<lb/>
遣往求正尚無靳焉臨楮不覺叨叨不罪不罪<lb/>
　　又<lb/>
近審起居佳勝酒量如舊甚慰甚慰令親毛老官曩多<lb/>
失敬屢荷書喻無奈徳薄言輕不能小有補益罪罪令<lb/>
<pb n="KR4e0129_WYG_005-13b"/>
郎輩舉業工夫想大有進不知所謂為已之學亦甞留<lb/>
意否若曰吾人未甞為是遂不以責望後人是已失之<lb/>
而又使後人仍蹈覆轍也善教子孫者恐不如是世俗<lb/>
日降言為已之學便為迂闊得罪當時矣然髙識逺見<lb/>
如閣下者豈亦有是惑哉亦謂即此是學雖不必如文<lb/>
公之教由小學循序而進要亦不背大道終為君子路<lb/>
上人物也然亦不思而已矣誠思之寧肯安於是哉韓<lb/>
歐與程朱其源泒孰正豈可曰韓歐亦君子而何必尋<lb/>
<pb n="KR4e0129_WYG_005-14a"/>
程朱之源乎閣下愛生厚用敢吐其愚不罪狂妄幸以<lb/>
語蕭先生斷其可否垂示一言不勝大願<lb/>
　　又<lb/>
舍親盛都司克新舍人至辱惠手書捧誦之餘如見顔<lb/>
色但不知何日合并以話久闊之情遂切磋之益為可<lb/>
恨耳扇三柄棗一斗多感逺貺來書深自謙抑足見不<lb/>
自滿足之心然亦須勇往力以着實下手看所進如何<lb/>
好與朋友商量若曰自來讀書秪事誦說擬議題目拘<lb/>
<pb n="KR4e0129_WYG_005-14b"/>
就程式僥倖科第為身口之資則是早年為學為人之<lb/>
失今日所當痛革者也兹豈可仍以自謙且以誨人與<lb/>
教子弟邪足下云欲從事乎静嘆無下手處似亦過乎<lb/>
謙退非無處下手盖亦實不下手耳所引無欲與心不<lb/>
妄動盖静之成功吾人固未敢望然自今勉遵節欲之<lb/>
訓禁戒躁妄人心未必不可下手也狂瞽之言敢以求<lb/>
正尚有以復我為已之學誠所當勉令郎染俗未深無<lb/>
使又蹈自棄之覆轍也匆匆不能悉幸察納之<lb/>
<pb n="KR4e0129_WYG_005-15a"/>
　　簡同年羅一峯先生<lb/>
甲午冬季始領令親梁氏附書今年五月復領金溪李<lb/>
客附書具悉雅情不勝感荷恭惟先生學成徳尊退處<lb/>
田里士傳其學民化其徳纂集六經羽翼聖道欽甞自<lb/>
謂士之進退各有其道茍退而無所猷為甘自頺靡其<lb/>
視進而尸素者何逺哉欽之不才恒自愧懼聞先生之<lb/>
風益深斗山之仰承風疾或發艱於歩履願加調攝以<lb/>
拔其根陳白沙不偶於春官而道鳴南海誠天之相斯<lb/>
<pb n="KR4e0129_WYG_005-15b"/>
文也其寒夜獨坐之作以賤子班於執事則非其類矣<lb/>
慚悚之甚德懋仲昭元吉樂用粹之諸公出處辱教始<lb/>
知其實樂用風疾近漸愈否在臯可悲有子能紹其緒<lb/>
否承諭移家南方足領至意但先壠宗戚所在卒難動<lb/>
移克修天錫充軍口北去年之赦所司具奏不准放免<lb/>
克修聞以易學教科舉不憂貧也欽舍田者數人嵗入<lb/>
不足用時或假諸人親故間類不取息用是度日不至<lb/>
勞心力也惟問學之功無少進益不免下愚之歸以為<lb/>
<pb n="KR4e0129_WYG_005-16a"/>
憂耳近悟進學之始全在收放心一事日夕勉於持敬<lb/>
無奈間斷不能接續舊書時復温習覺比往時有味但<lb/>
精力短不能讀所未讀今年讀易本義年終可了所諭<lb/>
作何功夫以還造化此豈庸陋所能惟先生時賜教墨<lb/>
以警督之使不終歸下愚則幸甚<lb/>
　　書中别紙<lb/>
先生所著集要刻板否已刻幸惠寄否則希録篇首三<lb/>
數章寄示文耀陳憲副聞遷憲長其所刻朱子語類甚<lb/>
<pb n="KR4e0129_WYG_005-16b"/>
便學者是書欽曩録於京師訛舛太甚得為達之憲長<lb/>
賜以刻本莫大之惠此齎書金溪李客紹慶走遼東嵗<lb/>
以為常若得語類得附來甚便兹奉去人參一斤外參<lb/>
一斤書一緘奉嶺南陳白沙先生煩覔便轉致得回音<lb/>
留俟來年李客附來<lb/>
八月七日李紹慶别義州欽作此書與之今貴邑劉宣<lb/>
著解軍古宜歸之前夕始得見用是再敢奉瀆冀比金<lb/>
溪者得蚤達也聞劉宣著言南昌張先生與尊兄時有<lb/>
<pb n="KR4e0129_WYG_005-17a"/>
書尺往還必多論學議道之語幸録示以開茅塞<lb/>
　　簡羅一峯之子<lb/>
欽往年僥倖科第辱與尊翁先生同榜欽時在同年中<lb/>
齒卑學劣且見尊翁學富道尊但知專心承事拱聽教<lb/>
言而已尊翁先生以生承教之切直弟視之成化丁亥<lb/>
尊翁先生自北京之任南京翰林予明年病歸遼東自<lb/>
是南北道逺音問疎闊矣是後又若干年始知尊翁先<lb/>
生亦是戊子病歸隱居湖西教授金牛洞方睹教化之<lb/>
<pb n="KR4e0129_WYG_005-17b"/>
行而報先生戊戌終矣𢎞治壬戌辱手書俾銘尊翁先<lb/>
生之墓余何敢辭所愧筆力綿弱不能發揚先生徳耳<lb/>
往年先生寄欽書謹珍襲以藏慕徳者以得先生片紙<lb/>
隻字為榮為私取去一紙求之屢年竟弗能得賢昆仲<lb/>
所收先稾有此煩録示一通使得傳示子孫永為家寳<lb/>
也千萬千萬所惠細葛二端本不當受但道逺難於返<lb/>
璧耳愧罪愧罪<lb/>
　　簡陳都憲<lb/>
<pb n="KR4e0129_WYG_005-18a"/>
恭聞閣下與阮方伯言屢念欽之貧窶且欽之不才卧<lb/>
病於家得免寒餒已為優幸區區之心惟願閣下大行<lb/>
斯道常如今日使東遼一方民安物阜則不才病子受<lb/>
賜多矣貧者士之常乞不以是挂念都指揮傅海欽表<lb/>
叔父也年五十有八鬢鬚斑白筋力衰憊兼以征傷發<lb/>
作不能任事表弟雲已出幼告乞代職未蒙賜允縁海<lb/>
實是衰老有疾别無他故伏望髙明特賜允許即欽之<lb/>
受賜也此表叔父有疾乞退用敢以白若求進者雖其<lb/>
<pb n="KR4e0129_WYG_005-18b"/>
人堪用欽亦豈敢言耶伏惟台照不具<lb/>
　　寄族兄弟<lb/>
諸兄弟在外年久抛棄骨肉於人之大倫不無有失今<lb/>
俱老矣幸收桑榆之功以盖前失庶乎可耳士賢兄攜<lb/>
二幼子在外景瑞兄嫂白髪如銀獨與幼婦弱孫家居<lb/>
賀信一往兩載有餘杳無一音通弟父母俱歿未曽一<lb/>
拜墓所以此而言於大倫何如早早歸來已是遲晚若<lb/>
更延滯天地罪人矣兄弟之情不得不以告也客中多<lb/>
<pb n="KR4e0129_WYG_005-19a"/>
賢必有規諷兄等歸省故鄉者但不之信從耳試以此<lb/>
書與之論之當有以忠言促歸者不可以不從也士賢<lb/>
兄輩專以無路費不歸者又大不是矣莫求遂意將就<lb/>
可備闗西路途飲食即便起程若到山海此間當遣人<lb/>
往接不誤也千萬至囑至囑欽去年四月二十六日喪<lb/>
老母五月二十日葬畢遣男士諮赴京繳敕書辭參議<lb/>
已蒙准辭惟所陳四事以浮泛難行寢罷此盖忠誠未<lb/>
孚學術疏陋之罪也内自慚懼而已兹因杭人馬姓者<lb/>
<pb n="KR4e0129_WYG_005-19b"/>
囘便作此奉報區區弟兄之情惟願早早歸來以遂天<lb/>
倫之樂伏惟心照不次<lb/>
　　寄族姪<lb/>
在外謹慎小心汝固能之不待多囑但更有所告汝宜<lb/>
諦聽自家忠孝家門為子孫者不可不謹守買賣營生<lb/>
固欲求利然不可利己損人有傷忠孝之家傳也汝不<lb/>
記憶汝祖父耶客山東若干年未甞欺誑一人其買賣<lb/>
所得人誰如之後來者忠信豈能及宜乎多得財而反<lb/>
<pb n="KR4e0129_WYG_005-20a"/>
不及此可鑒矣賀機讀書能記一學諸生皆莫之及若<lb/>
自今不間久必科舉可成以此告汝使汝知積善以蔭<lb/>
厥嗣也勉之馬客囘草此以告至囑<lb/>
　　示諸子<lb/>
陶侃惜分陰乃朝運百甓於齋外暮運於齋内自今觀<lb/>
之惜分陰勤於學也朝暮運此弗急於用之物不亦費<lb/>
分陰而間於學邪須知分陰當惜百甓當運不相妨費<lb/>
實相成就也若曰吾方汲汲科舉焚膏繼晷不敢少暇<lb/>
<pb n="KR4e0129_WYG_005-20b"/>
家蠱當幹者一切置之況運無用之甓邪此之惜分陰<lb/>
與陶之所以用心一得一失一公一私相去逺矣不可<lb/>
不精察而明辨之也戊戌年七月山人書<lb/>
　　簡李參戎<lb/>
作成人才大是美事異日成就居家而孝為國而忠大<lb/>
有益於君親有益於民物也方今知重此者幾何人哉<lb/>
生躬逢大人誠心下賢禮請名士設館育才不勝慶幸<lb/>
所恨賤疾不克趨慶恕罪恕罪<lb/>
<pb n="KR4e0129_WYG_005-21a"/>
　　寄韓良弼公子<lb/>
向甞賦小詩奉勸賢昆仲更有二首寄令親家克明公<lb/>
子用勸厥子各不蒙一語之答想是迂闊之矣如何如<lb/>
何足下童丱時從吾逰至今不忘可謂厚矣當時論東<lb/>
遼諸公子表表者固非一人然皆以足下為之冠可謂<lb/>
賢矣以足下之賢且不忘幼日師友而有忠厚之情余<lb/>
豈容自外而不思有以禆益之耶世降俗薄學術之差<lb/>
固難正救在足下宜有以拔其流俗而亦不免余故深<lb/>
<pb n="KR4e0129_WYG_005-21b"/>
為之惜而不能已於言也大抵此病坐不信古道不行<lb/>
於今耳不信由不思不思由不疑故一切以今日已之<lb/>
所行為當然不必更須如古人矣試疑之曰古聖賢果<lb/>
可學乎人之性善皆可為堯舜其果然乎夫既知疑則<lb/>
必精思思之通則信矣然後知古聖賢垂訓教我後人<lb/>
者句句是實自然進道向前不俟督迫矣白沙先生謂<lb/>
疑者進道之萌芽信不誣也足下讀禮之餘試取前詩<lb/>
參之此語試一疑焉以驗其然否却以見告得反覆之<lb/>
<pb n="KR4e0129_WYG_005-22a"/>
庶彼此兩有益也若終以為迂闊不敢疑焉則非予之<lb/>
所敢知矣令親家克明公子識見亦髙聞其乃郎幼而<lb/>
聰敏且染俗未深復之為易可告同一疑之<lb/>
　<lb/>
　<lb/>
　<lb/>
　<lb/>
　<lb/>
<pb n="KR4e0129_WYG_005-22b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　醫閭集巻五<lb/>
</p>
<p>
</p>
  </div>
</body>
</text>
</TEI>