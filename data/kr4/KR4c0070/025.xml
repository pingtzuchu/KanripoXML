<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>白香山詩集巻二十五</head>
    <p>
<pb n="KR4c0070_WYG_025-1a"/>
欽定四庫全書<lb/>
　白香山詩集巻二十五　　　歙縣汪立名編<lb/>
　　後集五<hi>律詩凡八十四首</hi>
　　　小嵗日對酒吟錢湖州所寄詩<lb/>
獨酌無多興閒吟有所思一杯新嵗酒兩句故人詩楊<lb/>
栁初黄日髭鬚半白時蹉跎春氣味彼此老心知<lb/>
　　　錢唐湖春行<lb/>
孤山寺北賈亭西水面初平雲脚低幾處早鶯爭暖樹<lb/>
<pb n="KR4c0070_WYG_025-1b"/>
誰家新燕啄春泥亂花漸欲迷人眼淺草纔能沒馬蹄<lb/>
最愛湖東行不足緑楊陰裏白沙堤<lb/>
　　　題靈隱寺紅辛夷花戲酬光上人<lb/>
紫粉筆含尖火燄紅燕脂染小蓮花芳情香思知多少<lb/>
惱得山僧悔出家<lb/>
　　　重向火<lb/>
火銷灰復死疎棄已經旬豈是人情薄其如天氣春風<lb/>
寒忽再起手冷重相親却就紅爐坐心如逢故人<lb/>
<pb n="KR4c0070_WYG_025-2a"/>
　　　候仙亭同諸客醉作<lb/>
謝安山下空攜妓栁惲洲邊只賦詩爭<hi>一作不</hi>及湖亭今<lb/>
日㑹<hi>一作醉</hi>嘲花咏水贈蛾眉<lb/>
　　　城上<lb/>
城上鼕鼕鼓朝衙復晩衙為君慵不出落盡繞城花<lb/>
　　　早行林下<lb/>
披衣未冠櫛晨起入前林宿露殘花氣朝光新葉陰傍<lb/>
松人迹少隔竹鳥聲深閒倚小橋立傾頭時一吟<lb/>
<pb n="KR4c0070_WYG_025-2b"/>
　　　送李校書趁寒食歸義興山居<lb/>
大見騰騰詩酒客不憂生計似君稀到舎將何作寒食<lb/>
滿船惟載樹陰歸<lb/>
　　　題孤山寺山石榴花示諸僧衆<lb/>
山榴花似結紅巾容艷新妍占斷春色相故開行道地<lb/>
香塵擬觸坐禪人瞿曇弟子君知否恐是天魔女化身<lb/>
　　　獨行<lb/>
闇誦黃庭經在口閒攜青竹杖隨身晩花新筍堪為伴<lb/>
<pb n="KR4c0070_WYG_025-3a"/>
獨入林行不要人<lb/>
　　　二月五日花下作<lb/>
二月五日花如雪五十二人頭似霜聞有酒時須笑樂<lb/>
不關身事莫思量羲和趁日沈西海鬼伯驅人葬北邙<lb/>
只有且來花下醉從人笑道老顛狂<lb/>
　　　戲題木蘭花<lb/>
紫房日照燕脂拆素豔風吹膩粉開怪得獨饒脂粉態<lb/>
木蘭曽作女郎來<lb/>
<pb n="KR4c0070_WYG_025-3b"/>
　　　清明日觀妓舞聽客詩<lb/>
㸔舞顔如玉聽詩韻似金綺羅從許笑絃管不妨吟可<lb/>
惜春風老無嫌酒琖深辭花送寒食并在此時心<lb/>
　　　西湖晩歸囬望孤山寺贈諸客<lb/>
栁湖松島蓮花寺晩動歸橈出道場盧橘子低山雨重<lb/>
栟<hi>一作棕</hi>櫚葉戰水風涼煙波澹蕩揺空碧樓殿參差倚<lb/>
夕陽到岸請君囬首望蓬萊宫在海中央<lb/>
　　　湖中自照<lb/>
<pb n="KR4c0070_WYG_025-4a"/>
重重照影㸔容鬢不見朱顔見白絲失却少年無覔處<lb/>
泥他湖水欲何為<lb/>
　　　贈蘇鍊師<lb/>
兩鬢蒼然心浩然松窻深處藥爐前攜將道士通宵語<lb/>
忘却花時盡日眠明鏡嬾開長在匣素琴欲弄半無絃<lb/>
猶嫌莊子多詞句只讀逍遥六七篇<lb/>
　　　杭州春望<lb/>
望海樓明照曙霞<hi>城東樓名望海樓</hi>䕶江隄白蹋晴沙濤聲夜<lb/>
<pb n="KR4c0070_WYG_025-4b"/>
入伍員廟栁色春藏蘇小家紅袖織綾誇杮蔕<hi>杭州出柿蔕花</hi>
<hi>者尤佳也</hi>青旗酤酒趁棃花<hi>其俗釀酒趁棃花時熟號為棃花春</hi>誰開湖寺西<lb/>
南路草緑裠腰一道斜<hi>孤山寺路在湖洲中草緑時望如裠腰</hi>
　<hi>立名按能改齋漫録云劉次莊樂府解題曰錢塘蘇小歌蘇小非唐人世見樂天夢得詩多稱詠遂謂之</hi>
　<hi>同時耳按郭茂倩所編引廣題曰蘇小小錢塘名娼也蓋南齊時人西陵在錢塘江之西故古詞云何處</hi>
　<hi>結同心西陵松柏下</hi>
　　　飲散夜歸贈諸客<lb/>
鞍馬夜紛紛香街起暗塵囬鞭招飲妓分火送歸人風<lb/>
<pb n="KR4c0070_WYG_025-5a"/>
月應堪惜杯觴莫厭頻明朝三月盡忍不送殘春<lb/>
　　　湖亭晩歸<lb/>
盡日湖亭卧心閒事亦稀起因殘醉醒坐待晩涼歸松<lb/>
雨飄藤帽江風透葛衣栁堤行不厭沙輭絮飛飛<lb/>
　　　東樓南望八韻<lb/>
不厭東南望江樓對海門風濤生有信天水合無痕鷁<lb/>
帶雲帆動鷗和雪浪翻魚鹽聚為市煙火起成村日脚<lb/>
金波碎峯頭鈿㸃繁送秋千里雁報暝一聲猿已豁煩<lb/>
<pb n="KR4c0070_WYG_025-5b"/>
襟悶仍開病眼昏郡中登眺處無勝此東軒<lb/>
　　　醉中酬殷協律<lb/>
泗水城邉一分散浙江樓上重逰陪揮鞭二十年前别<lb/>
命駕三千里外來醉袖放狂相向舞愁眉和笑一時開<lb/>
留君夜住非無分且盡青娥紅燭臺<lb/>
　　　孤山寺遇雨<lb/>
拂波雲色重灑葉雨聲繁水鷺<hi>一作鳥</hi>雙飛起風荷一向<lb/>
翻空濛連北岸蕭颯入東軒或擬湖中宿留船在寺門<lb/>
<pb n="KR4c0070_WYG_025-6a"/>
　　　樟亭雙櫻樹<lb/>
南館西軒兩樹櫻春條長足夏陰成素華朱實今雖盡<lb/>
碧葉風來别有情<lb/>
　　　湖上夜飲<lb/>
郭外迎人月湖邊醒酒風誰留使君飲紅燭在舟中<lb/>
　　　贈沙鷗<lb/>
老逼教垂白官科遣著緋形骸雖有累方寸却無機遇<lb/>
酒多先醉逢山愛晩歸沙鷗不知我猶避隼旟飛<lb/>
<pb n="KR4c0070_WYG_025-6b"/>
　　　餘杭形勝<lb/>
餘杭形勝四方無州傍青山縣枕湖繞郭荷花三十里<lb/>
拂城松樹一千株夢兒亭古傳名謝教妓樓新道姓蘇<lb/>
<hi>州西靈隱山上有夢謝亭即是杜明浦夢謝靈運之所因名客兒也蘇小小本錢塘妓人也</hi>獨有使<lb/>
君年太老風光不稱白髭鬚<lb/>
　　　江樓夕望招客<lb/>
海天東望夕茫茫山勢川形濶復長燈火萬家城四畔<lb/>
星河一道水中央風吹古木晴天雨月照平沙夏夜霜<lb/>
<pb n="KR4c0070_WYG_025-7a"/>
能就江樓銷暑否比君茅舍校清涼<lb/>
　　　新秋病起<lb/>
一葉落梧桐年光半又空秋多上階日涼足入懐風病<lb/>
痩形如鶴愁焦鬢似蓬損心詩思裏伐性酒狂中華蓋<lb/>
何曽惜金丹不致功猶須自慙媿得作白頭翁<lb/>
　　　木芙蓉花下招客飲<lb/>
晩涼思飲兩三杯召得江頭酒客來莫怕秋無伴醉物<lb/>
水蓮花盡木蓮開<lb/>
<pb n="KR4c0070_WYG_025-7b"/>
　　　悲歌<lb/>
白頭新洗鏡新磨老逼身來不柰何耳裏頻聞故人死<lb/>
眼前惟覺少年多塞鴻遇暖猶囘翅江水因潮亦反波<lb/>
獨有衰顔留不得醉來無計但悲歌<lb/>
　　　江樓晩眺景物鮮奇吟翫成篇寄水部張籍員<lb/>
　　　　外<lb/>
澹煙疎雨間斜陽江色鮮明海氣涼蜃散雲收破樓閣<lb/>
虹殘水照斷橋梁風翻白浪花千片雁㸃青天字一行<lb/>
<pb n="KR4c0070_WYG_025-8a"/>
好著丹青圖寫<hi>一作畫</hi>取題詩寄與水曹郎<lb/>
　　　夜招周協律兼答所贈<lb/>
滿眼雖多客開眉復向誰少年非我伴秋夜與君期落<lb/>
魄俱耽酒殷勤共愛詩相憐别有意彼此老無兒<lb/>
　　　重酬周判官<lb/>
秋愛冷吟春愛醉詩家眷屬酒家仙若教早被浮名繫<lb/>
可得閒逰三十年<lb/>
　　　飲後夜醒<lb/>
<pb n="KR4c0070_WYG_025-8b"/>
黄昏飲散歸來卧夜半人扶强起行枕上酒容和睡醒<lb/>
樓前海月伴潮生將歸梁燕還重宿欲滅窻燈却復明<lb/>
直至曉來猶妄想耳中如有管絃聲<lb/>
　　　代賣薪女贈諸妓<lb/>
亂蓬為鬢布為巾<hi>一作裠</hi>曉蹋寒山自負薪一種錢唐江<lb/>
畔女著紅騎馬是何人<lb/>
　<hi>立名按堯山堂外紀云唐時杭妓承應燕㑹皆得騎馬以從</hi>
　　　奉和李大夫題新詩二首各六韻<lb/>
<pb n="KR4c0070_WYG_025-9a"/>
　因巖亭<lb/>
箕潁人窮獨蓬壺路阻難何如兼吏隱復得事躋攀巖<lb/>
樹羅堦下江雲貯棟間似移天目石疑入武丘山清景<lb/>
徒堪賞皇恩肯放閒遥知興未足即被詔徴還<lb/>
　忘筌亭<lb/>
翠巘公門對朱軒野徑連只開新户牖不改舊風煙虛<lb/>
室閒生白髙情澹入𤣥酒容同座勸詩借屬城傳自笑<lb/>
滄江畔遥思絳帳前亭臺隨處有爭敢比忘筌<lb/>
<pb n="KR4c0070_WYG_025-9b"/>
　　　余以長慶二年冬十月到杭州明年秋九月始<lb/>
　　　與范陽盧賈汝南周元範蘭陵蕭悦清河崔求<lb/>
　　　東萊劉方輿同逰恩徳寺泉洞竹石籍甚乆矣<lb/>
　　　及兹目擊果惬心期因自嗟云到郡周嵗方來<lb/>
　　　入寺半日復去俯視朱綬仰睇白雲有媿於心<lb/>
　　　遂留絶句<lb/>
雲水埋藏恩德洞<hi>一作寺</hi>簪裾束縛使君身蹔來不宿歸<lb/>
州去應被山呼作俗人<lb/>
<pb n="KR4c0070_WYG_025-10a"/>
　　　早冬<lb/>
十月江南天氣好可憐冬景似春華霜輕未殺萋萋草<lb/>
日暖初乾漠漠沙老柘葉黄如嫩樹寒櫻枝白是狂花<lb/>
此時却羡閒人醉五馬無由入酒家<lb/>
　　　嵗假内命酒贈周判官蕭協律<lb/>
共知欲老流年急且喜新正假日頻鬬健此時相勸醉<lb/>
偷閒何處共尋春脚隨周叟行猶疾頭比蕭翁白未勻<lb/>
嵗酒先拈辭不得被君推作少年人<lb/>
<pb n="KR4c0070_WYG_025-10b"/>
　　　與諸客携酒尋去年梅花有感<lb/>
馬上同携今日杯湖邊共覔去春梅年年只是人空老<lb/>
處處何曽花不開詩思又牽吟詠發酒酣閒喚管絃來<lb/>
尊前百事皆依舊㸃檢惟無薛秀才<hi>去年與薛景文同賞今年長逝</hi>
　　　醉送李協律赴湖南辟命因寄沈八中丞<lb/>
富陽山底樟亭畔立馬停舟飛酒盂曽共中丞情繾綣<lb/>
暫留協律語踟躕紫微星北承恩去青草湖南稱意無<lb/>
不羡君官羡君幕幕中收得阮元瑜<lb/>
<pb n="KR4c0070_WYG_025-11a"/>
　　　内道場永讙上人就郡見訪善説維摩經臨别<lb/>
　　　　請詩因以此贈<lb/>
五夏登壇内殿師水為心地玉為儀正傳金粟如來偈<lb/>
何用錢唐太守詩苦海出來應有路靈山别後可無期<lb/>
他生莫忘今朝㑹虛白亭中法樂時<lb/>
　　　見李蘇州示男阿武詩自感成詠<lb/>
遥羡青雲裏祥鸞正引雛自憐滄海外老蚌不生珠<lb/>
　　　正月十五日夜月<lb/>
<pb n="KR4c0070_WYG_025-11b"/>
嵗熟人心樂朝逰復夜逰春風來海上明月在江頭燈<lb/>
火家家市笙歌處處樓無妨思帝里不合厭杭州<lb/>
　　　題州北路傍老栁樹<lb/>
皮枯縁受風霜乆條短為經攀折頻但見半衰當此路<lb/>
不知初種是何人雪花零碎逐年減栁葉稀疎隨分新<lb/>
莫道老株芳意少逢春猶勝不逢春<lb/>
　　　題清頭陀<lb/>
頭陀獨宿寺西峯百尺禪菴半夜鐘煙月蒼蒼風瑟瑟<lb/>
<pb n="KR4c0070_WYG_025-12a"/>
更無雜樹對山松<lb/>
　　　自歎二首<lb/>
形羸自覺朝餐減睡少偏知夜漏長實事漸消虚事在<lb/>
銀魚金帶繞腰光<lb/>
二毛曉落梳頭嬾兩眼春昏㸃藥頻惟有閒行猶得在<lb/>
心情未到不如人<lb/>
　　　湖上醉中代諸妓寄嚴郎中<lb/>
笙歌杯酒正歡娱忽憶仙郎望帝都借問連宵直南省<lb/>
<pb n="KR4c0070_WYG_025-12b"/>
何如盡日醉西湖蛾眉别乆心知否雞舌含多口厭無<lb/>
還有些些惆悵事春來山路見蘼蕪<lb/>
　<hi>立名按堯山堂外紀云唐宋間郡守新到營妓皆出境而迎旣去猶得以鱗鴻往返靦不為異</hi>
　　　自詠<lb/>
悶發每吟詩引興興來兼酌酒開顔欲逢假日先招客<lb/>
正對衙時亦望山勾檢簿書多鹵莽隄防官吏少機關<lb/>
誰能頭白勞心力人道無才也是閒<lb/>
　　　晩興<lb/>
<pb n="KR4c0070_WYG_025-13a"/>
草淺馬翩翩新晴薄暮天栁條春拂面衫袖醉垂鞭立<lb/>
語花隄上行吟水寺前等閒消一日不覺過三年<lb/>
　　　早興<lb/>
晨光出照屋梁明初打開門鼓一聲犬上階眠知地濕<lb/>
鳥臨窻語報天晴半銷宿酒頭仍重新脱冬衣體乍輕<lb/>
睡覺心空思想盡近來鄉夢不多成<lb/>
　　　竹樓宿<lb/>
小書樓下千竿竹深火爐前一琖燈此處與誰相伴宿<lb/>
<pb n="KR4c0070_WYG_025-13b"/>
燒丹道士坐禪僧<lb/>
　　　湖上招客送春汎舟<lb/>
欲送殘春招酒伴客中誰最有風情兩缾箬下新求得<lb/>
一曲霓裳初教成<hi>時崔湖州寄新箬下酒來樂妓按霓裳羽衣曲初畢</hi>排比管絃<lb/>
行翠袖指麾船舫㸃紅旌慢牽好向湖心去恰似菱花<lb/>
鏡上行<lb/>
　　　戲醉客<lb/>
莫言魯國書生懦莫把杭州刺史欺醉客請君開眼望<lb/>
<pb n="KR4c0070_WYG_025-14a"/>
緑楊風下有紅旗<lb/>
　　　紫陽花<hi>招賢寺有山花一樹無人知名色紫氣香芳麗可愛頗類仙物因以紫陽花名之</hi>
何年植向仙壇上早晩移栽到梵家雖在人間人不識<lb/>
與君名作紫陽花<lb/>
　　　祭社宵興燈前偶作<lb/>
城頭傳鼔角燈下整衣冠夜鏡藏鬚白秋泉漱齒寒欲<lb/>
將閒送老湏著病辭官更待年終後支持歸計㸔<lb/>
　　　閒卧<lb/>
<pb n="KR4c0070_WYG_025-14b"/>
盡日前軒卧神閒境亦空有山當枕上無事到心中簾<lb/>
巻侵牀日屏遮入座風望春春未到應在海門東<lb/>
　　　新春江次<lb/>
浦乾潮未應堤濕凍初消粉片妝梅朶金絲刷栁條鴨<lb/>
頭新緑水雁齒小紅橋莫怪珂聲碎春來五馬驕<lb/>
　　　春題湖上<lb/>
湖上春來似畫圖亂峯圍繞水平鋪松排山面千重翠<lb/>
月㸃波心一顆珠碧毯線頭抽早稻青羅裠帶展新蒲<lb/>
<pb n="KR4c0070_WYG_025-15a"/>
未能抛得杭州去一半勾留是此湖<lb/>
　　　失鶴<lb/>
失為庭前雪飛因海上風九霄應得侶三夜不歸籠聲<lb/>
斷碧雲外影沈明月中郡齋從此後誰伴白頭翁<lb/>
　　　自歎<lb/>
宴逰寢食漸無味杯酒管絃徒繞身賓客歡娛僮僕飽<lb/>
始知官職為他人<lb/>
　　　同諸客攜酒早㸔櫻桃花<lb/>
<pb n="KR4c0070_WYG_025-15b"/>
曉報櫻桃發春攜酒客過緑餳粘盞杓紅雪壓枝柯天<lb/>
色晴明少人生事故多停杯替花語不醉擬如何<lb/>
　　　栁絮<lb/>
三月盡時頭白日與春老別更依依憑鶯為向楊花道<lb/>
絆惹春風莫放歸<lb/>
　　　早飲湖州酒寄崔使君<lb/>
一榼扶頭酒澄泓瀉玉壺十分蘸甲酌瀲灔滿銀盂捧<lb/>
出光華動嘗㸔氣味殊手中稀琥珀舌上冷醍醐缾裏<lb/>
<pb n="KR4c0070_WYG_025-16a"/>
有時盡江邊無處酤不知崔太守更有寄來無<lb/>
　　　病中書事<lb/>
三載卧山城閒知節物情鶯多過春語蟬不待秋鳴氣<lb/>
嗽因寒發風痰欲雨生病身無所用唯解卜隂晴<lb/>
　　　與微之唱和來去常以竹筒貯詩陳協律美而<lb/>
　　　　成篇因以此答<lb/>
㨂得琅玕截短筒緘題章句寫心胷隨風每喜飛如鳥<lb/>
渡水常憂化作龍粉節堅如太守信霜筠冷稱大夫容<lb/>
<pb n="KR4c0070_WYG_025-16b"/>
煩君贊詠心知媿魚目驪珠同一封<lb/>
　　　醉戲諸妓<lb/>
席上爭飛使君酒歌中多唱舎人詩不知明日休官後<lb/>
逐我東山去是誰<lb/>
　<hi>立名按全唐詩話云樂天刺杭攜數妓還洛陽後却還錢唐夢得調之云其那錢唐蘇小小憶君淚黯石</hi>
　<hi>榴裠公此詩巳露其意矣</hi>
　　　北院<lb/>
北院人稀到東窻地最偏竹煙行竈上石壁卧房前性<lb/>
<pb n="KR4c0070_WYG_025-17a"/>
拙身多暇心慵事少縁還如病居士惟置一牀眠<lb/>
　　　酬周協律<lb/>
五十錢唐守應為送老官濫䝉辭客愛猶作近臣㸔鑿<lb/>
落愁須飲琵琶悶遣彈白頭雖强醉不似少年歡<lb/>
　　　題石山人<lb/>
騰騰兀兀在人間貴賤賢愚盡往還羶膩筵中唯飲酒<lb/>
歌鐘㑹處獨思山存神不許三尸住混俗無妨兩鬢斑<lb/>
除却餘杭白太守何人更解愛君閒<lb/>
<pb n="KR4c0070_WYG_025-17b"/>
　　　詩解<lb/>
新篇日日成不是愛聲名舊句時時改無妨悦性情但<lb/>
令長守郡不覔却歸城祗擬江湖上吟哦過一生<lb/>
　<hi>立名按平園周必大曰香山詩語平易疑若信手而成者間觀遺槀則竄定實多觀此詩信然乃有偽造</hi>
　<hi>不經語以隂刺公者如墨客揮犀云樂天每作詩令一老嫗解之嫗曰解則録之不解則不復集故唐末</hi>
　<hi>之弊至於俚其意不過欲竭力形容一俗字耳且毋論其他試舉公晩年長律其根柢之博立格鍊句之</hi>
　<hi>妙果皆老嫗所能解否邪其説之邪謬真可付一噱也</hi>
　　　潮<lb/>
<pb n="KR4c0070_WYG_025-18a"/>
早潮纔落晩潮來一月周流六十囘不獨光隂朝復暮<lb/>
杭州老去被潮催<lb/>
　　　聞歌妓唱嚴郎中詩因以絶句寄之<hi>嚴前為郡守</hi>
已畱舊政布中和又付新詞與艷歌但是人家有遺愛<lb/>
就中蘇小感恩多<lb/>
　　　柘枝妓<lb/>
平鋪一合錦筵開連擊三聲畫鼓催紅蠟燭移桃葉起<lb/>
紫羅衫動柘枝來帶垂鈿胯花腰重帽轉金鈴雪面廻<lb/>
<pb n="KR4c0070_WYG_025-18b"/>
㸔即曲終畱不住雲飄雨送向陽臺<lb/>
　　　急樂世辭<hi>一作急世樂</hi>
正抽碧線繡紅羅忽聽黄鶯斂翠蛾秋思冬愁春悵望<lb/>
大都不稱意時多<lb/>
　　　天竺寺送堅上人歸廬山<lb/>
錫杖登髙寺香爐憶舊峯偶來舟不繫忽去鳥無蹤豈<lb/>
要留離偈寧勞動别容與師俱是夢夢裏暫相逢<lb/>
　　　留題郡齋<lb/>
<pb n="KR4c0070_WYG_025-19a"/>
吟山歌水嘲風月便是三年官滿時春為醉眠多閉閣<lb/>
秋因晴望暫褰帷更無一事移風俗惟化州民解詠詩<lb/>
　　　别州民<lb/>
耆老遮歸路壺漿滿别筵甘棠無一樹那得淚潸然税<lb/>
重多貧户農饑足旱田唯畱一湖水與汝救凶年<hi>今春増築</hi>
<hi>錢唐湖堤貯水以防天旱故云</hi>
　　　　<hi>附錢唐湖石記錢唐湖事刺史要知者四條具列如左○錢唐湖一名上湖周廻三十里</hi>
　　　　<hi>北有石函南有筧凡放水漑田每減一寸可漑十五餘頃一復時可漑五十餘頃先湏别</hi>
<pb n="KR4c0070_WYG_025-19b"/>
　　　　<hi>選公勤軍吏二人立於田次與本所由田戸據頃畆定日時量尺寸節限而放之若嵗旱</hi>
　　　　<hi>百姓請水湏令經州陳狀刺史自便押帖所由即日與水若待狀入司符下縣縣帖鄉鄉</hi>
　　　　<hi>差所由動經旬日雖得水而旱田苖無所及也大抵此州春多雨秋多旱若隄防如法蓄</hi>
　　　　<hi>泄及時即瀕湖千餘頃田無凶年矣自錢唐至鹽官界應漑夾官河田湖放湖入河從河</hi>
　　　　<hi>入田準鹽鐵使舊法又湏先量湖水淺深待漑田畢却還本水尺寸往往旱甚即湖水不</hi>
　　　　<hi>充今年修築湖隄髙加數尺水亦隨加即不啻足矣脱或不足即更決臨平湖添注官河</hi>
　　　　<hi>又有餘矣雖非澆田時若官河乾淺但放湖水添注可以立通舟船俗云決放湖水不利</hi>
　　　　<hi>錢唐縣官縣官多假他詞以惑刺史云魚龍無所託或云菱茭失其利且魚龍與生民之</hi>
<pb n="KR4c0070_WYG_025-20a"/>
　　　　<hi>命孰急菱茭與稻梁之利孰多斷可知矣又云放湖即郭内六井無水亦妄也且湖底髙</hi>
　　　　<hi>井管低湖中又有泉數十眼湖耗則泉涌雖盡竭湖水而泉用有餘况前後放湖終不至</hi>
　　　　<hi>竭而云井無水謬矣其郭中六井李泌相公典郡日所作甚利於人與湖相通中有隂竇</hi>
　　　　<hi>往往堙塞亦宜數察而通理之則雖大旱而井水常足湖中有無税田約十數項湖淺則</hi>
　　　　<hi>田出湖深則田沒田戸多與所由計㑹盗洩湖水以利私田其石函南筧并諸小筧闥非</hi>
　　　　<hi>澆田時並須封閉築塞數令巡檢小有漏洩罪責所由即無盗洩之弊矣又若霖雨三日</hi>
　　　　<hi>巳上即往往隄決湏所由巡守預為之防其筧之南舊有缺岸若水暴漲即於缺岸洩之</hi>
　　　　<hi>又不減兼於石函南筧洩之防隄潰也大約水去石函口一尺為限過此湏泄之予在郡</hi>
<pb n="KR4c0070_WYG_025-20b"/>
　　　　<hi>三年仍嵗逢旱湖之利害盡究其由恐來者要知故書於石欲讀者易曉故不文其言長</hi>
　　　　<hi>慶四年三月十日杭州刺史白居易記</hi>
　　　留題天竺靈隱兩寺<lb/>
在郡六百日入山十二囘宿因月桂落醉為海榴開<hi>天竺</hi>
<hi>嘗有月中桂子落靈隱多海石榴花也</hi>黄紙除書到青宫詔命催僧徒多<lb/>
悵望賓從亦徘徊寺闇煙埋竹林香雨落梅别橋憐白<lb/>
石辭洞戀青苔<hi>石橋在天竺明洞在靈隱</hi>漸出松間路猶飛馬上杯<lb/>
誰教冷泉水送我下山來<lb/>
<pb n="KR4c0070_WYG_025-21a"/>
　　　　<hi>附冷泉亭記東南山水餘杭郡為最就郡言靈隱寺為尤由寺觀冷泉亭為甲亭在山下</hi>
　　　　<hi>水中央寺西南隅髙不倍尋廣不累丈而撮草奇得要地搜勝槪物無遁形春之日吾愛其</hi>
　　　　<hi>薰薰木欣欣可以𨗳和納粹暢人血氣夏之夜吾愛其泉渟渟風泠泠可以蠲煩析酲起</hi>
　　　　<hi>人心情山樹為蓋巖石為屏雲從棟出水與階平坐而玩之者可濯足於牀下卧而狎之</hi>
　　　　<hi>者可垂釣於枕上矧又潺湲潔澈粹冷柔滑若俗士若道人眼耳之塵心舌之垢不待盥</hi>
　　　　<hi>滌見輙除去潛利隂益可勝言哉斯所以最餘杭而甲靈隱也杭自郡城抵四封叢山複</hi>
　　　　<hi>湖易為形勝先是領郡者有相里君造虚白亭有韓僕射臯作候仙亭有裵庶子棠棣作</hi>
　　　　<hi>觀風亭有盧給事元輔作見山亭及右司郎中河南元藇最後作此亭於是五亭相望如</hi>
<pb n="KR4c0070_WYG_025-21b"/>
　　　　<hi>指之列可謂佳境殫矣能事畢矣後來者雖有斂心巧目無所加焉故吾繼之述而不作</hi>
　　　　<hi>長慶三年八月十三日記</hi>
　　　西湖留别<lb/>
征途行色慘風煙祖帳離聲咽管絃翠黛不湏留五馬<lb/>
皇恩只許住三年緑藤隂下鋪歌席紅藕花中泊妓船<lb/>
處處囘頭盡堪戀就中難别是湖邊<lb/>
　　　重題别東樓<lb/>
東樓勝事我偏知氣象多隨昏旦移湖巻衣裳白重疊<lb/>
<pb n="KR4c0070_WYG_025-22a"/>
山張屏障緑參差海仙樓墖晴方出江女笙簫夜始吹<lb/>
春雨星攢尋蟹火秋風霞颭弄濤旗<hi>餘杭風俗每寒食雨後夜涼家家持</hi>
<hi>燭尋蟹動盈萬人每嵗八月迎濤弄水者悉舉旗幟焉</hi>宴宜雲髻新梳後曲愛霓<lb/>
裳未拍時太守三年嘲不盡郡齋空作百篇詩<lb/>
　　　别周軍事<lb/>
主人頭白官仍冷去後憐君是底人試謁㑹稽元相去<lb/>
不妨相見却殷勤<lb/>
　<lb/>
<pb n="KR4c0070_WYG_025-22b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　白香山詩集巻二十五<lb/>
</p>
<p>
</p>
  </div>
</body>
</text>
</TEI>