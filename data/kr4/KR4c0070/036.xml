<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>白香山詩集巻三十六</head>
    <p>
<pb n="KR4c0070_WYG_036-1a"/>
欽定四庫全書<lb/>
　白香山詩集巻三十六　　　歙縣汪立名編<lb/>
　　後集十六<hi>律詩凡一百首</hi>
　　　病中詩<hi>并序</hi>
　開成已未嵗余蒲桞之年六十有八冬十月甲寅旦<lb/>
　始得風痺之疾體癏目眩左足不支蓋老病相乗時<lb/>
　而至耳余早棲心釋梵浪迹老莊因疾觀身果有所<lb/>
　得何則外形骸而内忘憂恚先禪觀而後順醫治旬<lb/>
<pb n="KR4c0070_WYG_036-1b"/>
　月以還厥疾少間杜門髙枕澹然安閒吟諷興來亦<lb/>
　不能遏因成十五首題為病中詩且貽所知兼用自<lb/>
　廣昔劉公幹病漳浦謝康樂臥臨川咸有篇章抒詠<lb/>
　其志今引而序之者慮不知我者或加誚焉<lb/>
　　　　初病風<lb/>
六十八衰翁乗衰百病攻朽株難免蠹空穴易來風肘<lb/>
痺宜生栁頭旋劇轉蓬恬然不動處虚白在胷中<lb/>
　　　　枕上作<lb/>
<pb n="KR4c0070_WYG_036-2a"/>
風疾侵凌臨老頭血凝筋滯不調柔甘從此後支離臥<lb/>
賴是從前爛漫遊迴思往事紛如夢轉覺餘生杳若浮<lb/>
浩氣自能充靜室驚飈何必蕩虚舟腹空先進松花酒<lb/>
膝冷重裝桂布裘若問樂天憂病否樂天知命了無憂<lb/>
　　　　荅閒上人來問因何風疾<lb/>
一牀方丈向陽開勞動文殊問疾來欲界凡夫何足道<lb/>
四禪天始免風災<hi>色界四天初禪具三災二禪無火災三禪無水災四禪無風災</hi>
　　　　病中五絶句<lb/>
<pb n="KR4c0070_WYG_036-2b"/>
世間生老病相隨此事心中久自知今日行年將七十<lb/>
猶須慙媿病來遲<lb/>
方寸成灰鬢作絲假如强健亦何為家無憂累身無事<lb/>
正是安閒好病時<lb/>
李君墓上松應拱元相池頭竹盡枯多幸樂天今始病<lb/>
不知合要苦治無<hi>李元昔子執友也杓直少子八嵗即世已九年微之少予七年薨巳八年</hi>
<hi>矣今予始病得非幸乎</hi>
目昬思寢即安眠足軟妨行便坐禪身作醫王心是藥<lb/>
<pb n="KR4c0070_WYG_036-3a"/>
不勞和扁到門前<lb/>
交親不要苦相憂亦擬時時强出遊但有心情何用脚<lb/>
陸乗肩輿水乗舟<lb/>
　　　　送嵩客<lb/>
登山臨水分無期泉石煙霞今屬誰君到嵩陽吟此句<lb/>
與教三十六峰知<lb/>
　　　　罷灸<lb/>
病身佛說將何喩變滅須臾豈不聞莫遣淨名知我笑<lb/>
<pb n="KR4c0070_WYG_036-3b"/>
休將火艾灸浮雲<hi>維摩經云是身如浮雲須臾變滅也</hi>
　　　　賣駱馬<lb/>
五年花下醉騎行臨賣囘頭嘶一聲項籍顧騅猶解飲<lb/>
樂天别駱豈無情<lb/>
　　　　别栁枝<lb/>
兩枝楊栁小樓中嫋娜多年伴醉翁明日放歸歸去後<lb/>
世間應不要春風<lb/>
　<hi>立名按瀛奎律髓樂天為病風痺遣二妾故有是作觴詠罷來賔閣閉笙歌散後妓房空亦病中所賦又</hi>
<pb n="KR4c0070_WYG_036-4a"/>
　<hi>明年有去歳樓中别栁枝自註云樊蠻也二妓者皆以栁枝目之云</hi>
　　　　就暖偶酌戲諸詩酒舊侣<lb/>
低屏軟褥臥藤牀舁向前軒就日陽一足任他為外物<lb/>
三杯自要沃中腸頭風若見詩應愈齒折仍誇笑不妨<lb/>
細酌徐吟猶得在舊遊未必便相忘<lb/>
　　　　嵗暮呈思黯相公皇甫朗之及夢得尚書<lb/>
嵗暮皤然一老夫十分流輩九分無莫嫌身病人扶侍<lb/>
猶勝無身可遣扶<lb/>
<pb n="KR4c0070_WYG_036-4b"/>
　　　　自解<lb/>
房傳往世為禪客<hi>世傳房太尉前生為禪僧與婁師徳友善慕其為人故今生有婁之遺風</hi>
<hi>也</hi>王道前生應畫師<hi>王右丞詩云宿世是詞客前身應畫師</hi>我亦定中觀<lb/>
宿命多生債負是歌詩不然何故狂吟詠病後多於未<lb/>
病時<hi>巳上病中十五首</hi>
　　　嵗暮病懐贈夢得<hi>時與夢得同患足疾</hi>
十年四海故交親零落唯殘兩病身共遣數奇從是命<lb/>
同教步蹇有何因眼隨老減嫌長夜體待陽舒望早春<lb/>
<pb n="KR4c0070_WYG_036-5a"/>
新樂堂前舊池上相過亦不要他人<lb/>
　　　雪後過集賢裴令公舊宅有感<lb/>
梁王捐館後枚叟過門時有淚人還泣無情雪不知臺<lb/>
亭留盡在賔客散何之唯有蕭條雁時來下故池<lb/>
　　　酬夢得貧居詠懐見贈<lb/>
嵗陰生計兩蹉跎相顧悠悠醉且歌廚冷難留烏止屋<lb/>
<hi>詩云瞻烏爰止于誰之屋言烏多止富家之屋也</hi>門閑可與雀張羅病添莊舄<lb/>
吟聲苦貧欠韓康藥債多日望揮金賀新命<hi>來篇云若有金揮勝</hi>
<pb n="KR4c0070_WYG_036-5b"/>
<hi>二疏</hi>俸錢依舊又如何<hi>時夢得罷賔客除祕監禄俸略同故云</hi>
　　　酬夢得見喜疾瘳<lb/>
暖臥摩綿褥晨<hi>一作寒</hi>傾藥酒螺昬昬布裘底病醉睡相<lb/>
和末疾徒云爾<hi>傳云風淫末疾末謂四肢</hi>餘年有㡬何須知差與否<lb/>
相去校無多<lb/>
　　　夜聞箏中彈瀟湘送神曲感舊<lb/>
縹緲巫山女歸來七八年殷勤湘水曲留在十三絃苦<lb/>
調吟還出深情咽不傳萬重雲水思今夜月明前<lb/>
<pb n="KR4c0070_WYG_036-6a"/>
　　　感蘇州舊舫<lb/>
畫梁朽折紅窗破獨立池邊盡日看守得蘇州船舫爛<lb/>
此身爭合不衰殘<lb/>
　　　感舊石上字<lb/>
閑撥船行尋舊池幽情往事復誰知太湖石上鐫三字<lb/>
十五年前陳結之<lb/>
　<hi>立名按容齋五筆云初讀樂天感石上舊字詩有陳結之並無所經見全不可曉後觀其對酒有感寄李</hi>
　<hi>郎中詩往年江外抛桃葉去嵗樓中别栁枝注云桃葉結之也栁枝樊素也然後結之義始明</hi>
<pb n="KR4c0070_WYG_036-6b"/>
　　　見敏中初到邠寧秋日登城樓詩詩中頗多鄉<lb/>
　　　　思因以寄和<hi>從殿中侍御史出副邠寧</hi>
想爾到邊頭蕭條正值秋二年貧御史八月古邠州絲<lb/>
管聞雖樂風沙見亦愁望鄉心若苦不用數登樓<lb/>
　　　齋戒<lb/>
每因齋戒斷葷腥漸覺塵勞染愛輕六賊定知無氣色<lb/>
三尸應恨少恩情酒魔降伏終須盡詩債填還亦欲平<lb/>
從此始堪為弟子竺乾師是古先生<lb/>
<pb n="KR4c0070_WYG_036-7a"/>
　　　戲禮經老僧<lb/>
香火一爐燈一盞白頭夜禮佛名經何年飲著聲聞酒<lb/>
直到如今醉未醒<lb/>
　　　近見慕巢尚書詩中屢有歎老思退之意又於<lb/>
　　　　洛下新置郊居然寵寄方深歸心太速因以<lb/>
　　　　長句戲而諭之<lb/>
近見詩中歎白鬚遥知閫外憶東都煙霞偷眼窺來久<lb/>
富貴粘身擺得無新置林園猶濩落未終㛰嫁且踟躕<lb/>
<pb n="KR4c0070_WYG_036-7b"/>
應須待到懸車嵗然後東歸伴老夫<lb/>
　　　對鏡偶吟贈張道士抱元<lb/>
閒來對鏡自思量年貌衰殘分所當白髮萬莖何所怪<lb/>
丹砂一粒不曾嘗眼昬久被書料理肺渴多因酒損傷<lb/>
今日逢師雖巳晩枕中治老有何方<lb/>
　　　病入新正<lb/>
枕上驚新嵗花開念舊歡是身老所逼非意病相干風<lb/>
月情猶在杯觴興漸闌便休心未伏更試一春看<lb/>
<pb n="KR4c0070_WYG_036-8a"/>
　　　臥疾來早晩<lb/>
臥疾來早晩懸懸將十旬婢能尋本草犬不吠醫人酒<lb/>
甕全生醭歌筵半委塵風光還欲好爭向枕前春<lb/>
　　　强起迎春戲寄思黯<lb/>
杖策人扶廢病身晴和强起一迎春他時蹇跛縱行得<lb/>
笑殺平原樓上人<lb/>
　　　夢得前所酬篇有錬盡美少年之句因思往事<lb/>
　　　兼詠今懷重以長句荅之<lb/>
<pb n="KR4c0070_WYG_036-8b"/>
鍊盡少年成白首憶初相識到今朝昔饒春桂長先折<lb/>
今伴寒松取後凋<hi>昔登科第夢得多居先今同暮年洛下為老伴</hi>生事縱貧猶<lb/>
可過風情雖老未全銷聲華寵命人皆得若箇如君歴<lb/>
七朝<hi>夢得貞元中及今凡仕七朝也</hi>
　　　病後寒食<lb/>
故紗絳帳舊青氊藥酒醺醺引醉眠斗擻敝袍春晩後<lb/>
摩挲病脚日陽前行無筋力尋山水坐少精神聴管絃<lb/>
抛却風光負寒食曾來未省似今年<lb/>
<pb n="KR4c0070_WYG_036-9a"/>
　　　老病相仍以詩自解<lb/>
榮枯憂喜與彭殤都似人間戲一場蟲臂鼠肝猶不怪<lb/>
雞膚鶴髮復何傷昨因風發甘長往今遇陽和又小康<lb/>
<hi>春暖來風痺稍退也</hi>還似逺行裝束了遲迴且住亦何妨<lb/>
　　　皇甫郎中親家翁赴任絳州宴送出城贈别<lb/>
慕賢入室交先定結援通家好復成新婦不嫌貧活計<lb/>
嬌孫同慰老心情洛橋歌酒今朝散絳路風煙㡬日行<lb/>
欲識離羣相戀意為君扶病出都城<lb/>
<pb n="KR4c0070_WYG_036-9b"/>
　　　春暖<lb/>
風痺宜和暖春來脚校輕鶯留花下立鶴引水邊行髮<lb/>
少嫌巾重顔衰訝鏡明不論親與故自亦昧平生<lb/>
　　　殘春晩起伴客笑談<lb/>
掩户下簾朝睡足一聲黄鳥報殘春披衣岸幘日髙起<lb/>
兩角青衣扶老身䇿杖强行過里巷引杯閒酌伴親賔<lb/>
莫言病後妨談笑猶恐多於不病人<lb/>
　　　送唐州崔使君侍親赴任<lb/>
<pb n="KR4c0070_WYG_036-10a"/>
連持使節歴專城獨賀崔君最慶榮烏府一抛霜簡去<lb/>
朱輪四從板輿行<hi>崔郎中從殿中連典四郡皆侍親赴任</hi>發時止許沙鷗<lb/>
送到日方乗竹馬迎唯慮郡齋賔友少數杯春酒共誰<lb/>
傾<lb/>
　　　春晩詠懷贈皇甫朗之<lb/>
豔陽時節又蹉跎遲暮光陰復若何一嵗中分春日少<lb/>
百年通計老時多多中更被愁牽引少裏<hi>一作處</hi>兼遭病<lb/>
折磨賴有銷憂治悶藥君家醲酎我狂歌<lb/>
<pb n="KR4c0070_WYG_036-10b"/>
　　　春盡日宴罷感事獨吟<hi>開成五年三月三十日作</hi>
五年三月今朝盡客散筵空獨掩扉病共樂天相伴住<lb/>
春隨樊素一時歸閒聴鶯語移時立思逐楊花觸處飛<lb/>
金帶縋腰衫委地年年衰瘦不勝衣<lb/>
　　　病中辱崔宣城長句見寄兼有觥綺之贈因以<lb/>
　　　　四韻總而酬之<lb/>
劉楨病發經春臥謝脁詩來盡日吟三道舊誇收片玉<lb/>
<hi>昔子考制策崔君登科也</hi>一章新喜獲雙金信題霞綺緘情重酒試<lb/>
<pb n="KR4c0070_WYG_036-11a"/>
銀觥表分深科第門生滿霄漢嵗寒少得似君心<lb/>
　　　前有别栁枝絶句夢得繼和云春盡絮飛留不<lb/>
　　　　得隨風好去落誰家又復戲荅<lb/>
栁老春深日又斜任他飛向别人家誰能更學孩童戲<lb/>
尋逐春風捉栁花<lb/>
　　　池上早夏<lb/>
水積春塘晩陰交夏木䋣舟船如野渡籬落似江邨靜<lb/>
拂琴牀席香開酒庫門慵閒無一事時弄小嬌孫<lb/>
<pb n="KR4c0070_WYG_036-11b"/>
　　　談氏外孫生三日喜是男偶吟成篇兼戲呈夢<lb/>
　　　　得<lb/>
玉芽珠顆小男兒羅薦蘭湯浴罷時芣苢春來盈女手<lb/>
梧桐老去長孫枝慶傳媒氏燕先賀喜報談家烏預知<lb/>
明日貧翁具雞黍應須酬賽引雛詩<hi>前年談氏外孫女初生夢得有賀詩</hi>
<hi>云從此引鵷鶵今幸是男前言似有徵故云</hi>
　　　開成大行皇帝輓歌詞四首奉敕撰進<lb/>
御宇恢皇化傳家叶至公華夷臣妾内堯舜弟兄中制<lb/>
<pb n="KR4c0070_WYG_036-12a"/>
度移民俗文章變國風開成與貞觀實録事多同<lb/>
晏駕辭雙闕靈儀出九衢上雲歸碧落下席葬蒼梧蓂<lb/>
晩餘堯歴龜新啓夏圖三朝連棣萼從古帝王無<lb/>
嚴恭七月禮哀慟萬人心地感勝秋氣天愁結夕陰鼎<lb/>
湖龍漸逺濛汜日初沈唯有雲韶樂長留治世音<lb/>
化成同軌表清平恩結連枝感聖明帝與九齡雖吉夢<lb/>
山呼萬嵗是虚聲月低儀仗辭蘭路風引笳簫入柏城<lb/>
老病龍髯攀不及東周退傅最傷情<lb/>
<pb n="KR4c0070_WYG_036-12b"/>
　　　時熱少見客因詠所懷<lb/>
冠櫛心多嬾逢迎興漸㣲況當時熱甚幸遇客來稀濕<lb/>
灑池邊地涼開竹下扉露牀青篾簟風架白蕉衣院靜<lb/>
留僧宿樓空放妓歸衰殘强歡宴此事久知非<lb/>
　　　宣州崔大夫閣老忽以近詩數十首見示吟諷<lb/>
　　　　之下竊有所喜因成長句寄題郡齋<lb/>
謝𤣥暉殁吟聲寢郡閣寥寥筆研閒無復新詩題壁上<lb/>
虚教逺岫列窗間<hi>謝宣城郡内詩云窗中列逺岫</hi>忽驚歌雪今朝至必<lb/>
<pb n="KR4c0070_WYG_036-13a"/>
恐文星昨夜還再喜宣城章句動飛觴遥賀敬亭山<hi>謝又</hi>
<hi>有題敬亭山詩並見文選中</hi>
　　　足疾<lb/>
足疾無加亦不瘳緜春歴夏復經秋開顔且酌尊中酒<lb/>
代歩多乗池上舟幸有眼前衣食在兼無身後子孫憂<lb/>
應須學取陶彭澤但委心形任去留<lb/>
　　　晩池汎舟遇景成詠贈吕處士<lb/>
岸淺橋平池面寛飄然輕棹汎澄瀾風宜扇引開懐入<lb/>
<pb n="KR4c0070_WYG_036-13b"/>
樹愛舟行仰臥看别境客稀知不易能詩人少詠應難<lb/>
惟憐吕叟時相伴同把磻溪舊釣竿<lb/>
　　　夢微之<lb/>
夜來攜手夢同遊晨起盈巾淚莫收漳浦老身三度病<lb/>
咸陽宿草八囘秋君埋泉下泥銷骨我寄人間雪滿頭<lb/>
阿衞韓郎相次去夜臺茫昧得知不<hi>阿衞微之小男韓郎微之愛壻</hi>
　　　感秋詠意<lb/>
炎涼遷次速如飛又脫生衣著熟衣繞壁暗蛩無限思<lb/>
<pb n="KR4c0070_WYG_036-14a"/>
戀巢寒燕未能歸須知流輩年年失莫歎衰容日日非<lb/>
舊語相傳聊自慰世間七十老人稀<lb/>
　　　老病幽獨偶吟所懐<lb/>
眼漸昬昬耳漸聾滿頭霜雪半身風已將心出浮雲外<lb/>
<hi>維摩經云是身如浮雲也</hi>猶寄形於逆旅中觴詠罷來賔閣閉笙歌<lb/>
散後妓房空世縁俗念消除盡别是人間清淨翁<lb/>
　　　和楊尚書罷相後夏日遊永安水亭兼招本曹<lb/>
　　　　楊侍郎同行<lb/>
<pb n="KR4c0070_WYG_036-14b"/>
道行無喜退無憂舒巻如雲得自由良冶動時為哲匠<lb/>
巨川濟了作虚舟竹亭陰合偏宜夏水檻風涼不待秋<lb/>
遥愛翩翩雙紫鳯入同官署出同遊<lb/>
　　　在家出家<lb/>
衣食支吾㛰嫁畢從今家事不相仍夜眠身是投林鳥<lb/>
朝飯心同乞食僧清唳數聲松下鶴寒光一㸃竹間燈<lb/>
中宵入定跏趺坐女喚妻呼多不應<lb/>
　　　夜涼<lb/>
<pb n="KR4c0070_WYG_036-15a"/>
露白風清庭户涼老人先著夾衣裳舞腰歌袖抛何處<lb/>
唯對無絃琴一張<lb/>
　　　繼之尚書自余病來寄遺非一又䝉覽醉吟先<lb/>
　　　　生傳題詩以美之今以此篇用伸酬謝<lb/>
衰殘與世日相踈惠好唯君分有餘茶藥贈多因病久<lb/>
衣裳寄早及寒初<hi>所寄贈之物皆及時</hi>交情鄭重金相似詩韻清<lb/>
鏘玉不如醉傳狂言人盡笑獨知我者是尚書<lb/>
　　　五年秋病後獨宿香山寺三絶句<lb/>
<pb n="KR4c0070_WYG_036-15b"/>
經年不到龍門寺今夜何人知我情還向暢師房裏宿<lb/>
新秋月色舊灘聲<lb/>
飲徒歌伴今何在雨散雲飛盡不迴從此香山風月夜<lb/>
祗應長是一身來<lb/>
石盆泉畔石樓頭十二年來晝夜遊更過今年年七十<lb/>
假如無病亦宜休<lb/>
　　　題香山新經堂招僧<lb/>
煙滿秋堂月滿庭香花漠漠磬泠泠誰能來此尋真諦<lb/>
<pb n="KR4c0070_WYG_036-16a"/>
白老新開一藏經<lb/>
　　　偶題鄧公<hi>公即給事中珽之子也飢窮老病退居此邨</hi>
偶因攜酒尋邨客聊復迴車訪薜蘿且值雪寒相慰問<lb/>
不妨春暖更經過翁居山下年空老我得人間事校多<lb/>
一種共翁頭似雪翁無衣食又如何<lb/>
　　　早入皇城贈王留守僕射<lb/>
津橋殘月曉沈沈風露淒清禁署深城栁宫槐謾揺落<lb/>
悲愁不到貴人心<lb/>
<pb n="KR4c0070_WYG_036-16b"/>
　　　寄題廬山舊草堂兼呈二林寺道侣<lb/>
三十年前草堂主而今雖在鬢如絲登山尋水應無力<lb/>
不似江州司馬時漸伏酒魔休放醉猶殘口業未抛詩<lb/>
君行過到鑪峰下為報東林長老知<hi>此詩憑錢知進侍御往題草堂中也</hi>
　　　改業<lb/>
先生老去飲無興居士病來閒有餘猶覺醉吟多放逸<lb/>
不如禪坐更清虚<hi>予先有醉吟先生傳今故云</hi>柘枝紫袖教丸藥羯<lb/>
鼓蒼頭遣種蔬却被山僧戲相問一時改業意何如<lb/>
<pb n="KR4c0070_WYG_036-17a"/>
　　　山下留别佛光和尚<lb/>
勞師送我下山行此别何人識此情我已七旬師九十<lb/>
當知後㑹在他生<lb/>
　　　山中五絶句<hi>遊嵩陽見五物各有所感感興不同隨興而吟因成五絶</hi>
　　　　嶺上雲<lb/>
嶺上白雲朝未散田中青麥旱將枯自生自滅成何事<lb/>
能逐東風作雨無<lb/>
　　　　石上苔<lb/>
<pb n="KR4c0070_WYG_036-17b"/>
漠漠斑斑石上苔幽芳靜緑絶纖埃路傍凡草榮遭遇<lb/>
曾得七香車輾來<lb/>
　　　　林下樗<lb/>
香檀文桂苦雕鐫生理何曾得自全知我無材老樗否<lb/>
一枝不損盡天年<lb/>
　　　　澗中魚<lb/>
海水桑田欲變時風濤翻覆沸天池鯨吞蛟鬬波成血<lb/>
深澗游魚樂不知<lb/>
<pb n="KR4c0070_WYG_036-18a"/>
　　　　洞中蝙蝠<lb/>
千年鼠化白蝙蝠黒洞深藏避網羅逺害全身誠得計<lb/>
一生幽暗又如何<lb/>
　　　自戲三絶句<hi>閒臥獨吟無人酬和聊假身心相戲往復偶成三章</hi>
　　　　心問身<lb/>
心問身云何泰然嚴冬暖被日髙眠放君快活知恩否<lb/>
不早朝來十一年<lb/>
　　　　身報心<lb/>
<pb n="KR4c0070_WYG_036-18b"/>
心是身王身是宫君今居在我宫中是君家舍君須愛<lb/>
何事論恩自說功<lb/>
　　　　心重荅身<lb/>
因我疎慵休罷早遣君安樂嵗時多世間老苦人何限<lb/>
不放君閑柰我何<lb/>
　<hi>立名按齊東野語陶靖節作形影相贈神釋之詩謂貴賤賢愚莫不營營惜生故極陳形影之苦而以神</hi>
　<hi>辨自然以釋其惑樂天因之作心問身身荅心詩坡翁又從而賦六言曰淵明形神自我樂天身心於物</hi>
　<hi>而今月下三人他日當成㡬佛</hi>
<pb n="KR4c0070_WYG_036-19a"/>
　　　㑹昌元年春五絶句<lb/>
　　　　病後喜過劉家<lb/>
忽憶前年初病後此生甘分不銜杯誰能料得今春事<lb/>
又向劉家飲酒來<lb/>
　　　　贈舉之僕射<hi>今春與僕射三為寒食之㑹</hi>
雞毬餳粥屢開筵談笑謳吟間管絃一月三囘寒食㑹<lb/>
春光應不負今年<lb/>
　　　　盧尹賀夢得㑹中作<lb/>
<pb n="KR4c0070_WYG_036-19b"/>
病聞川守賀筵開起伴尚書飲一杯任意少年長笑我<lb/>
老人自覓老人來<lb/>
　　　　題朗之槐亭<lb/>
春風可惜無多日家醖唯殘軟半瓶猶望君歸同一醉<lb/>
籃轝早晩入槐亭<lb/>
　　　　勸夢得酒<lb/>
誰人功畫麒麟閣何客新投魑魅鄉兩處榮枯君莫問<lb/>
殘春更醉兩三場<lb/>
<pb n="KR4c0070_WYG_036-20a"/>
　　　過裴令公宅二絶<hi>裴令公在日常同聴楊栁枝歌每遇雪天無非招宴二物</hi>
　　　　<hi>如故因成感情</hi>
風吹楊栁出牆枝憶得同歡共醉時每到集賢坊北過<lb/>
不曾一度不低眉<lb/>
梁王舊館雪濛濛愁殺鄒枚二老翁<hi>此句兼屬夢得</hi>假使明朝<lb/>
深一尺亦無人到兎園中<lb/>
　　　百日假滿少傅官停自喜言懷<lb/>
長告今朝滿十旬從兹蕭灑便終身老嫌手重抛牙笏<lb/>
<pb n="KR4c0070_WYG_036-20b"/>
病喜頭輕換角巾疏傅不朝懸組綬尚平無累畢婚姻<lb/>
人言世事何時了我是人間事了人<lb/>
　　　早熱<lb/>
畏景又加旱火雲殊未收籬暄飢有雀池涸渴無鷗岸<lb/>
幘頭仍痛褰裳汗亦流若為當此日遷客向炎州<hi>時楊李二</hi>
<hi>相各貶潮韶</hi>
　　　題崔少尹上林坊新居<lb/>
坊靜居新深且幽忽疑縮地到滄洲宅東籬缺嵩峰出<lb/>
<pb n="KR4c0070_WYG_036-21a"/>
堂後池<hi>一作門</hi>開洛水流髙下三層盤野徑沿洄十里泛<lb/>
漁舟若能為客烹雞黍願伴田蘇日日遊<lb/>
　　　新澗亭<lb/>
煙蘿初合澗新開閒上西亭日㡬回老病歸山應未得<lb/>
且移泉石就身來<lb/>
　　　對酒有懷寄李十九郎中<lb/>
往年江外抛桃葉<hi>結之也</hi>去嵗樓中别栁枝<hi>樊蠻也</hi>寂寞春<lb/>
來一杯酒此情唯有李君知吟君舊句情難忘風月何<lb/>
<pb n="KR4c0070_WYG_036-21b"/>
時是盡時<hi>李君嘗有悼故妓詩云直應人世無風月始是心中忘却時今故云</hi>
　　　楊六尚書頻寄新詩詩中多有思閑相就之志<lb/>
　　　　因書鄙意報而諭之<lb/>
君年殊未及懸車未合將閒逐老夫身健正宜金印綬<lb/>
位髙方稱白髭鬚若論塵事何由了但問雲心自在無<lb/>
進退是非俱是夢丘中闕下亦何殊<lb/>
　　　偶吟自慰兼呈夢得<hi>予與夢得甲子同今俱七十</hi>
且喜同年滿七旬莫嫌衰病莫嫌貧已為海内有名客<lb/>
<pb n="KR4c0070_WYG_036-22a"/>
又占世間長命人耳裏聲聞新将相眼前失盡故交親<lb/>
尊榮富夀難兼得閒坐思量最要身<lb/>
　　　寄潮州楊繼之<lb/>
相府潮陽俱夢中夢中何者是窮通他時事過方應悟<lb/>
不獨榮空辱亦空<lb/>
　　　雪暮偶與夢得同致仕裴賔客王尚書飲<lb/>
黄昬慘慘雪霏霏白首相歡醉不歸四箇老人三百嵗<lb/>
<hi>裴年九十餘王八十餘予與夢得俱七十合三百餘嵗可謂希有之㑹也</hi>人間此㑹亦應稀<lb/>
<pb n="KR4c0070_WYG_036-22b"/>
　　　雪朝乗興欲詣李司徒留守先以五韻戲之<lb/>
夜寒生酒思曉雪引詩情熱飲一兩盞冷吟三五聲鋪<lb/>
花憐地凍銷玉畏天晴好拂烏巾出宜披鶴氅行梁園<lb/>
應有興何不召鄒生<lb/>
　　　贈思黯<hi>前以履道新小灘詩寄思黯報章云請向歸仁砌下看思黯歸仁宅亦有小灘</hi>
為憐清淺愛潺湲一日三回到水邊若道歸仁灘更好<lb/>
主人何故别三年<lb/>
　　　聽歌六絶句<lb/>
<pb n="KR4c0070_WYG_036-23a"/>
　　　　聽都子歌<hi>詞云試問嫦娥更要無</hi>
都子新歌有性靈一聲格轉已堪聽更聽唱到嫦娥字<lb/>
猶有樊家舊典刑<lb/>
　　　　樂世<hi>一名六幺</hi>
管急絃<hi>一作絲</hi>䋣拍漸稠緑腰宛轉曲終頭誠知樂世聲<lb/>
聲樂老病人聽未免愁<lb/>
　　　　水調<hi>第五徧乃五言調調韻最切</hi>
五言一遍最殷勤調少情多似有因不㑹當時翻曲意<lb/>
<pb n="KR4c0070_WYG_036-23b"/>
此聲腸斷為何人<lb/>
　　　　想夫憐<hi>王維右丞詞云秦州一半夕陽開此句尤佳</hi>
玉管朱絃莫急催容聽歌送十分杯長愛夫憐第二句<lb/>
請君重唱夕陽開<lb/>
　　　　何滿子<hi>開元中滄州有歌者何滿子臨刑進此曲以贖死上竟不免</hi>
世傳滿子是人名臨就刑時曲始成一曲四調<hi>一作詞</hi>歌<lb/>
八疊從頭便是斷腸聲<lb/>
　　　　離别難<lb/>
<pb n="KR4c0070_WYG_036-24a"/>
緑楊陌上送行人馬去車迴一望塵不覺别時紅淚盡<lb/>
歸來無淚可<hi>可紇反</hi>霑巾<lb/>
　　　閒樂<lb/>
坐安臥穩輿平肩倚杖披衫繞四邊空腹三杯卯後酒<lb/>
曲肱一覺醉中眠更無忙苦吟閒樂恐是人間自在天<lb/>
　<lb/>
　<lb/>
　<lb/>
<pb n="KR4c0070_WYG_036-24b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　白香山詩集巻三十六<lb/>
</p>
<p>
</p>
  </div>
</body>
</text>
</TEI>