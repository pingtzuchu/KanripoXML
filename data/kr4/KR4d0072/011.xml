<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>嘉祐集巻十一</head> <lb/>
    <p>
<pb n="KR4d0072_WYG_011-1a"/>
欽定四庫全書<lb/>
　嘉祐集巻十一<lb/>
　　　　　　　　　　　　宋　蘇洵　撰<lb/>
　書六首<lb/>
　　上韓樞密書<lb/>
太尉執事洵著書無他長及言兵事論古今形勢至自<lb/>
比賈誼所獻權書雖古人已往成敗之迹苟深曉其義<lb/>
施之於今無所不可昨因請見求進末議太尉許諾謹<lb/>
<pb n="KR4d0072_WYG_011-1b"/>
撰其説言語朴直非有驚世絶俗之談甚髙難行之論<lb/>
太尉取其大綱而無責其纎悉蓋古者非用兵決勝之<lb/>
為難而養兵不用之可畏今夫水激之山放之海決之<lb/>
為溝塍壅之為沼沚是天下之人能之委江湖注淮泗<lb/>
匯為洪波瀦為大湖萬世而不溢者自禹之後未之見<lb/>
也夫兵者聚天下不義之徒授之以不仁之器而教之<lb/>
以殺人之事夫惟天下之未安盜賊之未殄然後有以<lb/>
施其不義之心用其不仁之器而試其殺人之事當是<lb/>
<pb n="KR4d0072_WYG_011-2a"/>
之時勇者無餘力智者無餘謀巧者無餘技故其不義<lb/>
之心變而為忠不仁之器加之於不仁而殺人之事施<lb/>
之於當殺及夫天下既平盜賊既殄不義之徒聚而不<lb/>
散勇者有餘力則思以為亂智者有餘謀則思以為姦<lb/>
巧者有餘技則思以為詐於是天下之患雜然出矣葢<lb/>
虎豹終日而不殺則跳踉大叫以發其怒蝮蝎終日而<lb/>
不螫則噬齧草木以致其毒其理固然無足怪者昔者<lb/>
劉項奮臂於草莽之間秦楚無賴子弟千百為輩爭起<lb/>
<pb n="KR4d0072_WYG_011-2b"/>
而應者不可勝數轉鬭五六年天下厭兵項籍死而髙<lb/>
祖亦已老矣方是時分王諸將改定律今與天下休息<lb/>
而韓信黥布之徒相繼而起者七國髙祖死於介胄之<lb/>
間而莫能止也連延及於吕氏之禍訖孝文而後定是<lb/>
何起之易而收之難也劉項之勢初若決河順流而下<lb/>
誠有可喜及其崩瀆四出放乎數百里之間拱手而莫<lb/>
能救也嗚呼不有聖人何以善其後太祖太宗躬擐甲<lb/>
胄跋履險阻以斬刈四方之蓬蒿用兵數十年謀臣猛<lb/>
<pb n="KR4d0072_WYG_011-3a"/>
將滿天下一旦巻甲而休之傳四世而天下無變此何<lb/>
術也荆楚九江之地不分於諸將而韓信黥布之徒無<lb/>
以啓其心也雖然天下無變而兵久不用則其不義之<lb/>
心蓄而無所發飽食優游求逞於良民觀其平居無事<lb/>
出怨言以邀其上一日有急是非人得千金不可使也<lb/>
往年詔天下繕完城池西川之事洵實親見凡郡縣之<lb/>
富民舉而籍其名得錢數百萬以為酒食餽餉之費杵<lb/>
聲未絶城輒隨壊如此者數年而後定卒事官吏相賀<lb/>
<pb n="KR4d0072_WYG_011-3b"/>
卒徒相矜若戰勝凱旋而徒賞者比來京師遊阡陌間<lb/>
其曹往往偶語無所諱忌聞之土人方春時尤不忍聞<lb/>
葢時五六月矣㑹京師憂大水鋤耰畚築列於兩河之<lb/>
壖縣官日費千萬傳呼勞問之聲不絶者數十里猶且<lb/>
睊睊狼顧莫肯效用且夫内之如京師之所聞外之如<lb/>
西川之所親見天下之勢今何如也御將者天子之事<lb/>
也御兵者將之職也天子者養尊而處優樹恩而收名<lb/>
與天下為喜樂者也故其道不可以御兵人臣執法而<lb/>
<pb n="KR4d0072_WYG_011-4a"/>
不求情盡心而不求名出死力以捍社稷天下之心繫<lb/>
於一人而已不與焉故御兵者人臣之事不可以累天<lb/>
子也今之所患大臣好名而懼謗好名則多樹私恩懼<lb/>
謗則執法不堅是以天下之兵豪縱至此而莫之或制<lb/>
也頃者狄公在樞府號為寛厚愛人狎昵士卒得其歡<lb/>
心而太尉適承其後彼狄公者知御外之術而不知治<lb/>
内之道此邊將材也古者兵在外愛將軍而忘天子在<lb/>
内愛天子而忘將軍愛將軍所以戰愛天子所以守狄<lb/>
<pb n="KR4d0072_WYG_011-4b"/>
公以其御外之心而施諸其内太尉不反其道而何以<lb/>
為治或者以為兵久驕不治一旦繩以法恐因以生亂<lb/>
昔者郭子儀去河南李光弼實代之將至之日張用濟<lb/>
斬於轅門三軍股栗夫以臨淮之捍而代汾陽之長者<lb/>
三軍之士竦然如赤子之脱慈母之懐而立乎嚴師之<lb/>
側何亂之敢生且夫天子者天下之父母也將相者天<lb/>
下之師也師雖嚴赤子不以怨其父母將相雖厲天下不<lb/>
以咎其君其勢然也天子者可以生人殺人故天下望<lb/>
<pb n="KR4d0072_WYG_011-5a"/>
其生及其殺之也天下曰是天子殺之故天子不可以<lb/>
多殺人臣奉天子之法雖多殺天下無以歸怨此先王<lb/>
所以威懐天下之術也伏惟太尉思天下所以長久之<lb/>
道而無幸一時之名盡至公之心而無䘏三軍之多言<lb/>
夫天子推深仁以結其心太尉厲威武以振其墮彼其<lb/>
思天子之深仁則畏而不至於怨思太尉之威武則愛<lb/>
而不至於驕君臣之體順而畏愛之道立非太尉吾誰<lb/>
望邪不宣洵再拜<lb/>
<pb n="KR4d0072_WYG_011-5b"/>
　　上富丞相書<lb/>
相公閣下往年天子震怒出逐宰相選用舊臣堪付屬<lb/>
以天下者使在相府與天下更始而閣下之位實在第<lb/>
三方是之時天下咸喜相慶以為閣下惟不為宰相也<lb/>
故黙黙在此方今困而後起起而復為宰相而又值乎<lb/>
此時也不為而何為且吾君之意待之如此其厚也不<lb/>
為而何以副吾望故咸曰後有下令而異於他日者必<lb/>
吾富公也朝夕而待之跂首而望之望望然而不獲見<lb/>
<pb n="KR4d0072_WYG_011-6a"/>
也戚戚然而疑嗚呼其弗獲聞也必其逺也進而及於<lb/>
京師亦無聞焉不敢以疑猶曰天下之人如此其衆也<lb/>
數十年之間如此其變也皆曰賢人焉或曰彼其中則<lb/>
有説也而天下之人則未始見也然而不能無憂葢古<lb/>
之君子愛其人也則憂其無成且嘗聞之古之君子相<lb/>
是君也與是人也皆立於朝則使吾皆知其為人皆善<lb/>
者也而後無憂且一人之身而欲擅天下之事雖見信<lb/>
於當世而同列之人一言而疑之則事不可以成今夫<lb/>
<pb n="KR4d0072_WYG_011-6b"/>
政出於他人而不懼事不出於已而不忌是二者惟善<lb/>
人為能然猶欲得其心焉若夫衆人政出於他人而懼<lb/>
其害已事不出於已而忌其成功是以有不平之心生<lb/>
夫或居於吾前或立於吾後而皆有不平之心焉則身<lb/>
危故君子之處於其間也不使之不平於我也周公立<lb/>
於明堂以聽天下而召公惑何者天下固惑乎大者也<lb/>
召公猶未能信乎吾之此心也周公定天下誅管蔡告<lb/>
召公以其志以安其身以及於成王故凡安其身者以<lb/>
<pb n="KR4d0072_WYG_011-7a"/>
安乎周也召公之於周公管蔡之於周公是二者亦皆<lb/>
有不平之心焉以為周之天下公將遂取之也周公誅<lb/>
其不平而不可告語者告其可以告語者而和其不平<lb/>
之心然則非其必不可以告語者則君子未始不欲和<lb/>
其心天下之人從仕而至於卿大夫宰相集處其上相<lb/>
之所為何慮而不成不能忍其區區之小忠以成其不<lb/>
平之釁則害其大事是以君子忍其小忠以容其小過<lb/>
而杜其不平之心然後當大事而聽命焉且吾之小忠<lb/>
<pb n="KR4d0072_WYG_011-7b"/>
不足以易吾之大事也故寧小容焉使無芥蔕於其間<lb/>
古之君子與賢者竝居而同樂故其責之也詳不幸而<lb/>
與不肖者偶不圖其大而治其細則闊逺於事情而無<lb/>
益於當世故天下無事而後可與爭此不然則否昔者<lb/>
諸吕用事陳平憂懼計無所出陸賈入見説之使交歡<lb/>
周勃陳平用其䇿卒得絳侯北軍之助以滅諸吕夫絳<lb/>
侯木强之人也非陳平致之而誰也故賢人者致其不<lb/>
賢者非夫不賢者之能致賢者也曩者陛下即位之初<lb/>
<pb n="KR4d0072_WYG_011-8a"/>
寇萊公為相惟其側有小人不能誅又不能與之無忿<lb/>
故終以斥去及范文正公在相府又欲以嵗月盡治天<lb/>
下事失於急與不忍小忿故羣小人亦急逐之一去遂<lb/>
不復用以歿其身伏惟閣下以不世出之才立於天子<lb/>
之下百官之上此其深謀逺慮必有所處而天下之人<lb/>
猶未獲見洵西蜀之人也竊有志於今世願一見於堂<lb/>
上伏惟閣下深思之無忽<lb/>
　　上文丞相書<lb/>
<pb n="KR4d0072_WYG_011-8b"/>
昭文相公執事天下之事制之在始始不可制制之在<lb/>
末是以君子慎始而無後憂救之於其末而其始不為<lb/>
無謀失諸其始而邀諸其終而天下無遺事是故古者<lb/>
之制其始也有百年之前而為之者也蓋周公營乎東<lb/>
周數百年而待乎平王之東遷也然及其收天下之士<lb/>
而責其賢不肖之分則未嘗於其始焉而制其極蓋嘗<lb/>
舉之於諸侯考之於太學引之於射宫而試之以弓矢<lb/>
如此其備矣然而管叔蔡叔文王之子而武王周公之<lb/>
<pb n="KR4d0072_WYG_011-9a"/>
弟也生而與之居處習知其性之所好惡與夫居之於<lb/>
太學而習之於射宫者宜愈詳矣然其不肖之實卒不<lb/>
見於此時及其出為諸侯監國臨大事而不克自定然<lb/>
後敗露以見其不肖之才且夫張弓而射之一不失容<lb/>
此不肖者或能焉而聖人豈以為此足以盡人之才蓋<lb/>
將為此名以收天下之士而後觀其臨事而黜其不肖<lb/>
故曰始不可制制之在末於此有人求金於沙斂而揚<lb/>
之惟其揚之也精是以責金於揚而斂則無擇焉不然<lb/>
<pb n="KR4d0072_WYG_011-9b"/>
金與沙礫皆不錄而已矣故欲求盡天下之賢俊莫若<lb/>
略其始欲求責實於天下之官莫若精其終今者天下<lb/>
之官自相府而至於一縣之丞尉其為數實不可勝計<lb/>
然而大數已定餘吏濫於官籍大臣建議減任子削進<lb/>
士以求便天下竊觀古者之制略於始而精於終使賢<lb/>
者易進而不肖者易犯夫易犯故易退易進故賢者衆<lb/>
衆賢進而不肖者易退夫何患官冗今也艱之於其始<lb/>
竊恐夫賢者之難進與夫不肖者之無以異也方今進<lb/>
<pb n="KR4d0072_WYG_011-10a"/>
退天下士大夫之權内則御史外則轉運而士大夫之<lb/>
間潔然而無過可任以為吏者其實無幾且相公何不<lb/>
以意推之往年呉中復在犍為一月而發二吏中復去<lb/>
職而吏之以罪免者曠嵗無有也雖然此特洵之所見<lb/>
耳天下之大則又可知矣國家法令甚嚴洵從蜀來見<lb/>
凡吏商者皆不征非追胥調發皆得役天子之夫是以<lb/>
知天下之吏犯法者甚衆從其犯而黜之十年之後將<lb/>
分職之不給此其權在御史轉運而御史轉運之權實<lb/>
<pb n="KR4d0072_WYG_011-10b"/>
在相公顧甚易為也今四方之士㑹於京師口語藉藉<lb/>
莫不為此然皆莫肯一言於其上誠以為近於私我也<lb/>
洵西蜀之人方不見用於當世幸又不復以科舉為意<lb/>
是以肆言於其間而可以無嫌伏惟相公慨然有憂天<lb/>
下之心征伐四國以安天子毅然立朝以威制天下名<lb/>
著功遂文武竝濟此其享功業之重而居富貴之極於<lb/>
其平生之所望無復慊然者惟其獲天下之多士而與<lb/>
之皆樂乎此可以復動其志故遂以此告其左右惟相<lb/>
<pb n="KR4d0072_WYG_011-11a"/>
公亮之<lb/>
　　上田樞密書<lb/>
天之所以與我者夫豈偶然哉堯不得以與丹朱舜不<lb/>
得以與商均而瞽叟不得奪諸舜發於其心出於其言<lb/>
見於其事確乎其不可易也聖人不得以與人父不得<lb/>
奪諸其子於此見天之所以與我者不偶然也夫其所<lb/>
以與我者必有以用我也我知之不得行之不以告人<lb/>
天固用之我實置之其名曰棄天自卑以求幸其言自<lb/>
<pb n="KR4d0072_WYG_011-11b"/>
小以求用其道天之所以與我者何如而我如此也其<lb/>
名曰䙝天棄天我之罪也褻天亦我之罪也不棄不褻<lb/>
而人不我用不我用之罪也其名曰逆天然則棄天䙝<lb/>
天者其責在我逆天者其責在人在我者吾將盡吾力<lb/>
之所能為者以塞夫天之所以與我之意而求免乎天<lb/>
下後世之譏在人者吾何知焉吾求免夫一身之責之<lb/>
不暇而為人憂乎哉孔子孟軻之不遇老於道塗而不<lb/>
倦不愠不怍不沮者夫固知夫責之所在也衞靈魯哀<lb/>
<pb n="KR4d0072_WYG_011-12a"/>
齊宣梁惠之徒之不足相與以有為也我亦知之矣抑<lb/>
將盡吾心焉耳吾心之不盡吾恐天下後世無以責夫<lb/>
衞靈魯哀齊宣梁惠之徒而彼亦將有以辭其責也然<lb/>
則孔子孟軻之目將不瞑於地下矣夫聖人賢人之用<lb/>
心也固如此如此而生如此而死如此而貧賤如此而<lb/>
富貴升而為天沉而為淵流而為川止而為山彼不預<lb/>
吾事吾事畢矣竊怪夫後之賢者之不能自處其身也<lb/>
飢寒窮困之不勝而號於人嗚呼使其誠死於飢寒窮<lb/>
<pb n="KR4d0072_WYG_011-12b"/>
困邪則天下後世之責將必有在彼其身之責不自任<lb/>
以為憂而我取而加之吾身不已過乎今洵之不肖何<lb/>
敢以自列於聖賢然其心亦有所不甚自輕者何則天<lb/>
下之學者孰不欲一蹴而造聖人之域然及其不成也<lb/>
求一言之幾乎道而不可得也千金之子可以貧人可<lb/>
以富人非天之所與雖以貧人富人之權求一言之幾<lb/>
乎道不可得也天子之宰相可以生人可以殺人非天<lb/>
之所與雖以生人殺人之權求一言之幾乎道不可得<lb/>
<pb n="KR4d0072_WYG_011-13a"/>
也今洵用力於聖人賢人之術亦已久矣其言語其文<lb/>
章雖不識其果可以有用於今而傳於後與否獨怪其<lb/>
得之之不勞方其致思於心也若或起之得之心而書<lb/>
之紙也若或相之夫豈無一言之幾乎道千金之子天<lb/>
子之宰相求而不得者一旦在已故其心得以自負或<lb/>
者天其亦有以與我也曩者見執事於益州當時之文<lb/>
淺狹可笑飢寒窮困亂其心而聲律記問又從而破壞<lb/>
其體不足觀也已數年來退居山野自分永棄與世俗<lb/>
<pb n="KR4d0072_WYG_011-13b"/>
日疎闊得以大肆其力於文章詩人之優柔騷人之精<lb/>
深孟韓之温淳遷固之雄剛孫呉之簡切投之所嚮無<lb/>
不如意常以為董生得聖人之經其失也流而為迂鼂<lb/>
錯得聖人之權其失也流而為詐有二子之才而不流<lb/>
者其惟賈生乎惜乎今之世愚未見其人也作䇿二道<lb/>
曰審勢審敵作書十篇曰權書洵有山田一頃非凶嵗<lb/>
可以無飢力耕而節用亦足以自老不肖之身不足惜<lb/>
而天之所與者不忍棄且不敢褻也執事之名滿天下<lb/>
<pb n="KR4d0072_WYG_011-14a"/>
天下之士用與不用在執事故敢以所謂策二道權書<lb/>
十篇者為獻平生之文逺不可多致有洪範論史論七<lb/>
篇近以獻内翰歐陽公度執事與之朝夕相從而議天<lb/>
下之事則斯文也其亦庶乎得陳於前矣若夫其言之<lb/>
可用與其身之可貴與否者執事事也執事責也於洵<lb/>
何有哉<lb/>
　　上余青州書<lb/>
洵聞之楚人髙令尹子文之行曰三以為令尹而不喜<lb/>
<pb n="KR4d0072_WYG_011-14b"/>
三奪其令尹而不怒其為令尹也楚人為之喜而其去<lb/>
令尹也楚人為之怒已不期為令尹而令尹自至夫令<lb/>
尹子文豈獨惡夫富貴哉知其不可以求得而安其自<lb/>
得是以喜怒不及其心而人為之囂囂嗟夫豈亦不足<lb/>
以見已大而人小邪脱然為棄於人而不知棄之為悲<lb/>
紛然為取於人而不知取之為樂人自為棄我取我而<lb/>
吾之所以為我者如一則亦不足以髙視天下而竊笑<lb/>
矣哉昔者明公之初自奪於南海之濱而為天下之名<lb/>
<pb n="KR4d0072_WYG_011-15a"/>
卿當其盛時激昻慷慨論得失定可否左摩西羌右揣<lb/>
契丹奉使千里彈壓强悍不屈之人其辯如決河流而<lb/>
東注諸海名聲四溢於中原而滂薄於遐逺之國可謂<lb/>
至盛矣及至中廢而為海濱之匹夫蓋其間十有餘年<lb/>
明公無求於人而人亦無求於明公者其後適㑹南蠻<lb/>
縱橫放肆充斥萬里而莫之或救明公乃起於民伍之<lb/>
中折尺箠而笞之不旋踵而南方乂安夫明公豈有求<lb/>
而為之哉適㑹事變以成大功功成而爵禄至明公之<lb/>
<pb n="KR4d0072_WYG_011-15b"/>
於進退之事蓋亦綽綽乎有餘裕矣悲夫世俗之人紛<lb/>
紛於富貴之間而不知自止達者安於逸樂而習為髙<lb/>
岸之節顧視四海飢寒窮困之士莫不顰蹙嘔噦而不<lb/>
樂窮者藜藿不飽布褐不暖習為貧賤之所摧折仰望<lb/>
貴人之輝光則為之顛倒而失措此二人者皆不可與<lb/>
語於輕富貴而安貧賤何者彼不知貧富貴賤之正味<lb/>
也夫惟天下之習於富貴之榮而忸於貧賤之辱者而<lb/>
後可與語此今夫天下之所以奔走於富貴者我知之<lb/>
<pb n="KR4d0072_WYG_011-16a"/>
矣而不敢以告人也富貴之極止於天子之相而天子<lb/>
之相果誰為之名耶豈天為之名邪其無乃亦人之自<lb/>
名邪夫天下之官上自三公至於卿大夫而下至於士<lb/>
此四人者皆人之所自為也而人亦自貴之天下以為<lb/>
此四者絶羣離類特立於天下而不可幾近則不亦大<lb/>
惑矣哉蓋亦反其本而思之夫此四名者其初蓋出於<lb/>
天下之人出其私意以自相號呼者而已矣夫此四名<lb/>
者果出於人之私意所以自相號呼也則夫世之所謂<lb/>
<pb n="KR4d0072_WYG_011-16b"/>
賢人君子者亦何以異此有才者為賢人而有徳者為<lb/>
君子此二名者夫豈輕也哉而今世之士得為君子者<lb/>
一為世之所棄則以為不若一命士之貴而況以與<lb/>
三公爭哉且夫明公昔者之伏於南海與夫今者之為<lb/>
東諸侯也君子豈有間於其間而明公亦豈有以自輕<lb/>
而自重哉洵以為明公之習於富貴之榮而狃於貧賤<lb/>
之辱其嘗之也蓋以多矣是以極言至此而無所迂曲<lb/>
洵西蜀之匹夫嘗有志於當世因循不遇遂至於老然<lb/>
<pb n="KR4d0072_WYG_011-17a"/>
其嘗所欲見者天下之士蓋有五六人五六人者已略<lb/>
見矣而獨明公之未嘗見每以為恨今明公來朝而洵<lb/>
適在此是以不得不見伏惟加察幸甚<lb/>
　<lb/>
　<lb/>
　<lb/>
　<lb/>
　<lb/>
<pb n="KR4d0072_WYG_011-17b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　嘉祐集巻十一<lb/>
</p>
<p>
</p>
  </div>
</body>
</text>
</TEI>