<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>柯山集巻三十七</head> <lb/>
    <p>
<pb n="KR4d0089_WYG_037-1a"/>
欽定四庫全書<lb/>
　柯山集巻三十七<lb/>
　　　　　　　　　　　　　　宋　張耒　撰<lb/>
　論<lb/>
　　樂毅論<lb/>
吾觀夏侯太初之論樂毅稱毅之書謂伊尹放大甲而不疑<lb/>
太甲受放而不怨以知毅之心不止于兼并而稱毅之不取<lb/>
莒與即墨謂明信義于天下將縱二城而降之以為王業之<lb/>
<pb n="KR4d0089_WYG_037-1b"/>
所起嗚呼何其言之過歟毅戰國之雄耳其智豈足以知王<lb/>
者之事哉一説昭王而平齊復其數年之仇毅之才盡是矣<lb/>
何以知毅之有心于王者之事哉且以戰國之際士馳説以<lb/>
干時君惟恐其言之不足以動人其所説一切不出于情實<lb/>
則毅之稱伊尹太甲之事是果其心歟且毅將燕師一戰而<lb/>
破齊虜獲其重器而逐其君燕國之弱小而五嵗勤師于外<lb/>
親所下者凡七十餘城則士卒亦少敝而國之轉輸應接亦<lb/>
少勞矣故頓于二城之下盤桓而不能取且不終毅之計<lb/>
<pb n="KR4d0089_WYG_037-2a"/>
而騎刼代之矣由是觀之毅之不拔二城者是力有所<lb/>
不足未得盡用其計謀而攷毅之用心固未始有縱二<lb/>
城以收民明信而有意于王業之事也且毅嘗一至臨<lb/>
淄盡取齊寳財物祭器輸之于燕而下七十餘城其所<lb/>
殺傷不知幾何而即墨之大夫出死干戰齊民之視毅<lb/>
不啻若㓂仇而乃欲以不攻二城以明信示民毅之為<lb/>
計必不若是之愚者且方是時田單守即墨單善為兵<lb/>
故其守即墨固而不易㧞耳何夏侯生之妄論也司馬<lb/>
<pb n="KR4d0089_WYG_037-2b"/>
遷稱異時事類蘇秦者皆附之秦故戰國䇿士之所載<lb/>
多不足而遷之所載毅事未始有此故余皆不信<lb/>
之<lb/>
　　魯仲連論<lb/>
昔者君子之於仁義其行之非不勤而好之非不篤也<lb/>
然勤而不得其中則君子不為是故罪至於可殺則君子不<lb/>
生之以為恩而鄉閭之鬬勢之所不能救則捨而不顧<lb/>
凡天下之事有可以不為而非不義者君子不强以為<lb/>
<pb n="KR4d0089_WYG_037-3a"/>
義也嗚呼君子之道豈顧若是恝然而已哉□誠以為<lb/>
事至于可以不為而無我責而我偲偲然求為之以為<lb/>
功則夫世之求為君子者葢亦甚勞而我之心無乃非<lb/>
出于樂而後為之歟葢昔者夫子之道未嘗不出于忠<lb/>
恕而其所以待物者亦甚厚矣然陳恒弑其君則孔子<lb/>
沐浴而言之朝告其君而請討之至其不能討而孔子<lb/>
不强也門人有謂報怨以徳者而夫子謂何以報徳出<lb/>
而告之朝者吾之所職者止矣鄰國之不討賊非我之<lb/>
<pb n="KR4d0089_WYG_037-3b"/>
責也受人之徳而樂加我以惡則怨之者是天下之常<lb/>
情也以徳復徳以直復怨則理已足矣彼天下之人<lb/>
必將以所樂施所惡則夫為善者不亦枉其情歟彼魯<lb/>
仲連者里閭之自好者耳安知夫所謂真仁義者也以<lb/>
布衣遊諸侯而不食其禄不當天下之責而出身以救<lb/>
天下之患功成事立而不享其報此魯連之所以為賢<lb/>
歟嗟夫魯連之所以為賢乃其所以為戾也夫當其位<lb/>
而後憂食其禄而後勞施其功而享其利觧其憂而享<lb/>
<pb n="KR4d0089_WYG_037-4a"/>
其樂者孔子孟子之所不能過也而魯連者獨不能然<lb/>
吾見其越常棄禮亂世敗俗而已矣夫無責而憂人之<lb/>
憂致力而不享其報則使世之中人不免於義必自魯<lb/>
連始使天下之賢者如必魯連而後可則亦率天下為<lb/>
偽而已矣葢施義而不當其處者義之賊也嘗聞之昔<lb/>
者夫子之道所以行于天下後世而不能廢者惟其不<lb/>
强仁義以為賢而不舍仁義而求自便也不强以為賢<lb/>
故為善者不難不捨以為便故不為者有所畏夫人不<lb/>
<pb n="KR4d0089_WYG_037-4b"/>
可不為而為之不難此天下之所以同守而不廢而後<lb/>
之愚者嘗欲摩頂放踵以利天下而其自便者不以仁<lb/>
義易身之一毛而天下卒去之然則夫子之道為不可<lb/>
易也<lb/>
　　田横論<lb/>
予讀田横傳横之將死告其客曰予與漢王俱南面稱<lb/>
孤今漢王為天子而横乃為亡虜而北面事之其耻固<lb/>
已甚矣讀韓王信陳豨盧綰等傳竊怪此數人者其受<lb/>
<pb n="KR4d0089_WYG_037-5a"/>
漢恩亦厚矣或㧞于士伍而王之或皆恩暱親黨然少<lb/>
不得志出則起而為亂葢其素所蓄積未嘗不在于亂<lb/>
特因事而後發而攷其本心葢亦如田横之所耻者耶<lb/>
夫高祖以匹夫將羣雄取天下非有徳義禮樂以感懐<lb/>
天下之心而其下非有樂推不厭之意高祖特以才勝<lb/>
之耳故怏怏以就北面乃其所甚耻而禍亂起于恩暱<lb/>
親黨之際亦無足怪也故國之興也不以仁而君臣無<lb/>
禮義以相與而以利合則國之所以存者幸也予觀高<lb/>
<pb n="KR4d0089_WYG_037-5b"/>
祖之時韓王信反以招陳豨而盧綰隂使匃奴與豨連<lb/>
衡而淮隂謀起于長安内外搆禍高祖奔走不息而追<lb/>
勝之一有不及天下非漢矣漢之所以存庸非幸乎文<lb/>
王之興也啇士膚敏祼將于京啇士從之矣而況周人<lb/>
乎則恩暱親黨之際可知也啇之興也曰非啇求于下<lb/>
民惟民歸于一徳則其有天下非一日之幸也嗚呼漢<lb/>
與三代文王之際異矣<lb/>
　　魏豹彭越論<lb/>
<pb n="KR4d0089_WYG_037-6a"/>
予愛司馬遷論魏豹彭越之不耻囚虜以至刑戮也曰<lb/>
彼無異故智略絶人獨患無身耳得攝尺寸之柄其雲<lb/>
蒸龍變欲有所㑹其度以故幽囚而不辭嗚呼何其論<lb/>
之之至也漢自高祖之後其將在者皆常才中人而其名<lb/>
將皆已誅死放滅彭越以疑死韓信黥布相繼以反誅<lb/>
予嘗疑漢之于功臣少恩如是推遷所論而後知高祖<lb/>
之誅功臣勢變之不獲已而世之論高祖不善馭功臣<lb/>
如光武故相繼族誅皆妄論不推原當世之故嘗試論<lb/>
<pb n="KR4d0089_WYG_037-6b"/>
之曰秦之亡豪傑並起世之英雄才過十人者無不興<lb/>
起而士大夫去戰國未逺其人皆有六國豪傑之餘風<lb/>
故其用兵行師有可稱述方此時人人皆有帝王之心<lb/>
如韓信之徒其屈體為臣者其初心豈將屈體委身而<lb/>
已乎高祖豈不知其然而收之者何也夫操白挺驅市<lb/>
人而爭天下非得如斯人者則誰肯為吾使彼亦將有<lb/>
所寄以求所欲彼之視高祖猶高祖之用三人何則兩<lb/>
各有所私利也而非君臣之分故也且彼之所以臣我<lb/>
<pb n="KR4d0089_WYG_037-7a"/>
者非有至誠之心而不厭其所欲則反顧而去耳故非<lb/>
裂天下而王之其勢不可使故固陵之敗子房勸高祖<lb/>
并王韓信彭越且是時天下之地分于二人者何啻十<lb/>
五而子房不敢愛者不如是不足以留二人故也夫以<lb/>
英雄好亂之姿無君臣至親之分而據萬乗之强國此<lb/>
其勢非得天下則不厭何則如韓信彭越之徒束手為<lb/>
虜而不耻者其心猶冀萬一有不死而庻幾得尺寸之<lb/>
柄以施其知而況南面稱王據有甲兵士民之衆肯帖<lb/>
<pb n="KR4d0089_WYG_037-7b"/>
然而為人之下哉嗚呼高祖安得高枕而卧也昔楚王<lb/>
田于雲夢有熊當路而不去弓矢戈㦸之力不能殺王<lb/>
患之或曰南山之虎其勇無敵方飢而休驅而逐熊其能<lb/>
勝之哉王日善驅虎當熊未及死而王之左右六鈞之<lb/>
弓百鍊之戈當虎之衡虎食熊未盡而殺之矣夫楚王<lb/>
之用虎非樂使之也非是則無能勝熊者矣其殺之也<lb/>
非有怨疾也不殺且及我矣彼虎之視熊其與視楚王<lb/>
無以異也不乘其便而殺之一失所制則彼雖欲殺不<lb/>
<pb n="KR4d0089_WYG_037-8a"/>
可得矣虎之食熊非為我除患也勢驅之而不知其為<lb/>
人怒也故高祖之用三人非樂使之無是三人則項籍<lb/>
不為我擒矣髙祖非以怨殺三人也知其終不為我用<lb/>
故也三人之為我亡楚也非為至誠欲王漢也勢有動<lb/>
其心故也為長者之論曰漢封功臣其地太過故反天<lb/>
下既定當明制度别上下稍裁之庶幾矣嗚呼彼安坐<lb/>
無事猶狼顧其上況削之乎故髙祖于是三人者不得<lb/>
不分天下而封之而三人者封之亦反削之亦反囚之<lb/>
<pb n="KR4d0089_WYG_037-8b"/>
亦反其勢必誅之而後定故予悲高祖于此有不獲已<lb/>
焉<lb/>
　　蕭何論<lb/>
高祖論蕭相國為三傑之首及論功行封為諸將百計<lb/>
諭曉卒以何為第一髙祖之待何也可知矣高祖之有<lb/>
何是人之有五臟木之有根魚之有水也使何雖有大<lb/>
過猶將容之然一日為民請苑中地高祖發怒奮然如<lb/>
斥奴𨽻使有司械繫辱之而不疑此在常人為之則必<lb/>
<pb n="KR4d0089_WYG_037-9a"/>
以為狂易反常而高祖獨安為此其心葢有説也高祖<lb/>
知何之才而不能不疑者也何之居闗中用鮑生邵平<lb/>
之説而帝乃大悦夫二生之説淺夫畏嫌之常情也而<lb/>
其術足以當帝之心是帝於何未有無間不疑之至信<lb/>
也吾未能安枕于何之心則其心惟恐其恃功驕恣而<lb/>
以我之不忍侵辱之也故以天下之大功一日有微罪<lb/>
則以奴隷之辱加之而不疑使何意知吾之不憚侵辱<lb/>
之如此務以逆去其驕蹇之意此高祖之術也其後絳<lb/>
<pb n="KR4d0089_WYG_037-9b"/>
侯立文帝以天下與人論功宜何如一日有疑謗下之<lb/>
獄吏幾死而僅免夫文帝非不徳絳侯其心未免于疑<lb/>
如髙祖之于何也雖然絳侯吹簫之覊民其驍武勇鷙<lb/>
疑其恃功而喜亂恐其甚疑而逆折之可也若蕭相國<lb/>
謹畏徳厚之君子雖共天下可以無疑而馭之乃與韓<lb/>
彭同術然則文帝得之高祖過矣<lb/>
　　子房論<lb/>
天下之善辯者不過能折天下之人以理而已矣夫折<lb/>
<pb n="KR4d0089_WYG_037-10a"/>
人之情使從于理惟畏理者而後能從之彼無所顧于<lb/>
理者雖極天下之理而與之辯彼將悍然而不信葢言<lb/>
至於此而後不足恃是故莫若示之以事而動其心夫<lb/>
天下之人雖于理有所不畏然至于心之所不樂亦不<lb/>
為也昔者鄭莊公疾叔段而出姜氏夫子出其母天下<lb/>
之大惡也彼其時必有以不義而止之者矣而莊公卒<lb/>
為之然則是雖有諫者而不聴也至于潁考叔為一言<lb/>
于飲食之間而莊公若不可以終日易其平日忿疾之<lb/>
<pb n="KR4d0089_WYG_037-10b"/>
意為孝悌不忍之心是何也葢莊公不可以言奪而可<lb/>
以心動也今天下之人固有告之以禮樂孝悌而不喻<lb/>
者然退而視其所為未必不愛其父母而樂其兄弟然<lb/>
則外雖不免于愚而心之智猶在也吾之智足以發其<lb/>
心則彼固無俟乎區區之辯折而服之矣子房之立惠<lb/>
帝其説近若是矣彼高祖之為人出于草莾戰爭之中<lb/>
豈知所謂廢嫡立庻之説耶故叔孫通之徒極其説而<lb/>
不納亦無足怪也至于子房乃引四老人而輔之從容<lb/>
<pb n="KR4d0089_WYG_037-11a"/>
于片言之際而太子得不易雖有戚姫如意之愛而卒<lb/>
不能間彼子房以為高帝者雖非理之所能曉至于感<lb/>
之以利害之計則足以攄其平日之惑彼能屈其所難<lb/>
致者而為之臣則天下之心歸之天下之心歸之而<lb/>
吾捨之則必有禍彼高帝雖不顧天下之所當立而亦<lb/>
知天下之所歸者之不可易也此子房之所以為智歟<lb/>
故折人以理從者十五感其心而動之從者十九夫人<lb/>
之于理其信與否相半也故十得五而人有感于心則<lb/>
<pb n="KR4d0089_WYG_037-11b"/>
無不從雖天下之至悍未有行其所不樂者也故十得<lb/>
九其後唐武氏欲以武氏易唐而中宗已甚危矣彼方<lb/>
傲然不顧其下雖有忠諫無所用之葢人以為説者皆<lb/>
其所忽故也其後狄仁傑為之一言以感動其惻怛之<lb/>
情而唐遂以濟嗚呼是子房之術也<lb/>
　　陳平論<lb/>
吾觀陳平使人刼酈啇使其子説吕禄陸賈勸陳平以<lb/>
百金交歡絳侯而平勃日以親卒用此滅吕氏未嘗不<lb/>
<pb n="KR4d0089_WYG_037-12a"/>
竊歎也夫士不以仁義相與則其于利害之際其能不<lb/>
以詐謀相欺者鮮矣酈啇為列侯事高祖十餘年其視<lb/>
吕氏之危漢其心豈能無惻然哉雖不刼之豈不肯使<lb/>
其子也絳侯漢之大臣雖無百金未必與平異心也平<lb/>
之心豈不知酈啇絳侯之未必背漢也然必為是之區<lb/>
區者其心不能無疑于此二人故也彼其不能無疑者<lb/>
何也士不以仁義相與而其合也以權利則其于利害<lb/>
之際安能無疑哉昔周公為師召公為保而不悦周公<lb/>
<pb n="KR4d0089_WYG_037-12b"/>
詳説而宣諭之夫師保之際有所不悦而周公不忌焉<lb/>
諭之以義明之以理而已嗚呼聖賢之事為不可及也<lb/>
哉<lb/>
　　平勃論<lb/>
吾嘗怪昔者高祖之時其將相大臣皆天下豪傑之才<lb/>
其謀謨勇力皆足以過絶天下以戰而無不勝以計而<lb/>
無不中以項籍之勢卒敗于此數公者然及天下既平<lb/>
吕后惠帝之際彼吕后者乃一婦人提禄産之庸人而<lb/>
<pb n="KR4d0089_WYG_037-13a"/>
王之放肆縱弛無所不至此其間非不可窺而其智謀<lb/>
非有深逺可畏而不測者夫以陳平周勃之才而馭吕<lb/>
后禄産之庸人此無以異于取諸懐中而殺之然是二<lb/>
人者恇怯畏縮而不敢發乃更先為自安之計以固吕<lb/>
后危疑之心終吕后之世而不動及吕后既死是二人<lb/>
者其取祿產何其多憂自重而不敢易之葢如史之所<lb/>
載謂陳丞相使人刼酈寄説吕禄解趙王印之國而吕<lb/>
祿從之太尉以節入北軍而猶左右袒以觀三軍之心<lb/>
<pb n="KR4d0089_WYG_037-13b"/>
既得北軍又不敢倡言誅產也灌嬰以數萬衆與齊王<lb/>
合乃相與待吕氏之變而後動此三者予未嘗不竊疑<lb/>
之夫吕祿之棄北軍無以異于遇盜而使之束兵也則<lb/>
陳平之視祿也亦易矣然猶委曲迂逺使其親戚刼之<lb/>
以利害之謀周勃豈不知天下之與劉氏也而猶區區<lb/>
謀以觀其意以灌嬰之才資數十萬之衆而徬徨于外<lb/>
不敢先發夫以吕氏之區區安坐而肆其所為亦安能<lb/>
有所立而數公者反遲疑慎重待之以天下之大事夫<lb/>
<pb n="KR4d0089_WYG_037-14a"/>
何其勇于爭天下謀項籍而怯于此也葢嘗為之深思<lb/>
其故而後數公之志可見攷其所為之故則夫天下之<lb/>
善謀者無以過也何者昔者高祖之與項籍角馳于中<lb/>
原其初非有所慿藉也特徼幸于一戰之間此其所為<lb/>
不得不出于果敢而勇決棄死而不顧何者使其成功<lb/>
則固得吾不可必之求不幸而敗則吾亦何所愛哉彼<lb/>
高祖之得天下于百戰之中困辱傷敗既老而僅得之<lb/>
則吾愛其所得豈與匹夫馳騁徼幸于一戰之際者同<lb/>
<pb n="KR4d0089_WYG_037-14b"/>
日而語也故其遇諸吕之禍也以為吾輕發而遂勝耶<lb/>
則吾固何求使萬有一不勝則其存亡無乃甚可惜哉<lb/>
曷若遲之而求無失也是故不憚嵗月之勤而深慮夫<lb/>
一失之可愛此其所以遷延委曲待其敝而後發歟夫<lb/>
千金之賈見日而行未夕而止一日之力有所不盡是<lb/>
何也彼力非不能逺也惴惴乎畏失其所愛者也夫山<lb/>
林之盜出入于險阻之間晨夜而不顧彼以為有所獲<lb/>
者固我之所幸不幸而敗于吾何失哉此平勃之智也<lb/>
<pb n="KR4d0089_WYG_037-15a"/>
夫操天下之重利者不可為匹夫輕死之謀匹夫之謀<lb/>
是不得已之計也<lb/>
　　衛青論<lb/>
自古中和深厚之士可以保富貴處功勲而不足於名<lb/>
高輕俠慷慨之士立可喜之行者可以為名高而多履<lb/>
危禍二者若皆有所不足然為可喜以取名者其技止<lb/>
此耳使為中和深厚必不可得而中和深厚之士其于<lb/>
取名驚世或者能之而有不為也司馬遷論李將軍之<lb/>
<pb n="KR4d0089_WYG_037-15b"/>
死曰知與不知皆為流涕論大將軍曰以柔媚於上其<lb/>
于天下未有稱也愚意李廣之所為青之所不願而非<lb/>
不足也以青為奴虜庸人遭時幸㑹以取富貴者耶則<lb/>
汲黯不拜大將軍曰使大將軍有揖客顧不重耶青由<lb/>
此益重黯李敢怨其父死至擊傷青青為諱不言青知<lb/>
揖之重于拜權足以報敢而為諱之懲田竇之事至絶<lb/>
口不薦士不斬蘇建使歸命天子言之如不快人意而<lb/>
其知時見逺皆中幾㑹青顧不能交灌夫籍福之歡而<lb/>
<pb n="KR4d0089_WYG_037-16a"/>
為決意斬伐者之所為耶凡此類非庸人所能也彼非<lb/>
庸人而為此則必有道矣而遽欲賢廣而貶之不亦過<lb/>
哉夫好名之士常鼓舞于壯鋭可喜之節而不快於持<lb/>
重逺見之士廣之所為天下之健勇者好之其明者未<lb/>
必善也後世論郭子儀李光弼二人者未嘗不右子儀<lb/>
夫善戰而有謀果敢而精鋭是數者子儀皆苦其不及<lb/>
其寛緩仁愛宜若魯鈍矣而卒過光弼者何也子儀之<lb/>
所長光弼之所不能光弼之所長子儀或未必待是故<lb/>
<pb n="KR4d0089_WYG_037-16b"/>
也淮南王與伍被為反計而彼獨稱大將軍以折之彼<lb/>
其仗節死義則憚汲黯用兵決勝則忌青然則為天下<lb/>
未有稱者又果然哉<lb/>
　<lb/>
　<lb/>
　<lb/>
　<lb/>
　柯山集巻三十七<lb/>
</p>
<p>
</p>
  </div>
</body>
</text>
</TEI>