<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>柯山集巻十一</head> <lb/>
    <p>
<pb n="KR4d0089_WYG_011-1a"/>
欽定四庫全書<lb/>
　柯山集巻十一<lb/>
　　　　　　　　　　　　　宋　張耒　撰<lb/>
　七言古詩<lb/>
　　羙哉<lb/>
羙哉洋洋清潁尾西通天邑無千里舸艤大艑起危檣<lb/>
淮潁耕田歲收米茫茫陂澤帯平原古時溝澗還相連<lb/>
昔人屯田戍兵處今人阡陌連丘墓今年雨足種麥多<lb/>
<pb n="KR4d0089_WYG_011-1b"/>
北風吹葉鳴空柯髙城囬望鬰嵯峨豐年閭井聞笙歌<lb/>
河邊古堤多老栁去馬來船一囬首百年去住不由人<lb/>
歲暮天寒聊飲酒<lb/>
　　西風<lb/>
西風吹屋絡緯鳴星河錯落巳三更軍城傳警萬家靜<lb/>
山堂含風遥夜清雲收纎月映山盡天轉北斗向江傾<lb/>
舍南髙林栖鶴鶂危枝髙巢雛夜驚<lb/>
　　觀梅<lb/>
<pb n="KR4d0089_WYG_011-2a"/>
北風號夜天雨霜屋東梅花晨洗妝老人旦起萬境寂<lb/>
一笑向我吹㣲香風月精神珠玉骨冰雪簪珥瓊瑶璫<lb/>
天姝星艶下人世靈真髙秀無比方老人年年被香惱<lb/>
學道無力時清狂吟詩覓句苦無味剪枝插頭羞鬢蒼<lb/>
眼窺手採心愛惜倘可取餌充朝糧不如痛飲臥其下<lb/>
醉魂為蝶棲其房<lb/>
　　魯直恵洮河緑石研冰壺次韻<lb/>
洮河之石利劍矛磨刀日解十二牛千年邊地困沙礫<lb/>
<pb n="KR4d0089_WYG_011-2b"/>
一日見賓來中州黄子文章妙天下獨有八馬森幢旒<lb/>
平生筆墨萬金值竒煤利翰盈箧收誰持此研参案几<lb/>
風瀾近手寒生秋抱持投我棄不惜副以清詩帛加璧<lb/>
明牕試墨吐秀潤端溪歙州無此色野人齋房無玩好<lb/>
慙愧衣冠陳裸國晁侯碧海為文詞盤薄萬頃澄清漪<lb/>
新篇來如徹札箭勁筆更似劃沙錐知君自足報蒼璧<lb/>
愧我空賦瓊瑰詩<lb/>
　　福昌秋日效張文昌二首<lb/>
<pb n="KR4d0089_WYG_011-3a"/>
秋野無人秋日白禾黍登埸風索索豆田黄時霜已多<lb/>
桑蟲食葉留空柯小蝶翩翩晩花紫野鶉啄粟驚人起<lb/>
洛陽西原君莫行秋光處處繫人情<lb/>
黄葉蕭蕭秋水清田中日午村雞鳴埸邊九月禾黍熟<lb/>
空原雉飛飽新穀棗籬蟲鳴村路曲道邊古墳生野菊<lb/>
人稀田濶草茫茫洛陽秋聲能斷腸<lb/>
　　贈張嘉甫<lb/>
浮舟大江里三千歸掃先隴清淮壖杜門古寺厭岑寂<lb/>
<pb n="KR4d0089_WYG_011-3b"/>
夢寐清潁如家山汝隂昔謬稱刺史自愧何術甦恫瘝<lb/>
平生為吏甘賤拙敢作蟊賊傷民田未憂懷甎撃之去<lb/>
乃欲築室買一廛簞瓢三畆易辦耳寄聲父老不汝干<lb/>
長淮清冬龍蜃蟄放舟出郭天宇寛浮梁横前嫋可䌫<lb/>
金塔卻立儼莫攀髯張㓜好此竒服白壁刻佩鳴玦環<lb/>
抱持㣲學不忍棄清明竹林遭削刪三年江湖友魑魅<lb/>
一日寳府觀璵璠漸消鄙吝心自喜追計存没涕亦澘<lb/>
尋山把酒豈易得客路霰雪衣裘單塵埃可洗憂可豁<lb/>
<pb n="KR4d0089_WYG_011-4a"/>
待君一酌玻璃泉<lb/>
　　題江州琵琶亭<lb/>
危亭古榜名琵琶尚有楓葉連荻花嗚呼司馬則巳矣<lb/>
行人徃來皆嘆嗟司馬風流映千古當日琵琶傳樂府<lb/>
江山寂寞三百年潯陽風月知誰主我今單舸犯江潭<lb/>
徃來略巳遍東南可憐千里傷心目不待琵琶淚滿衫<lb/>
　　予官竟陵時李文舉嘗以事至郡同逰西禪刹陸<lb/>
　　子泉烹茶酌酒甚歡也今歳予移官齊安文舉自<lb/>
<pb n="KR4d0089_WYG_011-4b"/>
　　武昌渡江過我與之飲酒念西禪舊事相與慨然<lb/>
此生放蕩隨羣動一覺竟陵瀟洒夢江山喚我此中來<lb/>
卻愁風月無人共李侯年少能思我朅來兩槳歸潮送<lb/>
不辭薄酒與君飲坐覺西山夕烟重西禪舊逰巳陳迹<lb/>
壁間陸子塵生供石欄古井誰知味只有松風自成弄<lb/>
愛君為吏無俗韻快誦離騷飲仍痛不嫌寂寞過我來<lb/>
古縣年豐少爭訟<lb/>
　　乞錢穆公給事丈新賜龍團<lb/>
<pb n="KR4d0089_WYG_011-5a"/>
閩侯貢璧琢蒼玉中有掉尾寒潭龍驚山作春山不覺<lb/>
走馬獻入明光宫瑤池侍臣最先賜恵山乳泉新破封<lb/>
可得作詩酬孟簡不須載酒過揚雄<lb/>
　　將至都下<lb/>
竟陵南望稻新熟夢澤悠悠傷逺目春風嶺上望齊安<lb/>
太昊城邊攬秋菊那知歳暮東州客太山蒼寒曉霜白<lb/>
雲收霧捲日月明却上天衢瞻五色敝裘疲馬古道長<lb/>
九旬刺史歸空囊歸去故人應笑我滿衫清淚説潯陽<lb/>
<pb n="KR4d0089_WYG_011-5b"/>
　　題韓幹馬圖<lb/>
頭如翔鸞月頰光背如安輿鳬臆方心知不載田舍郎<lb/>
猶帯開元天子紅袍香韓幹冩時國無事緑樹隂低春<lb/>
晝長兩髯執轡儼在傍如瞻馳道黄屋張北風揚塵燕<lb/>
賊狂廐中萬馬歸范陽天子乘騾蜀山路滿川苜蓿為<lb/>
誰芳<lb/>
　　罔沙阻風<lb/>
大江春風浪如屋客舟迎風罔沙宿連檣接柂古岸傍<lb/>
<pb n="KR4d0089_WYG_011-6a"/>
岸頭無人春草緑船頭日出炊烟起買魚携菜來就市<lb/>
漁人水惡不出門蕭條野市無雞豚堤邊紙錢灰若雨<lb/>
沽酒賽神巫降語南人艇子不避風横江五兩翩翩去<lb/>
　　寄曼叔求酒<lb/>
青衫畿丞頑不羞三十持板拜督郵歸來無物與消愁<lb/>
典衣沽酒寒無裘囊空酒貴不可得縮手愁坐凝雙眸<lb/>
秋風破屋冷颼颼夜長不眠吟掉頭豈無鄰家酒可偷<lb/>
簡書縳汝如窮囚淮陽冬醪滑勝油唇焦不飲已經秋<lb/>
<pb n="KR4d0089_WYG_011-6b"/>
汲公直聲聞九州小子昔也從公逰憫憐憔悴賜顔色<lb/>
時丐餘酌濡其喉軍厨嵯峨糟作丘萬甕沸響玉蟻浮<lb/>
轍魚所願斗水逰不敢多取煩陽侯玉缾未至涎已流<lb/>
想見㶑灔浮金甌歌成緘書還自咻一醉猶須越境謀<lb/>
　　題吴熈老風雲圖<lb/>
雨脚横空萬牛弩烈風吹山山欲仆草披木㧞何足道<lb/>
大江翻瀾失洲渚路旁失轡者誰子道阻且長泥沒屨<lb/>
鞭驢挽車亦何急目眩心摇行不顧我生飄蓬慣羈旅<lb/>
<pb n="KR4d0089_WYG_011-7a"/>
顧爾艱難逄亦屢衲被䝉頭不下堂且與身謀安穏處<lb/>
　　京師阻雨二首<lb/>
深泥漫漫汚后土長安閉門三日雨頑雲不動風伯愁<lb/>
飛電更相雷師怒陽烏力弱不自持天漏已寛無石補<lb/>
麥蛾禾耳不足憂當念為魚救無禹<lb/>
大雨三日泥三尺駿馬髙車行不得我有蹇驢安敢騎<lb/>
閉户髙眠朝至夕誰家髙堂半夜秋軟綺輕紈換絺綌<lb/>
朱門樂事無時無爾自賤貧空太息<lb/>
<pb n="KR4d0089_WYG_011-7b"/>
　　應龍<hi>原注海州胊山有龍潭人傳有龍</hi>
應龍未遇風雲起仰活泥沙數尺水彼能坐致千里澤<lb/>
可憐一掬何難致時哉未遇可奈何一掬雖㣲安敢易<lb/>
誰能寄語潭中魚相聚須臾莫相忌<lb/>
　　田家三首<lb/>
野塘積水緑可染舍南新桞齊如剪去冬雪好麥穂長<lb/>
今日雨晴初擇繭東家饋黍西舍迎連臂踏歌村市晚<lb/>
婦騎夫荷兒扶翁月出橋南歸路逺<lb/>
<pb n="KR4d0089_WYG_011-8a"/>
社南村酒白如餳鄰翁宰牛鄰媪烹插花野婦抱兒至<lb/>
曳杖老翁扶背行淋漓醉飽不知夜祼股掣肘時歡爭<lb/>
去年百金易斗粟豐歳一飲君無輕<lb/>
新見鵲銜庭樹枝黄口出巢今巳飛栗留啄椹桑葉老<lb/>
科斗出畦新稻齊田家苦作候時節汲汲未免寒與飢<lb/>
去來暴取獨何者請視七月豳人詩<lb/>
　　海州道中二首<lb/>
孤舟夜行秋水廣秋風滿帆不摇槳荒田寂寂無人聲<lb/>
<pb n="KR4d0089_WYG_011-8b"/>
水邊跳魚翻水響河邊守罾茅作屋罾頭月明人夜宿<lb/>
船中客覺天未明誰家鞭牛登隴聲<lb/>
秋野蒼蒼秋日黄黄蒿滿田蒼耳長草蟲咿咿鳴復咽<lb/>
一秋雨多水滿轍渡頭鳴舂村逕斜悠悠小蝶飛豆花<lb/>
逃屋無人草滿家纍纍秋蔓懸寒𤓰<lb/>
　　女几祠下<lb/>
山邊白雲閒不掃廟前土馬荒春草山下松花龍甲光<lb/>
東風古柏吹煖香朝霞為裳水為佩守廟千年老龍在<lb/>
<pb n="KR4d0089_WYG_011-9a"/>
清風掃堂神暮還山頭月出溪潺潺<lb/>
　　馬周<lb/>
馬周未遇虯鬚公布衣落魄來新豐一樽獨酌豈無意<lb/>
俗子不觧知英雄賢豪相逄自相得一語君王見胷臆<lb/>
當時豈不為人言聾耳安能為君側<lb/>
　　南山<lb/>
南山鳳凰雙翅垂口不妄食腹苦飢山前老鳶飽腐䑕<lb/>
憑恃風日羣逰嬉俯身視鳳有驕色鳳不汝較空嗟咨<lb/>
<pb n="KR4d0089_WYG_011-9b"/>
九韶一奏為君舉坐看百鳥相隨飛<lb/>
　　福昌北秋日村行二首<lb/>
秋野無人秋日白黍黍登埸秋索索豆田黄時霜巳多<lb/>
桑蟲食葉留空柯小蝶翩翩晩花紫野鶉啄粟驚人起<lb/>
洛陽西原君莫行秋光處處傷人情<lb/>
黄桑蕭蕭新雨晴田中日午村雞鳴埸頭九月禾黍熟<lb/>
空原雉飛飽新穀棘籬蟲鳴村路曲路邊古墳生野菊<lb/>
人稀田闊草茫茫洛陽秋聲能斷腸<lb/>
<pb n="KR4d0089_WYG_011-10a"/>
　　歳暮歎三首<lb/>
秋日苦短秋雲多北風蕭蕭洛水波<hi>案此下脱一句</hi>長林撑空<lb/>
葉餘柯鳴雁高飛去不息晩花悠悠能幾何洛陽經年<lb/>
客未去歳暮搔首空悲歌<lb/>
寥寥野空禾黍荒北風日夜鳴空桑南山碧天青不極<lb/>
𣺌𣺌洛水東流長山空水寒行客少鴻雁飛急天初霜<lb/>
蕭蕭窮谷歳已晩嗟我再補冬衣裳<lb/>
南山蒼蒼秋季月北風如刀青石裂山隂半夜寒欲冰<lb/>
<pb n="KR4d0089_WYG_011-10b"/>
晩望高峰看新雪白衫少年臂鷹去暮歸飲酒烹孤兎<lb/>
強弓一斛尚可彎更欲射獵窮吾年<lb/>
　　一畝<lb/>
一畝秋蔬半成實竈突無烟已三日良人傭車斃車下<lb/>
老婦抱子啼空室秋風九月天巳寒飢腸不飽衣苦單<lb/>
我身為吏救無術坐視啼泣空汍瀾<lb/>
　　洛水<lb/>
洛水秋深碧如黛亂石縱横㵼鳴瀬清明見底不留塵<lb/>
<pb n="KR4d0089_WYG_011-11a"/>
日射澄沙動璣貝南山秋風已蕭瑟倒影上下迷空翠<lb/>
何當載酒縱扁舟一尺鯉魚寒可鱠<lb/>
　　秋風三首<lb/>
秋風蕭蕭洛川渡水碧沙寒飛白鷺波頭伐木欲成梁<lb/>
落日樵蘇下山去山頭九月雪一尺山民燃薪當𥜗袴<lb/>
石田收薄婦子飢歳晚苦寒安可度<lb/>
秋風蕭蕭吹野桑田家黍稷初登埸雉肥兔飽鷹隼健<lb/>
水落沙冷魚龍藏長淮烟波𣺌千里悵望搔首山川長<lb/>
<pb n="KR4d0089_WYG_011-11b"/>
二年薇蕨苦不飽長安裘馬多輝光<lb/>
昏鴉歸栖暮天迥新月娟娟水中影秋聲索索起桑麻<lb/>
古道人歸烟火静公庭吏稀霜樹老藥檻雨多幽菊盛<lb/>
山家生事飽暗知野果村醪遣朝暝<lb/>
　　感春三首<lb/>
我昨西來到昌谷主人致酒留我宿坐中少年美如玉<lb/>
高歌清懽春夜促還家病酒對殘春東風落花吹滿屋<lb/>
出無與語歸閉門安得萬里馳吾足<lb/>
<pb n="KR4d0089_WYG_011-12a"/>
我昔東行花始開我自東歸花半摧萬紅辭林捲風去<lb/>
坐見錦繡䝉蒼苔南山朝雲鳩逐婦日暮㣲雨蕭蕭來<lb/>
一春晴明苦難得掩蔽風日知誰哉<lb/>
悠悠朝興暮還息官閒事少門無客空山多隂春雨足<lb/>
飢馬蕭蕭空伏櫪文章工巧謀愈疎顔鬢衰遲進無䇿<lb/>
繫身五斗爾自為何用中宵空嘆息<lb/>
　　又三首<lb/>
亦知春歸不可留有情未忘寜免愁平田茫茫芳草合<lb/>
<pb n="KR4d0089_WYG_011-12b"/>
清洛不斷波悠悠傷心千里寄雙淚催老此身初白頭<lb/>
問舍求田未成計青衫手板對人羞<lb/>
山民為生最易足一身生計資山木負薪入市得百錢<lb/>
歸守妻兒烹斗粟山林未盡終不憂衣食自足他無欲<lb/>
人生誰使愛功名萬慮千思撓心腹<lb/>
騎馬出門暮復歸出無所詣歸對誰妻兒具酒勸我飲<lb/>
兒稚笑語傍嬉嬉人生如此亦可樂安用軒冕生光輝<lb/>
九原可作欲誰與鹿門龎叟眞吾師<lb/>
<pb n="KR4d0089_WYG_011-13a"/>
　　去年<lb/>
去年四月多風雨麥秀不實農夫苦今年麥好風雨調<lb/>
萬口嗷嗷飢待哺何事今晨還衣裌朝日無光寒惨切<lb/>
天工與物無怨尤安用日與人為仇<lb/>
　　謝李剛中<lb/>
齋郎好詩風調清語中有骨自老成愈鑱愈出當有名<lb/>
朅來宣城蓋為傾文章不如金滿籯我昔曾力今乃懲<lb/>
少年平歩取公卿安用學此誤平生<lb/>
<pb n="KR4d0089_WYG_011-13b"/>
　　局中負暄讀書三首<lb/>
輝輝短景留寒光重裘不煖貪負陽老人背温一體康<lb/>
我欲持之獻天王天王九重居明光玉几翠被女侍傍<lb/>
人不我知謂我狂此心耿耿不敢忘歳云暮矣天雨霜<lb/>
且復持此飲一觴<lb/>
輝輝短景留寒光瓦簷霜濕梧桐黄老蛩不知秋已去<lb/>
白晝嘖嘖空啼墻歳云暮矣羈旅傷塊獨守此天一方<lb/>
牀頭書史談虞唐我言匪耄聼者狂<lb/>
<pb n="KR4d0089_WYG_011-14a"/>
輝輝短景不能春照我貧屋亦復仁虞淵道逺寒雲屯<lb/>
羲和愁思隕厥輪君不見志士憔悴甘賤貧塊處屋漏<lb/>
含悲辛重堂温室顛醉昏悠悠蒼天彼何人<lb/>
　　歳後三日<lb/>
春風攪空如怒濤春日寂寂在蓬蒿衡門鳥雀舞不下<lb/>
西園桃李氣已嬌天邊碧雲空漠漠門外荒草還迢迢<lb/>
人生幾何春復夏可但白首隨漁樵<lb/>
　　和陽念三自武昌至京師<lb/>
<pb n="KR4d0089_WYG_011-14b"/>
三年别我客荆州一日長安從我逰愛君詩有春草句<lb/>
使我神逰黄鶴樓江山望爾欲穿眼見我驚嗟秋鬢短<lb/>
扁舟可辦吾欲東年來五湖魂夢中<lb/>
　　二十三日晨欲飲求酒無所得戲作<lb/>
張君所欲一壺酒百計經營卒無有夜來客至缾已空<lb/>
晨起欲飲還戒口努力忍窮甘寂淡人間萬事如反手<lb/>
百壺一醉有底難造物戲謔君須受<lb/>
　　贈翟公巽<lb/>
<pb n="KR4d0089_WYG_011-15a"/>
我昔出守來丹陽江流五月如探湯使君之居在山腹<lb/>
繞舍樹石何青蒼千年藥根蟠井底靈液浸灌通寒漿<lb/>
人言枸杞精變狗夜吠往往聞空廊金山蕩潏浪花裏<lb/>
一舸遥去隨魚郎最竒巖齋人跡少乳水時滴白石牀<lb/>
翠黿坡陀負日色白蹢掀舞占風祥我泊金山凡十日<lb/>
窮探力取無遺忘南風吹我渡江去已厭淮南塵土黄<lb/>
二十年間多少事身如疲馬起復僵淮南窮栖衆人後<lb/>
朝食不充藜莧膓公來衰顔得一笑側聼髙論驚尋常<lb/>
<pb n="KR4d0089_WYG_011-15b"/>
窮閻過我坐至暮滿懐珠玉無秕穅乃知世間有清議<lb/>
未可盡以已意量精金白璧天所寳理無破碎委道旁<lb/>
半年耳冷不聞此過公矍然神激昂論文自顧已老醜<lb/>
從事理絶隨飛翔斯文有属不但爾因公作詩我涕滂<lb/>
　　讀中興頌碑<lb/>
玉環妖血無人掃漁陽馬厭長安草潼關戰骨高於山<lb/>
萬里君王蜀中老金戈鐵馬從西來郭公凛凛英雄才<lb/>
舉旗為風偃為雨洒掃九廟無塵埃元功髙名誰與紀<lb/>
<pb n="KR4d0089_WYG_011-16a"/>
風雅不繼騷人死水部胷中星斗文太師筆下蛟龍字<lb/>
天遣二子傳將來高山十丈磨蒼崕誰持此碑入我室<lb/>
使我一見昏眸開百年廢興增歎慨當時數子今安在<lb/>
君不見荒涼浯水棄不收時有逰人打碑賣<lb/>
　　將至嶺下作<lb/>
竟陵南風稻新緑夢澤悠悠傷逺目春風嶺上望齊安<lb/>
太昊城邊攬秋菊那知歳暮東州客太山蒼寒曉霜白<lb/>
霜收霧逺日月明却上天衢瞻五色敝裘疲馬古道長<lb/>
<pb n="KR4d0089_WYG_011-16b"/>
九旬刺史歸空囊歸去故人應笑我滿襟清淚説淮陽<lb/>
　　塞獵<lb/>
十月北風燕草黄燕人馬飽弓力强虎皮裁鞍雕羽箭<lb/>
射殺隂山雙白狼青氊帳髙雪不濕擊鼓傳觴打令急<lb/>
單于半醉解貂裘昭君獨抱琵琶泣<lb/>
　　耒病臂比已平獨挽弓無力客言君為史官何事<lb/>
　　挽弓戲作此詩<lb/>
君不見吾鄉少年曹子桓文章七歩相後先有時擲筆<lb/>
<pb n="KR4d0089_WYG_011-17a"/>
事戈獵邀輕截駿馳平原濊貊名弓燕代馬射雉歸來<lb/>
燕清夜一聞驚倒荀令君何物書生乃知射我雖把筆<lb/>
笑腐儒束腰待懸玉鹿盧自從病臂憂親友百嗜為之<lb/>
心一枯降癘無名天悔禍奪之而與復完軀但慙未使<lb/>
杯安肘猶負當年門掛弧便使凄涼身未伏畧聞弓馬<lb/>
氣猶麤莫謂早衰須䄂手將軍臂折尚平吳<lb/>
　　踵息齋<lb/>
物之有知者恃息物之有息知為賊天長地久載元氣<lb/>
<pb n="KR4d0089_WYG_011-17b"/>
天地無心故無極君知一身誰主持六塵縁影工伎兒<lb/>
發生變幻不暫止令汝鼻息無停時喘呼呀呷生至死<lb/>
去今已逺何由歸眞人嗒然吾喪我能使炎火為寒灰<lb/>
中空無宰氣不使内自升降如靈龜深之又深乃至踵<lb/>
根深蒂固凝不動超然内外無死地梨棗華實龍虎用<lb/>
眞人示我尺素書萬巻丹經不勞誦他年緑髪對銅狄<lb/>
卻視吾齋眞作夢<lb/>
　　喜晴<lb/>
<pb n="KR4d0089_WYG_011-18a"/>
朝㸔東南雲物好便有清風収濁潦吾知天意将悔禍<lb/>
約束蛟龍便粳稻山川轉眼異明晦冠屨宜人亦輕燥<lb/>
㣲凉入堂酒味好一杯徑醉愁如掃清幽枕簟東牕下<lb/>
曉睡老雞呼不覺<lb/>
　　大風與楊念三飲次作此<lb/>
北風黄雲巻飛沙吹暗長安百萬家温爐對酒慎勿出<lb/>
且㸔酒靣生浮花我為吟詩說雲夢荆江洞庭方洶湧<lb/>
吟成飲君三百盃莫學雪中驢酸哀<lb/>
<pb n="KR4d0089_WYG_011-18b"/>
　　寄道公<lb/>
知公鼻祖冬之日謫向江山冷無匹粹然真氣滿輕軀<lb/>
自言位次神仙秩同輩幾人始謝老惟公躚躚居第一<lb/>
鸞腰不舞自欲飛神屨瞥波原不濕永巷春深簾幕幽<lb/>
西都有人名莫愁我老摧頽乖舊約空能時作夢中逰<lb/>
　<lb/>
　<lb/>
　柯山集巻十一<lb/>
</p>
<p>
</p>
  </div>
</body>
</text>
</TEI>