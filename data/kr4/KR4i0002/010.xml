<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>文心雕龍輯注巻十</head> <lb/>
    <p>
<pb n="KR4i0002_WYG_010-1a"/>
欽定四庫全書<lb/>
　文心雕龍輯注巻十<lb/>
　　　　詹事府詹事加吏部侍郎銜黄叔琳撰<lb/>
　　物色第四十六<lb/>
春秋代序陰陽慘舒物色之動心亦揺焉蓋陽氣萌而<lb/>
𤣥駒步陰律凝而丹鳥羞微蟲猶或入感四時之動物<lb/>
深矣若夫珪璋挺其惠心英華秀其清氣物色相召人<lb/>
誰獲安是以獻嵗發春悦豫之情暢滔滔孟夏鬱陶之<lb/>
<pb n="KR4i0002_WYG_010-1b"/>
心凝天高氣清陰沈之志逺霰雪無垠矜肅之慮深嵗<lb/>
有其物物有其容情以物遷辭以情發一葉且或迎意<lb/>
蟲聲有足引心況清風與明月同夜白日與春林共朝<lb/>
哉是以詩人感物聨類不窮流連萬象之際沈吟視聽<lb/>
之區寫氣圖貌既隨物以宛轉屬采附聲亦與心而徘<lb/>
徊故灼灼狀桃花之鮮依依盡楊栁之貌杲杲為出日<lb/>
之容瀌瀌擬雨雪之狀喈喈逐黄鳥之聲喓喓學草蟲<lb/>
之韻皎日嘒星一言窮理參差沃若兩字窮形並以少<lb/>
<pb n="KR4i0002_WYG_010-2a"/>
總多情貌無遺矣雖復思經千載將何易奪及離騷代<lb/>
興觸類而長物貌難盡故重沓舒狀於是嵯峨之類聚<lb/>
葳蕤之羣積矣及長卿之徒詭勢瓌聲模山範水字必<lb/>
魚貫所謂詩人麗則而約言辭人麗淫而繁句也至如<lb/>
雅詠棠華或黄或白騷述秋蘭綠葉紫莖凡摛表五色<lb/>
貴在時見若青黄屢出則繁而不珍自近代以來文貴<lb/>
形似窺情風景之上鑚貌草木之中吟詠所發志惟深<lb/>
逺體物為妙功在宻附故巧言切狀如印之印泥不加<lb/>
<pb n="KR4i0002_WYG_010-2b"/>
雕削而曲寫毫芥故能瞻言而見貌印<hi>疑作即</hi>字而知時<lb/>
也然物有恒姿而思無定檢或率爾造極或精思愈疎<lb/>
且詩騷所摽並據要害故後進鋭筆怯於爭鋒莫不因<lb/>
方以借巧即勢以㑹竒善於適要則雖舊彌新矣是以<lb/>
四序紛迴而入興貴閑物色雖繁而析辭尚簡使味飄<lb/>
飄而輕舉情曄曄而更新古來辭人異代接武莫不參<lb/>
伍以相變因革以為功物色盡而情有餘者曉㑹通也<lb/>
若乃山林皋壤實文思之奥府略語則闕詳説則繁然<lb/>
<pb n="KR4i0002_WYG_010-3a"/>
屈平所以能洞監風騷之情者抑亦江山之助乎<lb/>
　　贊曰<lb/>
山沓水匝樹雜雲合目既往還心亦吐納春日遲遲秋<lb/>
風颯颯情往似贈興來如答<lb/>
　𤣥駒<hi>大戴禮夏小正十有二月𤣥駒賁𤣥駒也者螘也賁者何也走於地中也法言吾見𤣥駒之步</hi>
　丹鳥<hi>夏小正八月丹烏羞白鳥注丹鳥螢也白鳥謂蚊蚋也羞進也不盡食也古今注螢一名丹鳥</hi>
　<hi>一名夜光</hi>獻嵗<hi>楚辭招魂獻/嵗發春兮</hi>滔滔<hi>楚辭九章滔/滔孟夏兮</hi>天高<hi>宋玉九辯</hi>
　<hi>泬寥兮天高而氣清</hi>霰雪<hi>楚辭九章霰雪/紛其無垠兮</hi>一葉<hi>淮南子見一葉落而知嵗之將</hi>
<pb n="KR4i0002_WYG_010-3b"/>
　<hi>暮</hi>灼灼<hi>詩周南桃之夭/夭灼灼其華</hi>依依<hi>詩小雅昔我往/矣楊栁依依</hi>杲杲<hi>詩衞</hi>
　<hi>風其雨其雨杲杲出日</hi>瀌瀌<hi>詩小雅雨雪鑣/瀌見晛曰消</hi>喈喈<hi>詩周南黄鳥于飛集于灌</hi>
　<hi>木其鳴喈喈</hi>喓喓<hi>詩召南喓/喓草蟲</hi>皎日<hi>詩王風謂予不/信有如皎日</hi>嘒星<hi>詩周</hi>
　<hi>南嘒彼小星三五在東</hi>參差<hi>詩周南參/差荇菜</hi>沃若<hi>詩衞風其/葉沃若</hi>魚貫<hi>易剥</hi>
　<hi>卦六五貫魚以宫人寵无不利</hi>麗則麗淫<hi>見詮/賦篇</hi>棠華<hi>詩小雅裳裳者華或黄或白</hi>
　秋蘭<hi>楚辭九歌秋蘭兮青青綠葉兮紫莖</hi>
　　才畧第四十七<lb/>
九代之文富矣盛矣其辭令華采可畧而詳也虞夏文<lb/>
<pb n="KR4i0002_WYG_010-4a"/>
章則有皋陶六德䕫序八音益則有賛五子作歌辭義<lb/>
温雅萬代之儀表也商周之世則仲虺垂誥伊尹敷訓<lb/>
吉甫之徒並述詩頌義固為經文亦師矣及乎春秋大<lb/>
夫則修辭聘㑹磊落如琅玕之圃焜燿似縟錦之肆薳<lb/>
敖<hi>元作教曹改</hi>擇楚國之令典隨㑹講晉國之禮法趙衰<hi>元作</hi>
<hi>襄曹改</hi>以文勝從饗國僑以修辭扞鄭子太叔美秀而文<lb/>
公孫揮善於辭令皆文名之標者也戰代任武而文士<lb/>
不絶諸子以道術取資屈宋以楚辭發采樂毅報書辨<lb/>
<pb n="KR4i0002_WYG_010-4b"/>
以義范雎上疏宻而至蘇秦厯說壯而中李斯自奏麗<lb/>
而動若在文世則揚班儔矣荀況學宗而象物名賦文<lb/>
質相稱固巨儒之情也漢室陸賈首發竒采賦孟春而<lb/>
選典誥其辯之富矣賈誼才頴陵軼飛兔議惬而賦清<lb/>
豈虚至哉枚乗之七發鄒陽之上書膏潤於筆氣形於<lb/>
言矣仲舒專儒子長純史而麗縟成文亦詩人之告哀<lb/>
焉相如好書師範屈宋洞入夸艷致名辭宗然覆取精<lb/>
意理不勝辭故揚子以為文麗用寡者長卿誠哉是言<lb/>
<pb n="KR4i0002_WYG_010-5a"/>
也王襃構采以宻巧為致附聲測貌泠然可觀子雲屬<lb/>
意辭人<hi>疑誤</hi>最深觀其涯度幽逺搜選詭麗而竭才以鑚<lb/>
思故能理贍而辭堅矣桓譚著論富號猗頓宋𢎞稱薦<lb/>
爰比相如而集靈諸賦偏淺無才故知長於諷論不及<lb/>
麗文也敬通雅好辭說而坎壈盛世顯志自序亦蚌病<lb/>
成珠矣二班兩劉弈葉繼采舊說以為固文優彪歆學<lb/>
精向然王命清辯新序該練璿璧産於崑岡亦難得而<lb/>
踰本矣傅毅崔駰光采比肩瑗實踵武能世厥風者矣<lb/>
<pb n="KR4i0002_WYG_010-5b"/>
杜篤賈逵亦有聲於文跡其為才崔傅之末流也李尤<lb/>
<hi>元作充王改</hi>賦銘志慕鴻裁而才力沈膇垂翼不飛馬融鴻<lb/>
儒思洽識<hi>一作登</hi>高吐納經範華實相扶王逸博識有功<lb/>
而絢采無力延夀繼志瓌頴獨標其善圖物寫貌豈枚<lb/>
乗之遺術歟張衡通贍蔡邕精雅文史彬彬隔世相望<lb/>
是則竹柏異心而同貞金玉殊質而皆寶也劉向之奏<lb/>
議旨切而調緩趙壹之辭賦意繁而體疎孔融氣盛於<lb/>
為筆禰衡思鋭於為文有偏美焉潘朂憑經以騁才故<lb/>
<pb n="KR4i0002_WYG_010-6a"/>
絶羣於錫命王朗發憤以託志亦致美於序銘然自卿<lb/>
淵已前多俊才而不課學雄向已後頗引書以助文此<lb/>
取與之大際其分不可亂者也魏文之才洋洋清綺舊<lb/>
談抑之謂去植千里然子建思捷而才儁詩麗而表逸<lb/>
子桓慮詳而力緩故不競於先鳴而樂府清越典論辯<lb/>
要迭用短長亦無懵焉但俗情抑揚雷同一響遂令文<lb/>
帝以位尊減才思王以勢窘益價未為篤論也仲宣溢<lb/>
才捷而能宻文多兼善辭少瑕累摘其詩賦則七子之<lb/>
<pb n="KR4i0002_WYG_010-6b"/>
冠冕乎琳瑀以符檄擅聲徐幹以賦論標美劉楨情高<lb/>
以㑹采應㻛學優以得文路粹楊修頗懐筆記之工丁<lb/>
儀邯鄲亦含論述之美有足算焉劉劭趙都能攀於前<lb/>
修何晏景福克光於後進休璉風情則百壹摽其志吉<lb/>
甫文理則臨丹成其采嵇康師心以遣論阮籍使氣以<lb/>
命詩殊聲而合響異翮而同飛張華短章奕奕清暢其<lb/>
鷦鷯寓意即韓非之說難也左思竒才業深覃思盡鋭<lb/>
於三都拔萃於詠史無遺力矣潘岳敏給辭自<hi>疑作旨</hi>和<lb/>
<pb n="KR4i0002_WYG_010-7a"/>
暢鍾美於西征賈餘於哀誄非自外也陸機才欲窺深<lb/>
辭務索廣故思能入巧而不制繁士龍朗練<hi>元作陳王青蓮改</hi>
以識檢亂故能布采鮮浄敏於短篇孫楚綴思每直置<lb/>
以疎通摰虞述懐必循規以温雅其品藻流别有條理<lb/>
焉傅𤣥篇章義多規鏡長虞筆奏世執剛中並楨<hi>汪作杶</hi>
幹之實才非羣華之韡萼也成公子安選賦而時美夏<lb/>
侯孝若具體而皆㣲曹攄清靡於長篇季鷹辨切於短<lb/>
韻各其善也孟陽景陽才綺而相埒可謂魯衞之政兄<lb/>
<pb n="KR4i0002_WYG_010-7b"/>
弟之文也劉琨雅壯而多風盧諶情發而理昭亦遇之<lb/>
於時勢也景純豔逸足冠中興郊賦既穆穆以大觀仙<lb/>
詩亦飄飄而凌雲矣庾元規之表奏靡宻以閑暢温太<lb/>
真之筆記循理而清通亦筆端之良工也孫盛干寶<hi>元作</hi>
<hi>子實</hi>文勝為史凖的所擬志乎典訓户牖雖異而筆彩畧<lb/>
同袁宏發軫以高驤故卓出而多偏孫綽規旋以矩步<lb/>
故倫序而寡狀殷仲文之孤<hi>疑作秋</hi>興謝叔源之閑情並<lb/>
解散辭體縹緲浮音雖滔滔風流而大澆文意宋代逸<lb/>
<pb n="KR4i0002_WYG_010-8a"/>
才辭翰鱗萃世近易明無勞甄序觀夫後漢才林可參<lb/>
西京晉世文苑足儷鄴都然而魏時話言必以元封為<lb/>
稱首宋來美談亦以建安為口實何也豈非崇文之盛<lb/>
世招才之嘉㑹哉嗟夫此古人所以貴乎時也<lb/>
　　贊曰<lb/>
才難然乎性各異稟一朝綜文千年凝錦餘采徘徊遺<lb/>
風籍甚無曰紛雜皎然可品<lb/>
　六德<hi>書皋陶謨日嚴祗敬六德亮采有邦</hi>八音<hi>書舜典帝曰䕫命汝典樂教胄子八音克諧無</hi>
<pb n="KR4i0002_WYG_010-8b"/>
　<hi>相奪倫</hi>仲虺<hi>書序湯歸自夏至/於大坰仲虺作誥</hi>伊訓<hi>書序成湯既殁太甲元年伊尹作伊</hi>
　<hi>訓</hi>吉甫<hi>詩大雅嵩高蒸民/皆尹吉甫作也</hi>蒍敖<hi>左傳隨武子曰蒍敖為宰擇楚國之令典</hi>
　<hi>百官象物而動軍政不戒而備能用典矣蒍敖即蒍艾獵孫叔敖也</hi>隨㑹<hi>左傳晉士㑹平王室王享</hi>
　<hi>之殽烝武子私問其故王曰王享有體薦宴有折俎公當享卿當宴王室之禮也武子歸而講求典禮以</hi>
　<hi>修晉國之法</hi>趙衰<hi>左傳秦穆公享公子重耳子犯曰偃不如衰之文也請使衰從公子賦河水公</hi>
　<hi>賦六月衰曰君稱所以佐天子者命重耳重耳敢不拜</hi>國僑<hi>左傳子産之為政也擇能而使之馮</hi>
　<hi>簡子能斷大事子太叔美秀而文公孫揮能知四國之為而辨其大夫之族姓班位貴賤能否而又善為</hi>
　<hi>辭令</hi>樂毅<hi>樂毅傳毅為燕昭王破齊獨莒即墨未服昭王死惠王即位齊之田單聞之乃縱反間於</hi>
<pb n="KR4i0002_WYG_010-9a"/>
　<hi>燕曰齊兩城不下者聞樂毅與燕新王有隙欲連兵且留齊惠王乃使騎刼代將而召樂毅樂毅畏誅遂</hi>
　<hi>西降趙惠王使人讓之毅報以書</hi>荀況<hi>史記索隠荀卿名況卿者時人相尊而號為卿也有雲蠶</hi>
　<hi>箴等賦見荀子</hi>飛兔<hi>吕氏春秋飛兔騕/褭古之駿馬也</hi>猗頓<hi>水經注孔鮒曰猗頓魯之窮士</hi>
　<hi>也聞朱公富往而問術焉朱公曰子欲速富當畜五牸于是十年之間其息不可計以興富于猗氏故曰</hi>
　<hi>猗頓也論衡挾桓君山之書富於積猗頓之財</hi>宋𢎞稱薦<hi>宋𢎞傳帝嘗問𢎞通博之士𢎞薦沛</hi>
　<hi>國桓譚才學洽聞能及揚雄劉向父子</hi>集靈<hi>藝文類聚有桓/譚集靈宫賦</hi>顯志<hi>馮衍傳衍</hi>
　<hi>與新陽侯交結得罪不得志乃作賦自厲命其篇曰顯志顯志者言光明風化之情昭章𤣥妙之思也</hi>
　蚌病<hi>淮南子明月之珠螺蚌之病而我之利也</hi>二班<hi>彪/固</hi>兩劉<hi>向/歆</hi>王命<hi>見論說篇</hi>
<pb n="KR4i0002_WYG_010-9b"/>
　新序<hi>劉向傳向采傳記行事著新序說苑凡五十篇</hi>崔駰<hi>後漢書崔駰博學有偉才善屬文少</hi>
　<hi>游太學與班固傅毅同時齊名子瑗鋭志好學盡能傳其父業瑗子寔少沈静好典籍傳賛曰崔為文宗</hi>
　<hi>世禪雕龍</hi>李尤<hi>原作李充按後漢獨行傳李充陳留人不言有著述晉中興書李充江夏人著學箴</hi>
　<hi>然此在賈逵之後馬融之前則李尤也尤在和帝時拜蘭臺令史有函谷諸賦孟津諸銘而賈逵仕明帝</hi>
　<hi>時馬融仕順桓時以序觀之乃李尤無疑</hi>沈膇<hi>左傳成公六年獻子曰民愁則墊隘於是乎有沈溺</hi>
　<hi>重膇之疾</hi>垂翼<hi>易明夷卦初九明/夷于飛垂其翼</hi>枚乗遺術<hi>謂逸與延夀猶乗之于皋</hi>
　<hi>而延夀殆欲突過前人也</hi>趙壹<hi>後漢文苑傳壹恃才倨傲為鄉黨所擯乃作解擯後屢抵罪友人救</hi>
　<hi>得免乃為窮鳥賦以謝恩又作刺世疾邪賦以舒其怨憤</hi>七子<hi>魏文帝典論今之文人魯國孔融文</hi>
<pb n="KR4i0002_WYG_010-10a"/>
　<hi>舉廣陵陳琳孔璋山陽王粲仲宣北海徐幹偉長陳留阮瑀元瑜汝南應瑒德璉東平劉楨公幹斯七子</hi>
　<hi>者於學無所遺於辭無所假咸以自騁驥騄于千里仰齊足而並馳</hi>丁儀邯鄲<hi>魏志自潁川邯</hi>
　<hi>鄲淳繁欽陳留路粹沛國丁儀丁廙𢎞農楊修河内荀緯等亦有文采而不在此七人之例</hi>劉劭<lb/>
　<hi>注見事類篇</hi>休璉<hi>應璩傳璩字休璉曹爽秉政多違法度璩為詩以諷焉子貞字吉甫少以才聞</hi>
　<hi>能談論楚國先賢傳應休璉作百一詩譏切時事徧以示在位者咸皆恠愕以為應焚棄之何晏獨無怪</hi>
　<hi>也樂府廣題百者數之終一者數之始士有百行終始如一故云百一</hi>何晏<hi>晏字平叔有景福殿</hi>
　<hi>賦文選注魏明帝將東巡恐夏熱故于許昌作殿名曰景福既成命賦之平叔遂有此作</hi>嵇康<hi>嵇康</hi>
　<hi>傳康以為神仙禀之自然非積學所得至于導養得理則安期彭祖之倫可及乃著養生論</hi>阮籍<lb/>
<pb n="KR4i0002_WYG_010-10b"/>
　<hi>阮籍傳籍作詠懐詩八十餘篇為世所重顔延年曰說者謂阮籍在晉文代常慮禍患故發此詠耳</hi>韓<lb/>
　非<hi>非著說難儲說注見知音篇</hi>左思<hi>左思有/詠史詩</hi>潘岳<hi>潘岳傳岳為長安令作西征賦</hi>
　<hi>述所經人物山水文清旨詣</hi>窺深<hi>世說孫興公云潘文/淺而浄陸文深而蕪</hi>世執<hi>咸𤣥子也</hi>
　剛中<hi>易䝉卦彖以剛中也師卦象剛中而應</hi>具體<hi>按湛作周詩昆弟誥正如謝公評揚都賦</hi>
　<hi>所云事事擬學而不免儉狹者也</hi>盧諶<hi>盧諶傳劉琨敗喪諶抗表理琨文旨甚切諶才高行潔為</hi>
　<hi>一時所推值中原喪亂淪䧟非所</hi>南郊<hi>郭璞傳璞博學有高才辭賦為中興冠嘗作南郊賦帝見</hi>
　<hi>而嘉之</hi>西京<hi>光武都洛陽長安在西故曰西京而文人遂以前漢為西京後漢為東都也</hi>鄴<lb/>
　都<hi>文選魏曹操都鄴相州是也</hi>元封<hi>漢武帝紀上還登封泰山降坐明堂㠯十月為元封元年</hi>
<pb n="KR4i0002_WYG_010-11a"/>
　建安<hi>見明詩篇</hi>
　　知音第四十八<lb/>
知音其難哉音實難知知實難逢逢其知音千載其一<lb/>
乎夫古來知音多賤同而思古所謂日進前而不御遥<lb/>
聞聲而相思也昔儲說始出子虛初成秦皇漢武恨不<lb/>
同時既同時矣則韓囚而馬輕豈不明鑒同時之賤哉<lb/>
至於班固傳毅文在伯仲而固嗤毅云下筆不能自休<lb/>
及陳思論才亦深排孔璋敬禮請潤色歎以為美談季<lb/>
<pb n="KR4i0002_WYG_010-11b"/>
緒好詆訶方之於田巴意亦見矣故魏文稱文人相輕<lb/>
非虚談也至如君卿㫳舌而謬欲論文乃稱史遷著書<lb/>
諮東方朔於是桓譚之徒相顧嗤笑彼實博徒輕言負<lb/>
誚況乎文士可妄談哉故鑒照洞明而貴古賤今者二<lb/>
主是也才實鴻懿而崇已抑人者班曹是也學不逮文<lb/>
而信偽迷真者樓䕶是也醬瓿之議豈多歎哉夫麟鳯<lb/>
與麏雉懸絶珠玉與礫石超殊白日垂其照青眸寫其<lb/>
形然魯臣以麟為麏楚人以雉為鳯魏氏以夜光為恠<lb/>
<pb n="KR4i0002_WYG_010-12a"/>
石宋客以燕礫為寶珠形器易徴謬乃若是文情難鑒<lb/>
誰曰易分夫篇章雜沓質文交加知多偏好人莫圎該<lb/>
慷慨者逆聲而擊節醖籍者見宻而高蹈浮慧者觀綺<lb/>
而躍心愛竒者聞詭而驚聽㑹已則嗟諷異我則沮棄<lb/>
各執一隅之解欲擬萬端之變所謂東向而望不見西<lb/>
墻也凡操千曲而後曉聲觀千劔而後識器故圓照之<lb/>
象務先博觀閲喬岳以形培塿酌滄波以喻畎澮無私<lb/>
於輕重不偏於憎愛然後能平理若衡照辭如鏡矣是<lb/>
<pb n="KR4i0002_WYG_010-12b"/>
以將閲文情先標六觀一觀位體二觀置辭三觀通變<lb/>
四觀竒正五觀事義六觀宫商斯術既形則優劣見矣<lb/>
夫綴文者情動而辭發觀文者披文以入情㳂波討源<lb/>
雖幽必顯世逺莫見其面覘文輒見其心豈成篇之足<lb/>
深患識照之自淺耳夫志在山水琴表其情況形之筆<lb/>
端理將焉匿故心之照理譬目之照形目瞭則形無不<lb/>
分心敏則理無不達然而俗監之迷者深廢淺售此莊<lb/>
周所以笑折楊宋玉所以傷白雪也昔屈平有言文質<lb/>
<pb n="KR4i0002_WYG_010-13a"/>
疎内衆不知余之異采見異唯知音耳揚雄自稱心好<lb/>
沈博絶麗之文其事浮淺亦可知矣夫唯深識鑒奥必<lb/>
歡然内懌譬春臺之熈衆人樂餌之止過客蓋聞蘭為<lb/>
國香服媚彌芬書亦國華翫澤<hi>王作繹</hi>方美知音君子其<lb/>
埀意焉<lb/>
　　贊曰<lb/>
洪鍾萬鈞䕫曠所定良書盈篋妙鑒迺訂流鄭淫人無<lb/>
或失聽獨有此律不謬蹊徑<lb/>
<pb n="KR4i0002_WYG_010-13b"/>
　日進遥聞<hi>鬼谷子内揵篇日進前而不御遥聞聲而相思</hi>儲說<hi>韓非傳非作孤憤五蠧内</hi>
　<hi>外儲說林説難十餘萬言秦王見其書曰寡人得見此人與之遊死不恨矣因急攻韓韓乃遣非使秦李</hi>
　<hi>斯姚賈害之下吏治非</hi>子虚<hi>見麗辭篇/上林注</hi>嗤毅<hi>魏文帝典論傅毅之於班固伯仲之</hi>
　<hi>間耳而固小之與弟超書曰武仲以能屬文為蘭臺令史下筆不能自休</hi>論才<hi>陳思王集與楊德祖</hi>
　<hi>書以孔璋之才不閑於辭賦而多自謂能與司馬長卿同風譬畫虎不成反為狗者也昔丁敬禮嘗作小</hi>
　<hi>文使僕潤色之僕自以才不過若人辭不為也敬禮謂僕卿何所疑難文之佳惡吾自得之後世誰相知</hi>
　<hi>定吾文者耶吾嘗歎此達言以為美談劉季緒才不逮于作者而好詆訶文章掎摭利病昔田巴毁五帝</hi>
　<hi>罪三王呰五霸於稷下一旦而服千人魯連一説使終身杜口劉生之辯未若田氏今之仲連求之不難</hi>
<pb n="KR4i0002_WYG_010-14a"/>
　<hi>可無歎息乎丁廙字敬禮季緒劉表子也</hi>相輕<hi>魏文帝論文人/相輕自古而然</hi>樓䕶<hi>漢游俠傳</hi>
　<hi>樓䕶字君卿少隨父為醫長安誦醫經本草方術數十萬言長者謂曰以君卿之才何不宦學乎繇是辭</hi>
　<hi>其父學經傳為吏數年甚得名譽</hi>醬瓿<hi>揚雄傳著太𤣥法言劉歆嘗觀之謂雄曰空自苦今學者</hi>
　<hi>有利祿然尚不能明易又如𤣥何吾恐後人用覆醬瓿也</hi>麟麏<hi>見史傳篇/泣麟注</hi>雉鳯<hi>尹文</hi>
　<hi>子楚擔山雉者路人問何鳥也擔雉者欺之曰鳯凰也買而獻之楚王</hi>恠石<hi>尹文子魏之田父得</hi>
　<hi>玉徑尺不知其玉也以告鄰人鄰人紿之曰恠石也歸而置之廡下明照一室怖而棄之于野</hi>燕礫<lb/>
　<hi>闞子宋之愚人得燕石於梧臺之東歸而藏之以為寶周客聞而觀焉掩口而笑曰與瓦礫不殊</hi>東<lb/>
　向<hi>淮南子東面而望不見西牆南面而視不覩北方</hi>琴表其情<hi>吕氏春秋伯牙鼓琴鍾子</hi>
<pb n="KR4i0002_WYG_010-14b"/>
　<hi>期善聽方鼓琴志在泰山子期曰善哉乎鼓琴巍巍乎若泰山志在流水曰善哉乎鼓琴洋洋乎若流水</hi>
　折楊<hi>莊子大聲不入於里耳折楊皇荂則嗑然而笑是故高言不止於衆人之心至言不出俗言勝</hi>
　<hi>也</hi>白雪<hi>宋玉對楚王問客有歌於郢中者其始曰下里巴人國中屬而和者數千人其為陽春白</hi>
　<hi>雪國中屬而和者數十人是以其曲彌高其和彌寡</hi>異采<hi>屈平九章文質疏内兮衆不知余之異采</hi>
　春臺<hi>老子衆人熈熈如登春臺</hi>樂餌<hi>老子樂與/餌過客止</hi>國香<hi>左傳鄭文公有賤妾曰燕</hi>
　<hi>姞夢天使與已蘭曰以是為而子以蘭為國香人服媚之如是</hi>
　　程器第四十九<lb/>
周書論士方之梓材蓋貴器用而兼文采也是以樸斲<lb/>
<pb n="KR4i0002_WYG_010-15a"/>
成而丹雘施垣墉立而雕杇附而近代詞人務華棄實<lb/>
故魏文以為古今文人之<hi>之字衍</hi>類不䕶細行韋誕所評<lb/>
又厯詆羣才後人雷同混之一貫吁可悲矣略觀文士<lb/>
之疵相如竊妻而受金揚雄嗜酒而少算敬通之不循<lb/>
㢘隅杜篤之請求無厭班固諂竇以作威馬融黨梁而<lb/>
黷貨文舉傲誕以速誅正平狂憨以致戮仲宣輕脆以<lb/>
躁競孔璋愡恫以麤疎丁儀貪婪以乞貨路粹餔啜而<lb/>
無恥潘岳詭譸於愍懐陸機傾仄於賈郭傅𤣥剛隘而<lb/>
<pb n="KR4i0002_WYG_010-15b"/>
詈臺孫楚狠<hi>汪作佷</hi>愎而訟府諸有此類並文士之瑕累<lb/>
文既有之武亦宜然古之將相疵咎實多至如管仲之<lb/>
盜竊呉起之貪淫陳平之汚㸃絳灌之讒嫉㳂兹以下<lb/>
不可勝數孔光負衡據鼎而仄媚董賢況班馬之賤職<lb/>
潘岳之下位哉王戎開國上秩而鬻官囂俗況馬杜之<lb/>
磬懸丁路之貧薄哉然子夏無虧於名儒濬沖不塵乎<lb/>
竹林者名崇而譏減也若夫屈賈之忠貞鄒枚之機覺<lb/>
黄香之淳孝徐幹之沈黙豈曰文士必其玷歟蓋人禀<lb/>
<pb n="KR4i0002_WYG_010-16a"/>
五材脩短殊用自非上哲難以求備然將相以位隆特<lb/>
達文士以職卑多誚此江河所以騰湧涓流所以寸折<lb/>
者也名之抑揚既其然矣位之通塞亦有以焉蓋士之<lb/>
登庸以成務為用魯之敬姜婦人之聰明耳然推其機<lb/>
綜以方治國安有丈夫學文而不達於政事哉彼揚馬<lb/>
之徒有文無質所以終乎下位也昔庾元規才華清英<lb/>
勲庸有聲故文蓺不稱若非台岳則正以文才也文武<lb/>
之術左右惟宜郤縠敦書故舉為元帥豈以好文而不<lb/>
<pb n="KR4i0002_WYG_010-16b"/>
練武哉孫武兵經辭如珠玉豈以習武而不曉文也是<lb/>
以君子藏器待時而動發揮事業固宜蓄素以弸中散<lb/>
采<hi>元作悉龔仲和改</hi>以彪外楩柟其質豫章其幹摛文必在緯<lb/>
軍國負<hi>元作賢龔改</hi>重必在任棟梁窮則獨善以垂文達則<lb/>
奉時以騁績若此文人應梓材之士矣<lb/>
　　贊曰<lb/>
瞻彼前修有懿文德聲昭楚南采動梁北雕而不器貞<lb/>
幹誰則豈無華身亦有光國<lb/>
<pb n="KR4i0002_WYG_010-17a"/>
　梓材<hi>書梓材若作室家既勤垣墉惟其塗塈茨若作梓材既勤樸斲惟其塗丹雘</hi>韋誕<hi>文章</hi>
　<hi>敘録韋誕字仲將太僕端之子魚豢嘗舉王阮諸人以問誕誕對曰仲宣傷於肥戅休伯都無格檢元瑜</hi>
　<hi>病於體弱孔璋實自粗疎文蔚性頗忿鷙</hi>竊妻受金<hi>司馬相如傳卓王孫有女文君新寡好音</hi>
　<hi>相如以琴心挑之文君竊從户窺心悦而好之恐不得當也夜亡奔相如相如與馳歸成都其後有人言</hi>
　<hi>相如使蜀時受金失官</hi>嗜酒<hi>揚雄傳雄家素貧嗜酒時/有好事者載酒肴從游學</hi>敬通<hi>馮衍</hi>
　<hi>傳衍字敬通顯宗即位人多短衍文過其實遂廢于家衍與婦弟書數婦之惡有云以室家之故捐棄衣</hi>
　<hi>冠心專耕耘以求衣食</hi>杜篤<hi>後漢文苑傳杜篤居美陽與美陽令游數從請託不諧頗相恨令怒</hi>
　<hi>収篤送京師</hi>班固<hi>班固傳大將軍竇憲出征匈奴以固為中䕶軍與叅議及竇憲敗固先坐免官</hi>
<pb n="KR4i0002_WYG_010-17b"/>
　<hi>固不教學諸子諸子多不遵法度吏人苦之</hi>馬融<hi>馬融傳融為梁冀草奏奏李固又作大將軍西</hi>
　<hi>第頌以此頗為正直所羞論曰馬融奢樂恣性黨附成譏固知識能匡欲者鮮矣</hi>文舉<hi>孔融傳融</hi>
　<hi>字文舉負其高氣志在靖難而才疎意廣後為曹操所殺</hi>正平<hi>後漢文苑傳禰衡字正平少有才辯</hi>
　<hi>而氣尚剛傲後為黄祖所殺</hi>憁侗<hi>廣韻愡恫/不得志也</hi>詭譸<hi>晉愍懐太子傳賈后將廢太子</hi>
　<hi>詐稱上不和召太子置别室逼飲醉之使潘岳作書草若禱神之文有如太子素意因醉而書之令小婢</hi>
　<hi>以紙筆及書草使太子依而寫之后以呈帝廢太子</hi>傾仄<hi>陸機傳機好遊權門與賈謐親善以進趣</hi>
　<hi>獲譏</hi>賈郭<hi>郭彰傳彰賈后從舅也與賈充素相親遇賈后専朝彰與叅權勢賓客盈門世人稱為賈</hi>
　<hi>郭</hi>詈臺<hi>傅𤣥傳𤣥轉司隸校尉謁者以𢎞訓宫為殿内制元位在卿下𤣥恚怒厲聲色而責謁者</hi>
<pb n="KR4i0002_WYG_010-18a"/>
　<hi>謁者妄稱尚書所處𤣥對百僚而罵尚書以下御史中丞庾純奏元不敬</hi>訟府<hi>孫楚傳楚叅石苞驃</hi>
　<hi>騎軍事初至長揖曰天子命我叅卿軍事因此而嫌隙遂構苞奏楚與呉人孫世山共訕毁時政楚亦抗</hi>
　<hi>表自理紛紜經年</hi>管仲盜竊<hi>說苑鄒子曰管仲/故成陰之狗盜也</hi>呉起<hi>呉起傳起聞魏</hi>
　<hi>文侯賢欲事之文侯問李克曰吳起何如人哉李克曰起貪而好色然用兵司馬穰苴不能過也</hi>讒<lb/>
　陳平<hi>陳丞相世家絳侯灌嬰等咸讒陳平曰臣聞平家居時盜其嫂事魏不容亡歸楚歸楚不中又</hi>
　<hi>亡歸漢今日大王尊官之令䕶軍平受諸將金金多者得善處金少者得惡處平反覆亂臣也賈誼傳絳</hi>
　<hi>灌東陽侯馮敬之屬盡害之注絳灌周勃灌嬰也</hi>孔光<hi>漢佞幸傳初丞相孔光為御史大夫時董</hi>
　<hi>賢父恭為御史事光及賢為大司馬與光並為三公上故令賢私過光光知上欲尊寵賢及聞賢當來也</hi>
<pb n="KR4i0002_WYG_010-18b"/>
　<hi>光警戒衣冠出門待望見賢車迺却入賢至中門光入閤既下車迺出拜謁送迎甚謹不敢以賓客鈞敵</hi>
　<hi>之禮賢歸上聞之喜</hi>王戎<hi>王戎傳戎與阮籍諸人為竹林之遊戎嘗後至籍曰俗物巳復來敗人意</hi>
　<hi>戎笑曰卿軰意亦復易敗耶後以平吳功封安豐侯南郡太守劉肇賂戎筒中細布五十端為司隸所糾</hi>
　<hi>帝雖不問然為清慎者所鄙</hi>鄒枚<hi>鄒陽傳呉王濞陰有邪謀陽奏書諌呉王不内其言于是鄒陽</hi>
　<hi>枚乗嚴忌知呉不可說皆去之梁</hi>黄香<hi>後漢文苑傳黄香年九嵗失母思慕憔悴殆不免喪鄉人</hi>
　<hi>稱其至孝太守劉䕶聞而召之署門下孝子香博學經典究精道術能文章肅宗詔香詣東觀讀所未嘗</hi>
　<hi>見書</hi>徐幹<hi>魏志徐幹字偉長魏文帝書偉長懐文抱質恬淡寡欲有箕山之志可謂彬彬君子矣著</hi>
　<hi>中論二十餘篇成一家之業辭義典雅足傳於後</hi>敬姜<hi>國語公父文伯退朝朝其母方績文伯曰</hi>
<pb n="KR4i0002_WYG_010-19a"/>
　<hi>以歜之家而主猶績懼干季孫之怒也敬姜歎曰昔聖王之處民也擇瘠土而處之勞其民而用之男女</hi>
　<hi>效績愆則有辟古之制也</hi>敦書<hi>左傳晉侯蒐于被廬作三軍謀元帥趙衰曰郤縠可臣亟聞其言矣</hi>
　<hi>說禮樂而敦詩書</hi>孫武<hi>孫子傳孫武以兵法見呉王闔廬闔廬曰子之十三篇吾盡觀之矣可以</hi>
　<hi>小試勒兵乎對曰可</hi>弸中彪外<hi>揚子法言君子言則成文動則成德何以也曰以其弸中而彪</hi>
　<hi>外也注弸滿也彪文也</hi>楩柟<hi>陸賈新語楩柟豫章天下之名木立則為大山衆木之宗仆則為萬</hi>
　<hi>世之用</hi>
　　序志第五十<lb/>
夫文心者言為文之用心也昔涓子琴心王孫巧心心<lb/>
<pb n="KR4i0002_WYG_010-19b"/>
哉美矣故<hi>一本上有夫字</hi>用之焉<hi>元脱按廣文選補</hi>古來文章以雕縟<lb/>
成體豈取騶奭之羣言雕龍也夫宇宙緜邈黎獻紛雜<lb/>
拔萃出類智術而已嵗月飄忽性靈不居騰聲飛實制<lb/>
作而已夫有<hi>衍</hi>肖貌天地禀性五才<hi>一作行</hi>擬耳目於日<lb/>
月方聲氣乎風雷其超出萬物亦已靈矣形同草朩之<lb/>
脆名踰金石之堅是以君子處世樹德建言豈好辯哉<lb/>
不得已也予生七齡乃夢彩雲若錦則攀而採之齒在<lb/>
踰立則嘗夜夢執丹漆之禮器隨仲尼而南行旦而寤<lb/>
<pb n="KR4i0002_WYG_010-20a"/>
迺怡然而喜大哉聖人之難見也乃小子之垂夢歟自<lb/>
生人以來未有如夫子者也敷讚聖旨莫若注經而馬<lb/>
鄭諸儒𢎞之已精就有深解未足立家唯文章之用實<lb/>
經典枝條五禮資之以成六典因之致用君臣所以炳<lb/>
煥軍國所以昭明詳其本源莫非<hi>一作外</hi>經典而去聖久<lb/>
逺文體解散辭人愛竒言貴浮詭飾羽尚畫文繡鞶帨<lb/>
離本彌甚將遂訛濫蓋周書論辭貴乎體要尼父陳訓<lb/>
惡乎異端辭訓之異宜體於要於是搦筆和墨乃始論<lb/>
<pb n="KR4i0002_WYG_010-20b"/>
文詳觀近代之論文者多矣至於<hi>一作如</hi>魏文述典陳思<lb/>
序書應瑒文論陸機文賦仲治流别𢎞範翰林各照隅<lb/>
隙鮮觀衢路或臧否當時之才或銓品前修之文或汎<lb/>
舉雅俗之旨或撮題篇章之意魏典宻而不周陳書辯<lb/>
而無當應論華而疏略陸賦巧而碎亂流别精而少巧<lb/>
<hi>梁書作功</hi>翰林淺而寡要又君山公幹之徒吉甫士龍之輩<lb/>
汎議文意往往間出並未能振葉以尋根觀瀾而索源<lb/>
不述先哲之誥無益後生之慮蓋文心之作也本乎道<lb/>
<pb n="KR4i0002_WYG_010-21a"/>
師乎聖體乎經酌乎緯變乎騷文之樞紐亦云極矣若<lb/>
乃論文叙筆則囿<hi>汪作品</hi>别區分原始以表末釋名以章<lb/>
義選文以定篇敷理以舉統上篇以上綱領明矣至於<lb/>
割情析采<hi>一作表</hi>籠圈條貫摛神性圖風勢苞<hi>一作包</hi>㑹通<lb/>
閲聲字崇替於時序襃貶於才略怊悵<hi>元作怡暢王性凝改</hi>於知<lb/>
音耿介於程器長懐序志以馭羣篇下篇以下毛目顯<lb/>
矣位理定名彰乎大易之數其為文用四十九篇而已<lb/>
夫銓序一文為易彌綸羣言為難雖復<hi>一作或</hi>輕采毛髮<lb/>
<pb n="KR4i0002_WYG_010-21b"/>
深極骨髓或有曲意宻源似近而逺辭所不載亦不勝<lb/>
數矣及其品列<hi>一作許</hi>成文有同乎舊談者非雷同也勢<lb/>
自不可異也有異乎前論者非茍異也理自不可同也<lb/>
同之與異不屑古今擘肌分理唯務折衷按轡文雅之<lb/>
場環絡藻繪之府亦幾乎備矣但言不盡意聖人所難<lb/>
識在缾管何能矩矱<hi>元脱許補</hi>茫茫往代既沈<hi>一作洗</hi>予聞眇<lb/>
眇來世倘塵彼觀也<lb/>
　　贊曰<lb/>
<pb n="KR4i0002_WYG_010-22a"/>
生也有涯無涯惟智逐物實難憑性良易傲岸泉石咀<lb/>
嚼文義文果載心余心有寄<lb/>
　涓子<hi>文選注涓子齊人好餌术隠于宕山著琴心三篇</hi>王孫<hi>漢藝文志王孫子一篇一曰巧</hi>
　<hi>心</hi>雕龍<hi>見諸子篇/騶子注</hi>騰聲<hi>封禪文蜚英/聲騰茂實</hi>飾羽<hi>見徴聖篇</hi>魏文<lb/>
　<hi>魏文帝集有典論論文論方術</hi>陳思<hi>陳思王集與楊德祖書僕少小好為文章迄至于今二十有五</hi>
　<hi>年矣然今世作者可略而言也</hi>應瑒<hi>應瑒集有/文質論</hi>文賦<hi>陸機集/有文賦</hi>流别<hi>見頌</hi>
　<hi>讃篇</hi>翰林<hi>隋經籍志翰林論三巻晉著作郎李充撰晉書李充字𢎞度江夏人厯官大著作郎注尚</hi>
　<hi>書及周易旨六論釋莊論二篇詩賦雜文二百四十首行于世傳中不言有翰林論而玉海引翰林論亦</hi>
<pb n="KR4i0002_WYG_010-22b"/>
　<hi>云𢎞範</hi>毛目<hi>子華子毛舉其目/尚不勝為數也</hi>缾管<hi>左傳挈缾之智注喻小智也莊子秋</hi>
　<hi>水篇是直用管闚天</hi>
　<lb/>
　<lb/>
　<lb/>
　<lb/>
　<lb/>
　文心雕龍輯注巻十<lb/>
</p>
<p>
</p>
  </div>
</body>
</text>
</TEI>