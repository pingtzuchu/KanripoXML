<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4c0068_SBCK_056-1a"/>
元氏長慶集卷第五十六<lb/>
　　碑銘<lb/>
　　　故萬州刺史劉君墓誌銘<lb/>
　　　故工部貟外郎杜君墓係銘<lb/>
　　　　唐故使持節萬州諸軍事萬州刺史賜緋魚袋劉<lb/>
　　　　君墓誌銘<lb/>
歳長慶之癸卯五月日乙亥處士禄汾以予友保極䘮訃於<lb/>
予且告保極遺意欲予誌卒葬予哭泣受妻子賔友弔又哭<lb/>
泣退叙事保極諱頗姓劉氏漢燕王子孫之在其國者皆稱<lb/>
昌平人後世有清夷軍使拯爲清夷軍使時會侯希逸叛遼<lb/>
海側近軍郡守將皆弃走拯獨不弃軍軍亂害及拯朝廷忠<lb/>
之以平州刺史告其第平州生表裏表裏官至深州長史亦<lb/>
用忠戰死於軍長史生子騫子騫官至銀青光禄大夫唐州<lb/>
<pb n="KR4c0068_SBCK_056-1b"/>
刺史與周增等謀潰李希烈覺皆殺之君實唐州之長子希<lb/>
烈不忍其㓜養之麾下凡攻戰必攜去年十四五始讀書希<lb/>
烈死得脫舉進士文詠詞調有古時人氣候不肯學蹙蹙近<lb/>
一題者試一不中遂不復試復田於唐唐刺史願得君爲壻<lb/>
君不願爲刺史壻刺史怒暴租其田君乃大集里中諸老曰<lb/>
刺史謂田足以累我耶由是火其居出契書投火中盡卑諸<lb/>
老田弃去汝上讀書賦詩厚自期待刺史陸長源噐異之三<lb/>
十餘試授秘書省校書郎復以協律郎從事於鄜元和初髙<lb/>
崇文方下蜀宰相杜黃裳以君爲大理評事畫於軍後爲壽<lb/>
安主簿適烏重胤以懐汝之師來伐蔡請君爲監察御史判<lb/>
懐汝营田事尋改節度判官賜章服是時賊始盛陳許懐汝<lb/>
之衆怯怯未振舉都統韓弘在大梁君乃請於烏曰青陵故<lb/>
城地髙要得之可以據賊矣公能使我於韓可以得烏使之<lb/>
<pb n="KR4c0068_SBCK_056-2a"/>
韓一見奇之竟夕與語遂命陳許懐汝大梁之衆據青陵剋<lb/>
日遂據之自是官軍乃大振凡烏之戰陣謀取案牘書奏之<lb/>
事皆咨之嘗爲烏啓事京師憲宗皇帝語及陣法曰卿何以<lb/>
知戰對曰臣固淮西之戰者也讀書餘事耳遭太夫人䘮服<lb/>
闋以從來所賦詩投宰相令狐楚楚屢吟賞於有文章者宰<lb/>
相叚文昌在蜀時愛君之磊落善呼吸人遂相奏天子以君<lb/>
爲殿中侍御史銀州長史知刺史事先時銀之長不命於朝<lb/>
數十年矣諸將攝理奪其馬牛夷人苦益復叛逺君始受命<lb/>
指贏輸之白四足者謂予曰君爲我識之此馬苟無死不復<lb/>
易矣至所治党項諸羗來會聚君告以忠信㢘儉皆出涕無<lb/>
敢違告者歲餘受代酋長拓抜建宗等七百餘衆遮擁不欲<lb/>
去君馳去之建宗等稍稍隨至境果以贏輸之白四足者歸<lb/>
京師自外無餘畜及君之殁諸羗之長不絶聘尋授河西令<lb/>
<pb n="KR4c0068_SBCK_056-2b"/>
侍中弘方在蒲得君喜甚因請自貳朝廷以水部貟外郎兼<lb/>
侍御史充河中節度副使又歳餘君所善元稹爲宰相朝謂<lb/>
君曰君將展矣亟薦之稹竟不能用尋除萬州刺史病於汝<lb/>
竟以長慶三年某月日卒所寓年若干以某月日葬某所君<lb/>
五男二女李氏婦洎處子皆女也統明旣明越明坎明緫明<lb/>
皆男也處士禄汾始終視其䘮始君善交人凡氣志豪徤尚<lb/>
功名者多師之投分誓且死爲收長用慈儉閭里皆愛惜少<lb/>
爲陸尚書長源李尚書元素鄭司徒餘慶杜司空黃裳所知<lb/>
群公更處重位君亦不能遂所欲烏之知且委也事以䘮廢<lb/>
韓之器且薦也卒不獲用命也巳予爲監察御史時始與君<lb/>
更相許與爲將相予果爲相而不能毫髪加於君非命也予<lb/>
罪也抑不能專善善惡惡之柄耶不然何二世死忠之家旣<lb/>
生如是之傑而卒不能成就之嗚呼銘曰<lb/>
<pb n="KR4c0068_SBCK_056-3a"/>
氣成鬰噎必爲風雲有志不洩死當能神神固不昩故吾有<lb/>
云天子思我朋嫉我思雖我顇蹙心我不泯誓致堯舜封山<lb/>
侍廵慟告君墓報君知人<lb/>
　　　　唐故工部貟外郎杜君墓係銘并序<lb/>
叙曰予讀詩至杜子美而知小大之有所緫萃焉始堯舜時<lb/>
君臣以賡歌相和是後詩人繼作歷夏殷周千餘年仲尼緝<lb/>
拾選練其干預教化之尤者三百其餘無聞焉騷人作而怨<lb/>
憤之態繁然猶去風雅日近尚相比擬秦漢以還採詩之官<lb/>
旣廢天下妖謡民謳歌頌諷賦曲度嬉戱之詞亦隨時間作<lb/>
逮至漢武賦柏梁而七言之體具蘇子卿李少卿之徒尤工<lb/>
爲五言雖句讀文律各異雅鄭之音亦雜而詞意簡逺指事<lb/>
言情自非有爲而爲則文不妄作建安之後天下文士遭罹<lb/>
兵戰曹氏父子鞍馬間爲文徃徃橫槊賦詩故其抑揚冤哀<lb/>
<pb n="KR4c0068_SBCK_056-3b"/>
存離之作尢拯於古晉世風槩稍存宋齊之間教失根本士<lb/>
以簡慢歙習舒徐相尚文章以風容色澤放曠精清爲髙蓋<lb/>
吟寫性靈流連光景之文也意義格力無取焉陵遲至於梁<lb/>
陳淫艶刻飾佻巧小碎之詞劇又宋齊之所不取也唐興官<lb/>
學大振歷世之文能者互出而又沈宋之流研練精切穩順<lb/>
聲勢謂之爲律詩由是而後文變之體極焉然而莫不好古<lb/>
者遺近務華者去實効齊梁則不逮於魏晉工樂府則力屈<lb/>
於五言律切則骨格不存閑暇則纎穠莫備至於子美蓋所<lb/>
謂上薄風騷下該沈宋古傍蘇李氣奪曹劉掩顔謝之孤高<lb/>
雜徐庾之流麗盡得古今之體勢而兼人人之所獨專矣使<lb/>
仲尼考鍜其㫖要尚不知貴其多乎哉苟以爲能所不能無<lb/>
可不可則詩人以來未有如子美者時山東人李白亦以奇<lb/>
文取稱時人謂之李杜予觀其壯浪縱恣擺去拘束摸寫物<lb/>
<pb n="KR4c0068_SBCK_056-4a"/>
象及樂府歌詩誠亦差肩於子美矣至若鋪陳終始排比聲<lb/>
韻大或千言次猶數百詞氣豪邁而風調清深屬對律切而<lb/>
脫弃凡近則李尚不能歷其藩翰况堂奥乎予嘗欲件拆其<lb/>
文體别相附與來者爲之准特病嬾未就適子美之子子嗣<lb/>
業啓子美之柩襄祔事於偃師次于荆雅知予愛言其大父<lb/>
爲文拜予爲誌辭不可絕予因係其官閥而銘其卒葬云係<lb/>
曰晉當陽成侯姓杜氏下世而生依藝令於鞏依藝生審言<lb/>
善詩官至膳部貟外郎審言生閑閑生甫閑爲奉天令甫字<lb/>
子美天寳中獻三大禮賦明帝奇之命宰相試文文善授甫<lb/>
曹屬京師亂歩謁行在拜左拾遺歳餘以直言官出爲華州<lb/>
司功尋遷京兆事旋又弃去扁舟下荆楚間竟以寓卒旋殯<lb/>
岳陽享年五十九夫人弘農楊氏女父曰司農少卿怡四十<lb/>
九年而終嗣子曰宗武病不克葬殁命其子嗣業嗣業貧無<lb/>
<pb n="KR4c0068_SBCK_056-4b"/>
以給䘮收拾乞匄焦勞晝夜去子美殁後餘四十年然後卒<lb/>
先人之志亦足爲難矣銘曰<lb/>
維元和之癸巳粤某月某日之佳辰合窆我杜子美於首陽<lb/>
之前山嗚呼千歳而下曰此文先生之古墳<lb/>
元氏長慶集卷第五十六<lb/>
</p>
<p>
</p>
  </div>
</body>
</text>
</TEI>