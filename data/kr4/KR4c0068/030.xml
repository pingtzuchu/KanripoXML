<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4c0068_SBCK_030-1a"/>
元氏長慶集卷第三十<lb/>
　書<lb/>
　　　敘詩寄樂天書　誨姪等書<lb/>
　　　　敘詩寄樂天書<lb/>
稹九歲學賦詩長者徃徃驚其可教年十五六粗識聲病時<lb/>
貞元十年已後德宗皇帝春秋高理務因人最不欲文法吏<lb/>
生天下罪過外閫節將動十餘年不許朝覲死於其地不易<lb/>
者十八九而又將豪卒愎之處因喪負衆橫相賊殺告變駱<lb/>
驛使者迭窺旋以狀聞天子曰某色將某能遏亂亂衆寧附<lb/>
願爲帥名爲衆情其實逼詐因而可之者又十八九前置介<lb/>
倅因縁交授者亦十四五由是諸侯敢自爲旨意有羅列兒<lb/>
孩以自固者有開導蠻夷以自重者省寺符篆固几閣甚者<lb/>
礙詔旨視一境如一室刑殺其下不啻僕畜厚加剥奪名爲<lb/>
<pb n="KR4c0068_SBCK_030-1b"/>
進奉其實貢入之數百一焉京城之中亭第邸店以曲巷斷<lb/>
侯甸之内水陸腴沃以郷里計其餘奴婢資財生生之備稱<lb/>
之朝廷大臣以謹慎不言爲朴雅以時進見者不過一二親<lb/>
信直臣義士徃徃抑塞禁省之間時或繕完隤墜豪家大帥<lb/>
乗聲相扇延及老佛土木妖熾習俗不恠上不欲令有司備<lb/>
宫闥中小碎須求徃徃持幣帛以易餅餌吏縁其端剽奪百<lb/>
貨勢不可禁僕時孩騃不慣聞見獨於書傳中初習理亂萌<lb/>
漸心體悸震若不可活思欲發之久矣適有人以陳子昂感<lb/>
遇詩相示吟翫激烈即日爲寄思玄子詩二十首故鄭京兆<lb/>
於僕爲外諸翁深賜憐奬因以所賦呈獻京兆翁深相駭異<lb/>
祕書少監王表在座顧謂表曰使此兒五十不死其志義何<lb/>
如哉惜吾輩不見其成就因召諸子訓責泣下僕亦竊不自<lb/>
得由是勇於爲文又久之得杜甫詩數百首愛其浩蕩津涯<lb/>
<pb n="KR4c0068_SBCK_030-2a"/>
處處臻到始病沈宋之不存寄興而訝子昂之未暇旁備矣<lb/>
不數年與詩人楊巨源友善日課爲詩性復僻嬾人事常有<lb/>
閒暇間則有作識足下時有詩數百篇矣習慣性靈遂成病<lb/>
蔽毎公私感憤道義激揚朋友切磨古今成敗日月遷逝光<lb/>
景慘舒山川勝勢風雲景色當花對酒樂罷哀餘通滯屈伸<lb/>
悲歡合散至於疾恙躬身悼懷惜逝凡所對遇異於常者則<lb/>
欲賦詩又不幸年三十二時有罪譴弃今三十七矣五六年<lb/>
之間是丈夫心力壯時常在閑處無所役用性不近道未能<lb/>
淡然忘懷又復嬾於他欲全盛之氣注射語言雜糅精祖遂<lb/>
成多大然亦未嘗繕寫適值河東李明府景儉在江陵時僻<lb/>
好僕詩章謂爲能解欲得盡取觀覽僕因撰成卷軸其中有<lb/>
旨意可觀而詞近古徃者爲古諷意亦可觀而流在樂府者<lb/>
爲樂諷詞雖近古而止於吟寫性情者爲古體詞實樂流而<lb/>
<pb n="KR4c0068_SBCK_030-2b"/>
止於模象物色者爲新題樂府聲勢㳂順屬對穩切者爲律<lb/>
詩仍以七言五言爲兩體其中有稍存寄興與諷爲流者爲<lb/>
律諷不幸少有伉儷之悲撫存感徃成數十詩取潘子悼亡<lb/>
爲題又有以干教化者近世婦人暈淡眉目綰約頭鬢衣服<lb/>
脩廣之度及匹配色澤尤劇恠豔因爲豔詩百餘首詞有今<lb/>
古又兩體自十六時至是元和七年矣有詩八百餘首色類<lb/>
相從共成十體凡二十卷自笑冗亂亦不復置之於行李昨<lb/>
來京師偶在筐篋及通行盡置足下僅亦有說僕聞上士立<lb/>
德其次立事不遇立言凡人急位其次急利下急食僕天與<lb/>
不厚旣乏全然之德命與不遇未遭可爲之事性與不惠復<lb/>
無垂範之言兀兀狂癡行近四十徼名取位不過於第八品<lb/>
而冒憲巳六七年授通之初有習通之孰者曰通之地濕墊<lb/>
卑𥚹人士稀少近荒札死亡過半邑無吏市無貨百姓茹草<lb/>
<pb n="KR4c0068_SBCK_030-3a"/>
木刺史以下計粒而食大有虎貘虵虺之患小有蟆蚋浮塵<lb/>
蜘蛛蛒蜂之類皆能鑚囓肌膚使人瘡痏夏多隂霪秋爲痢<lb/>
瘧地無醫巫藥石萬里病者有百死一生之慮夫何以僕之<lb/>
命不厚也如此智不足也又如此其所詣之憂險也又復如<lb/>
此則安能保持萬全與足下必復京輦以須他日立言事之<lb/>
驗耶但恐一旦與急食相扶而終使足下受天下友不如巳<lb/>
之誚是用悉所爲文留穢箱笥比夫格弈樗塞之戲猶曰愈<lb/>
於飽食僕所爲不又愈於格弈樗塞之戲乎昨行巴南道中<lb/>
又有詩五十一首文書中得七年巳後所爲向二百篇䌓亂<lb/>
冗雜不復置之執事前所爲寄思玄子者小歲云爲文不能<lb/>
自足其意貴其起予之始且志京兆翁見遇之由今亦寫爲<lb/>
古諷之一移諸左右僕少時授吹噓之術於鄭先生病嬾不<lb/>
就今在閑處思欲怡神保和以求其病異日亦不復費詞於<lb/>
<pb n="KR4c0068_SBCK_030-3b"/>
無用之文矣省視之煩庶亦巳於是乎<lb/>
　　　　誨姪等書<lb/>
告崙等吾謫竄方始見汝未期粗以所懷貽誨於汝汝等心<lb/>
志未立冠歲行登古人譏十九童心能不自懼吾不能逺諭<lb/>
他人汝獨不見吾兄之奉家法乎吾家世儉貧先人遺訓常<lb/>
恐置産怠子孫故家無樵蘇之地爾所詳也吾竊見吾兄自<lb/>
二十年來以下士之禄持窘絶之家其間半是乞丏羇游以<lb/>
相給足然而吾生三十二年矣知衣食之所自始東都爲御<lb/>
史時吾常自思尚不省受吾兄正色之訓而况於鞭笞詰責<lb/>
乎嗚呼吾所以幸而爲兄者則汝所以得而爲父矣有父如<lb/>
此尚不足爲汝師乎吾尚有血誠將告于汝吾㓜乏𡵨嶷十<lb/>
歲知方嚴毅之訓不聞師友之資盡廢憶得初讀書時感慈<lb/>
旨一言之歎遂志于學是時尚在鳳翔毎借書於齊倉曹家<lb/>
<pb n="KR4c0068_SBCK_030-4a"/>
徒歩執卷就陸姊夫師授栖栖勤勤其始也若此至年十五<lb/>
得明經及第因捧先人舊書於西䆫下鑚仰沉吟僅於不窺<lb/>
園井矣如是者十年然後粗霑一命粗成一名及今思之上<lb/>
不能及烏鳥之報復下未能減親戚之飢寒抱舋終身偷活<lb/>
今日故李密云生願爲人兄得奉養之日長吾毎念此言無<lb/>
不雨涕汝等又見吾自爲御史來効職無避禍之心臨事有<lb/>
致命之志尚知之乎吾此意雖吾弟兄未忍及此蓋以徃歲<lb/>
忝職諫官不忍小見妄干朝聽謫弃河南泣血西歸生死無<lb/>
告不幸餘命不殞重戴冠纓常誓効死君前揚名後代殁有<lb/>
以謝先人於地下耳嗚呼及其時而不思旣思之而不及尚<lb/>
何言哉今汝等父母天地兄弟成行不於此時佩服詩書以<lb/>
求榮逹其爲人耶其曰人耶吾又以吾兄所職易渉悔尤汝<lb/>
等出入游從亦宜切慎吾誠不宜言及於此吾生長京城朋<lb/>
<pb n="KR4c0068_SBCK_030-4b"/>
從不少然而未嘗識倡優之門不曾於喧譁縱觀汝信之乎<lb/>
吾終鮮姊妹陸氏諸生念之倍汝小婢子等旣抱吾殁身之<lb/>
恨未有吾克巳之誠日夜思之若忘生次汝因便録吾此書<lb/>
寄之庶其自發千萬努力無弃斯須稹付崙鄭等<lb/>
元氏長慶集卷第三十<lb/>
</p>
<p>
</p>
  </div>
</body>
</text>
</TEI>