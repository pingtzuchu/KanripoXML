<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4h0024_SBCK_043-1a"/>
重校正唐文粹卷第四十三<lb/>
　　　　　　　　　　　　　吳興姚　鉉　纂<lb/>
　古文甲<hi>揔一十五首</hi>
　　五原<lb/>
　　　　原道　原性　原毀<lb/>
　　　　原鬼　原人<hi>己上並韓愈</hi>
　　三原<lb/>
　　　　原化<hi>皮日休</hi>原親　原仁<hi>牛僧孺</hi>
　　五規<lb/>
　　　　出規　處規　戲規<lb/>
　　　　心規　時規<hi>巳上並元結</hi>
　　　二惡<lb/>
　　　　惡圓　惡曲<hi>並元結</hi>
　　　　　原道　韓愈<lb/>
<pb n="KR4h0024_SBCK_043-1b"/>
博愛之謂仁行而冝之之謂義由是而之焉之謂道足乎已無待<lb/>
於外之謂德仁與義爲定名道與德爲虚位故道有君子有小人<lb/>
而德有凶有吉老子之小仁義非毀之也其見者小也坐井而觀<lb/>
天曰天小者非天罪也彼以煦煦爲仁孑孑爲義其小之也則冝<lb/>
其所謂道道其所道非吾所謂道也其所謂德德其所德非吾所<lb/>
謂德也凡吾所謂道德云者合仁與義言之也天下之公言也老<lb/>
子之所謂道德云者去仁與義言之也一人之私言也周道衰孔<lb/>
子沒火于秦黃老于漢佛于晉魏梁隋之間其言道德仁義者不<lb/>
入于楊則入于墨不入于老則入于佛入于彼必出于此入者主<lb/>
之出者奴之入者附之出者汗之噫後之人其欲聞仁義道德之<lb/>
說孰從而聽之老者曰孔子吾師之弟子也佛者曰孔子吾師之<lb/>
弟子也爲孔子者習間其說樂其誕而自小也亦曰吾師亦甞師<lb/>
之云爾不唯舉之於其口而又筆之於其書噫後之人雖欲聞仁<lb/>
義道德之說其孰從而求之甚矣人之好怪也不求其端不計其<lb/>
<pb n="KR4h0024_SBCK_043-2a"/>
末惟怪之欲聞古之爲民者四今之爲民者六古之教者處其一<lb/>
今之教者處其三農之家一而食粟之家六工之家一而用器之<lb/>
家六賈之家一而資焉之家六奈之何民不窮且盗也古之時人<lb/>
之害多矣有聖人者立然後教之以相生養之道爲之君爲之師<lb/>
驅其蟲蛇禽獸而處之中土寒然後爲之衣飢然後爲之食木處<lb/>
而顚土處而病也然後爲之宫室爲之工以贍其器用爲之賈以<lb/>
通其有無爲之醫藥以濟其天死爲之葬埋祭祀以長其恩愛爲<lb/>
之禮以次其先後爲之樂以宣其壹鬱爲之政以率其怠勌爲之<lb/>
刑以鋤其强梗相欺也爲之符璽斗斛權衡以信之相奪也爲之<lb/>
城郭甲兵以守之害至而爲之備患生而爲之防今其言曰聖人<lb/>
不死大盗不止剖斗折衡而民不爭嗚呼其亦不思而巳矣如古<lb/>
之無聖人人之類滅乆矣何也無羽毛鱗介以居寒熱也無爪牙<lb/>
以爭食也是故君者岀令者也臣者行君之令而致其民者也民<lb/>
者出粟米絲麻作器皿通貨財以事其上者也君不出令則失其<lb/>
<pb n="KR4h0024_SBCK_043-2b"/>
所以爲君臣不能行君之令而致之民民不出粟米絲麻作器皿<lb/>
通貨財以事其上則誅今其法曰必棄而君臣去而父子禁而相<lb/>
生養之道以求其所謂淸淨寂滅者嗚呼其幸而出於三代之後<lb/>
不見黜於禹湯文武周公孔子也其亦不幸而不得出於三代之<lb/>
前不見正於禹湯文武周公孔子也帝之與王其號名殊其所以<lb/>
爲聖一也夏葛而冬裘渴飲而飢食其事殊其所以爲智一也今<lb/>
其言曰曷不爲太古之無事是亦責冬之裘者曰曷不爲葛之之<lb/>
易也責飢之食者曰曷不爲飲之之易也傳曰古之欲明明德於<lb/>
天下者先治其國欲治其國者先齊其家欲齊其家者先脩其身<lb/>
欲脩其身者先正其心欲正其心者先誠其意然則古之所爲正<lb/>
心而誠意者將以有爲也今也欲治其心而外國家天下滅其天<lb/>
常子焉而不父其父臣焉而不君其君民焉而不事其事孔子之<lb/>
作春秋也諸侯用夷禮則夷之夷而進於中國則中國之經曰夷<lb/>
狄之有君不如諸夏之亡也詩曰戎狄是膺荆舒是懲今也舉夷<lb/>
<pb n="KR4h0024_SBCK_043-3a"/>
狄之法而加之先王之教之上幾何其不胥而爲夷也夫所謂先<lb/>
王之教者何也愽愛之謂仁行而冝之之謂義由是而之焉之謂<lb/>
道足乎已無待於外之謂德其文詩書易春秋其法禮樂刑政其<lb/>
民士農工賈其位君臣父子師友賔主昆弟夫婦其服絲麻其居<lb/>
宫室其食粟米𬞞菓魚肉其爲道易明而爲教易行也是故以之<lb/>
爲已則順而祥以之爲人則愛而公以之爲心則和而平以之爲<lb/>
天下國家無所處而不當是故生則得其情死則盡其常郊焉而<lb/>
天神假廟焉而人鬼饗曰斯道何道也曰斯吾道也非向所謂老<lb/>
與佛之道也堯以是傳之舜舜以是傳之禹禹以是傳之湯湯以<lb/>
是傳之文武周公文武周公傳之孔子孔子傳之孟軻孟軻之死<lb/>
不得其傳焉荀與楊也擇焉而不精語焉而不詳由周公而上上<lb/>
而爲君故其事行由周公而下下而爲臣故其說長然則如之何<lb/>
其可也曰不塞不流不止不行人其人火其書廬其居明先王之<lb/>
道以道之鰥寡孤獨廢疾者有養也其亦庶乎其可也<lb/>
<pb n="KR4h0024_SBCK_043-3b"/>
　　　　原性<lb/>
性也者與生俱生也情也者接於物而生也性之品有三而其所<lb/>
以爲性者五情之品有三而其所以爲情者七曰何也曰性之品<lb/>
有上中下三上焉者善焉而巳矣中焉者可道而上下也下焉者<lb/>
惡焉而巳矣其所以爲性者五曰仁曰禮曰信曰義曰智上焉者<lb/>
之於五也主於一而行之四中焉者之於五一也不少有焉則少<lb/>
反焉其於四也混下焉者之於五也反於一而悖於四性之於情<lb/>
視其品情之品有上中下三其所以爲情者七曰喜曰怒曰哀曰<lb/>
懼曰愛曰惡曰欲上焉者之於七也動而處中中焉者之於七也<lb/>
有所甚有所亡然而求合其中者也下焉者之於七也亡與甚直<lb/>
情而行者也情之於性視其品孟子之言性曰人之性善荀子之<lb/>
言性曰人之性惡楊子之言性曰人之性善惡混夫始善而進惡<lb/>
歟始惡而進善歟始也混而今也善惡分歟皆舉其中而遺其上<lb/>
下者也得其一而失其二者也叔魚之生也其母視之知其必以<lb/>
<pb n="KR4h0024_SBCK_043-4a"/>
賄死楊食我之生也叔向之母聞其號也知必滅其宗越椒之生<lb/>
也文子以爲大戚知若敖氏之鬼不食也人之性果善乎后稷之<lb/>
生也其母無災其始匍匐也則歧歧然嶷嶷然文王之在母也母<lb/>
不憂旣生也傅不勤旣學也師不煩人之性果惡乎堯之朱舜之<lb/>
均文王之管蔡習非不善也而卒爲姦瞽叟之舜鮌之禹習非不<lb/>
惡也而卒爲聖人人之性善惡果混乎故曰三子之言性也舉其<lb/>
中而遺其上下者也得其一而失其二者也曰然則性之上下者<lb/>
終不可移乎曰上之性就學而愈明下之性畏威而寡罪是故上<lb/>
者可教而下者可制也其品則孔子謂不移也曰今之言性者異<lb/>
於此何也曰今之言性者雜佛老而言也雜佛老而言者奚言而<lb/>
不異<lb/>
　　　　原毀<lb/>
古之君子其責巳也重以周其待人也輕以約重以周故不怠輕<lb/>
以約故人樂爲善聞古之人有舜者其爲人也仁義人也求其所<lb/>
<pb n="KR4h0024_SBCK_043-4b"/>
以爲舜者責於已曰彼人也予人也彼能是而我乃不能是蚤夜<lb/>
以思去其不如舜者就其如舜者聞古之人有周公者其爲人也<lb/>
多材多藝人也求其所以爲周公者責於已曰彼人也予人也彼<lb/>
能是而我乃不能是蚤夜以思去其不如周公者就其如周公者<lb/>
舜大聖人也後世無及焉周公大聖人也後世無及焉是人也乃<lb/>
曰不如舜不如周公吾之病也是不亦責於已者重以周乎其於<lb/>
人也曰彼人也能有是是足爲良人矣能有是是足爲藝人矣取<lb/>
其一不責其二即其新不究其舊恐恐然懼其人之不得爲善之<lb/>
利一善易修也一藝易能也其於人也乃曰能有是是亦足矣曰<lb/>
能善是是亦足矣不亦待於人者輕以約乎今之君子其責人也<lb/>
詳其待已也廉詳故人難於爲善廉故自取也少已未有善曰我<lb/>
善是是亦足矣已未有能曰我能是是亦足矣外以欺於人内以<lb/>
欺於心未少有得而止矣是不亦待於已者巳㢘乎其於人也曰<lb/>
彼雖能是其人不足稱也彼雖善是其用不足稱也舉其一不計<lb/>
<pb n="KR4h0024_SBCK_043-5a"/>
其十究其舊不圖其新恐恐然惟懼其人之有聞也是不亦責於<lb/>
人者巳詳乎夫是之謂不以衆人待其身而以聖人望於人吾未<lb/>
見其尊已也雖然爲是者有本原怠與忌之謂也怠者不能修而<lb/>
忌者畏人修吾常試之矣常試語於衆曰某良士某良士其應者<lb/>
必其人之與也不然則其所踈逺不與同其利者也不然則其畏<lb/>
也不若是强者必怒於言懦者必怒於色矣又常語於衆曰某非<lb/>
良士某非良士其不應者必其人之與也不然則其所踈逺不與<lb/>
同其利者也不然則其畏也不若是强者必恱於言懦者必恱於<lb/>
色矣是故事修而謗興德高而毀來嗚呼士之處世而望名譽之<lb/>
光道德之行難矣將有仕於上者得吾說而存之其國家可幾於<lb/>
理也<lb/>
　　　　原鬼<lb/>
有嘯於梁從而燭之無見也斯鬼乎曰非也鬼無聲有立於堂從<lb/>
而視之無見也斯鬼乎曰非也鬼無形有觸吾躬從而執之無得<lb/>
<pb n="KR4h0024_SBCK_043-5b"/>
也斯鬼乎曰非也鬼無聲與形安有氣曰鬼無聲也無形也無氣<lb/>
也果無鬼乎曰有形而無聲者物有之矣土石是也有聲而無形<lb/>
者物有之矣風霆是也有聲與形者物有之矣人獸是也無聲與<lb/>
形者物有之矣鬼神是也曰然則有怪而與民物接者何也曰是<lb/>
有二說漠然無形與聲者鬼之常也民有忤於天有違於民有爽<lb/>
於物逆於倫而感於氣於是乎鬼有成於形有慿於聲以應之而<lb/>
下殃禍焉皆民之爲也其旣也又反乎其常曰何謂物曰成於形<lb/>
與聲者土石風霆人獸是也反乎無聲與形者鬼神是也不能無<lb/>
形與聲者物怪是也故其作而接於民也無恒故有動於民而爲<lb/>
福亦有動於民而爲禍亦有動於民而莫之爲禍福適丁民之有<lb/>
是時也作原鬼<lb/>
　　　　原人<lb/>
形於上者謂之天形於下者謂之地命於其兩間者謂之人形於<lb/>
上日月星辰皆天也形於下草木山川皆地也命於其兩間夷狄<lb/>
<pb n="KR4h0024_SBCK_043-6a"/>
禽獸皆人也曰然則吾謂禽獸曰人可乎曰非也指山而問焉曰<lb/>
山可也山有草木禽獸皆舉之矣指山之一草而問焉曰山乎曰<lb/>
山則不可故天道亂而日月星辰不得其行地道亂而草木山川<lb/>
不得其平人道亂而夷狄禽獸不得其性天者日月星辰之主也<lb/>
地者草木山川之主也人者夷狄禽獸之主也主而暴之不得其<lb/>
爲主之道矣是故聖人一視而同仁篤近而舉逺<lb/>
　　　　原化　皮日休<lb/>
或曰聖人之化出於三皇成於五帝定於周禮其質也道德仁義<lb/>
其文也詩書禮樂此萬代王者未有易是而能治者也至於東漢<lb/>
西域之教流於中國其民也舉族生敬盡産施濟子去其父夫亡<lb/>
其婦蚩蚩嚚嚚慕其風蹈其壷者若百川蕩滉不可止者何哉所<lb/>
謂聖人化也不曰化民乎民今知化者惟西域氏而巳矣有言聖<lb/>
人之化者則比戸以爲嗤豈聖人之化不及西域氏之化邪何其<lb/>
戾也如是曰天未厭亂不世世生聖人其道者存乎言其教者在<lb/>
<pb n="KR4h0024_SBCK_043-6b"/>
乎文有違其言㪍其教者即戾矣古者楊墨塞路孟子辭而闢之<lb/>
廓如也故有周孔必有楊墨要在有孟子而巳矣今西域之教嶽<lb/>
其基溟其源亂於楊墨也甚矣如是爲士則孰有孟子哉千載之<lb/>
後獨有一昌黎先生露臂瞋視詬之於千百人内其言雖行其道<lb/>
不勝苟軒裳之士世世有昌黎先生則吾以爲孟子矣譬如天下<lb/>
之民皆桀民也苟有一堯民處之一堯民之善豈能化天下桀民<lb/>
之惡哉則有心於道乃堯民矣嗚呼今之士率邪以御衆握亂以<lb/>
治天下其賢尚爾求不肖者反化之不曰難哉<lb/>
　　　　原親<lb/>
能嗣其親不曰子乎吾觀夫今之世誨其子者必檟肌篣骨傷愛<lb/>
毀性以爲教嗚呼孟子所謂古者易子而教誠有㫖歟不能教其<lb/>
子者是亡其身者也不能得其親者是捨其族者也古者佞臣愛<lb/>
人之貴過乎其親必捨而事之公子開是也愛人之權過乎其子<lb/>
必殺而徇之易牙是也自兹巳降爲夫强臣者將欲奪人之宗必<lb/>
<pb n="KR4h0024_SBCK_043-7a"/>
殺已子王莽殺子宇是也噫教尚不可況其殺歟或曰均是親也<lb/>
均是害也則周公誅管蔡石碏殺石厚叔向僇叔魚漢文流淮南<lb/>
可乎曰均是親也賢則能嗣親凶則能覆族均是害也周公不誅<lb/>
則他人誅之石碏不殺則他人殺之叔向不僇則他人僇之漢文<lb/>
不流則他人流之已刑則及一人他刑則及其族此聖賢所以惜<lb/>
其族也刑者仁在其中矣<lb/>
　　　　原仁　牛僧孺<lb/>
救天下者皆曰仁得天下者皆曰利則可乎曰不可也不得巳而<lb/>
有天下則曰仁得巳而有者則曰利也善畏其利善決其仁皆聖<lb/>
也湯文王是也原意曰聖人眎生民以天下襁穉在焚溺無不挈<lb/>
者然則挈而授其家乎將遂挈而有之乎彼家無人而有之不得<lb/>
巳而仁矣有人而有之則得巳而利矣夏無人也<hi>謂無微子</hi>湯有以仁<lb/>
殷有人也文王畏其利前賢明湯意故無伯夷後聖明文王意故<lb/>
曰周之德可謂至德也巳矣<lb/>
<pb n="KR4h0024_SBCK_043-7b"/>
　　　　出規　元結<lb/>
元子門人叔將出遊三年及還元子問之曰爾去我乆矣何以異<lb/>
乎諾曰叔將始自山中至長安見權貴之盛心憤然切悔比年於<lb/>
空山窮谷與夫子甘飢寒愛水木而巳不數月自王公大人卿相<lb/>
近臣之門無不至者及一年有向與歡宴過之可弔有始賀拜候<lb/>
巳聞就談豈不裂封疆土未識豈無印綬懷之未暖其客得禄位<lb/>
者隨死得金玉者皆孥參遊讌者或刑或免叔將之身如犬逃者<lb/>
五六似䑕藏者八九當其時環望天地如置在杯斗之中元子聞<lb/>
之歎曰叔將汝何思而爲乎汝若思爲社稷之臣則非正直不進<lb/>
非忠讜不言雖手足斧鉞口能岀聲猶極忠言與氣偕絶汝若思<lb/>
爲禄位之臣猶當避赫赫之路晦顯顯之機如下廏粟馬齒食而<lb/>
巳汝忽然望權勢而往自致身於刑禍之方得䈥骨載肉而歸幸<lb/>
也大矣二三子以叔將爲戒乎<lb/>
　　　　處規<lb/>
<pb n="KR4h0024_SBCK_043-8a"/>
州舒吾問元子曰吾聞子多矣竟將何爲對曰雲山幸不求吾是<lb/>
林泉又不責吾非熈然能自全順時而老可矣復安爲哉舒吾曰<lb/>
元子其過誤乎其大矯也吾厭世人飾言以由道藏智以全璞退<lb/>
身以顯行設機以樹名吾子由之使我何信元子俛而謝之滕許<lb/>
大夫友元子聞不應舒吾之說乃曰嗟嗟元子少辭者邪何不曰<lb/>
使吾得所處但如山林不見吾是非吾將娭<hi>音稀</hi>而往也以子爲飾<lb/>
言藏智退身設機何不曰如此豈不多於盜權竊位蒙汙萬物冨<lb/>
貴始及而刑禍促之者乎元子謝不及季川問曰兟<hi>兟兄之别稱義載爾雅</hi>
終不復二論兟有意乎於戲季川吾有言則自是言達則人非吾<lb/>
安能使吾身之有是而令他人之有非至於聞聞也哉<lb/>
　　　　戲規<lb/>
元子友倚于雲丘之巓戲牧兒曰爾爲牧歌當不責爾暴牧兒歌<lb/>
去乃暴他田田主鞭之啼而冤元子啼不止召其父而止之元子<lb/>
友眞卿聞之書過於元子曰嗟嗟次山苟戲小兒俾陷鞭焉而蒙<lb/>
<pb n="KR4h0024_SBCK_043-8b"/>
冤之彼牧兒望次山猶儓隷不敢干其主及苟戲乃或與次山猶<lb/>
仇讎斯豈愼德也歟吾聞君子不苟戲無似非如何惑一兒使不<lb/>
知所以蒙過此非苟戲似非之非者邪惡不必易此元子報眞卿<lb/>
曰於戲吾獨立於空山之上戲歌牧兒得過幾不可免彼行於世<lb/>
上有愛憎相忌是非相反名利相奪禍福相從至於有蒙戮辱者<lb/>
焉得不因苟戲似非世兒惑之以及者乎眞卿吾當以戲爲規<lb/>
　　　　心規<lb/>
元子病遊世歸于商餘之中以酒自肆有醉歌夫公聞之<hi>音多</hi>元<lb/>
子之酒請歌之歌曰元子樂矣<hi>俾和者曰何樂亦然何樂亦然</hi>我曰我雲我山我<lb/>
林我泉又曰元子樂矣<hi>俾和者曰何樂然尔何樂然尔</hi>我曰我鼻我目我口我耳<lb/>
歌巳矣夫公曰自樂山林可也自樂耳目何哉人誰無此元子引<lb/>
酒當夫曰勸君此杯酒緩飲之聽我說子行於世間目不隨人視<lb/>
耳不隨人聽口不隨人語鼻不隨人氣其甚也則須封苞裹塞不<lb/>
爾有滅身亡家之禍傷汙毀辱之患生焉雖王公大人亦不能自<lb/>
<pb n="KR4h0024_SBCK_043-9a"/>
主口鼻耳目夫公何思之不熟邪<lb/>
　　　　時規<lb/>
乾元已亥漫叟待詔在長安時中行公掌制在中書中書有醇酒<lb/>
時得一醉醉中叟誕曰願窮天下鳥獸蟲魚以充殺者之心願窮<lb/>
天下之醇酎美色以充欲者之心中行公聞之嘆曰子何思不盡<lb/>
邪不曰願得如九州之地者億萬分封君臣父子兄弟之爭國者<lb/>
使人民免賊虐殘酷者乎何不曰願得布帛錢貨珍寶之物溢於<lb/>
王者府藏滿將相權勢之家使人民免飢寒勞苦者乎叟聞公言<lb/>
退而書之授於學者用爲時規<lb/>
　　　　惡圓<lb/>
元子家有乳母爲圓轉之器以恱嬰兒嬰兒喜之母使爲之聚孩<lb/>
孺助嬰兒之樂友人公植者聞有戲兒之器請見之及見之趨焚<lb/>
之責元子曰吾聞古之惡圎之士歌曰寧方爲皁不圓爲卿寧方<lb/>
爲汙辱不圓爲顯榮其甚者則終身不仰視曰吾惡天圓或有喻<lb/>
<pb n="KR4h0024_SBCK_043-9b"/>
之以天大無窮人不能極逺視四垂因謂之圓天不圎也對曰天<lb/>
縱不圓爲人稱之我亦惡焉次山奈何任造圎轉之器恣令恱媚<lb/>
嬰兒小喜之長必好之教兒學圓且䧟不義躬自戲圓又失方正<lb/>
嗟嗟次山入門愛嬰兒之樂圓岀門當愛小人之趨圓吾安知次<lb/>
山異日不言圓行圓動圓靜圓以終身乎吾豈次山之友也元子<lb/>
召季川謂曰吾自嬰兒戲圓公植尚辱我言絶忽乎吾與汝圓以<lb/>
應物圓以趨時非圓不預非圎不爲公植其操矛㦸刑我乎<lb/>
　　　　惡曲<lb/>
元子時與鄰里㑹曲全當時之歡以順長老之意歸泉上叔盈問<lb/>
曰向夫子曲全其歡道然也茍爲爾乎元子曰叔盈視吾曲其心<lb/>
以徇財利曲其行以希名位當過吾吾苟全一歡於鄰里無惡然<lb/>
可也東邑有全道之士聞元子對叔盈恐曰吾聞元次山約其門<lb/>
人曰無惡我之小曲眞惛鄙惡辭也吾輩全直三十年未常曲氣<lb/>
以轉聲曲辭以達意曲歩以便往曲視以囬目猶患於古人古人<lb/>
<pb n="KR4h0024_SBCK_043-10a"/>
有惡曲者不曲臂以取物不曲膝以便坐見天下有曲於君曲於<lb/>
民曲於鬼神者往劫而死之今元次山苟曲言貌强全一歡以爲<lb/>
不褻其直慁哉若能苟曲於鄰里强全一歡豈不能苟曲於郷縣<lb/>
以全言行能茍曲於郷縣豈不能苟曲於邦國以彰名譽能苟曲<lb/>
於邦國豈不能苟曲於天下以揚德義若言行名譽德義偕顯豈<lb/>
有鍾鼎不入門權位不在已乎嗚呼曲爲之小爲大之漸曲爲之<lb/>
也有何不可姦邪凶惡其㘥<hi>音由</hi>乎元子間之頌曰吾以顔貌曲全<lb/>
一歡全直君子之惡我如此由有過於此者何以自免<lb/>
重校正唐文粹卷第四十三<lb/>
<pb n="KR4h0024_SBCK_043-10b"/>
</p>
<p>
</p>
  </div>
</body>
</text>
</TEI>