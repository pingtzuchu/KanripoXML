<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4d0040_SBCK_077-1a"/>
温國文正公文集卷第七十七<lb/>
　　碑誌三<lb/>
　　　太常少卿司馬府君墓誌銘<lb/>
　　　清逸䖏士魏君墓誌銘<lb/>
　　　鄆州䖏士王君墓誌銘<lb/>
　　　禮部尚書張公墓誌銘<lb/>
　　　右諌議大夫吕府君墓誌銘<lb/>
　　　　太常少卿司馬府君墓誌銘<lb/>
兄諱某字昭逺曽祖考諱某妣某氏祖考諱某妣某<lb/>
氏考諱某追贈光禄卿妣李氏封永夀縣太君兄舉<lb/>
進士及苐𥘉命威勝軍判官又調涇州觀察推官尋<lb/>
監渭州酒稅改大理寺丞知猗氏縣未幾簽書保大<lb/>
<pb n="KR4d0040_SBCK_077-1b"/>
軍莭度判官事故丞相龐公為鄜延經略使奏兄通<lb/>
判鄜州事徙知渝州厯知慶成軍觧房二州觧房皆<lb/>
未到官徙知啇州自啇還京師監右廂店宅務丁永<lb/>
夀太君憂服除知乾州以治平三年正月辛酉終於<lb/>
州𪠘享年六十有九累官至太常少卿兄為人孝友<lb/>
居䘮致哀寛厚容物而内守勁直在鄜州州長皆武<lb/>
人多驕恣不法兄平居與之燕逰笑語若無不可者<lb/>
及臨公事則正色立争必當理然後巳州長雖甚怒<lb/>
無如之何然知其無害已心亦不深怨也在渝州其<lb/>
佐曰趙寅以傲狠刻暴名扵世雖在卑位常行行視<lb/>
天意氣如公相兄始至閱獄囚釋寅所妄繋者近百<lb/>
人寅争之兄一不顧既而詞禮倨慢兄亦不與之校<lb/>
<pb n="KR4d0040_SBCK_077-2a"/>
乆之寅寢自媿悔謝服及寅官滿泣涕不忍去兄早<lb/>
孤年過三十乃仕以是周知民間情偽其為政務合<lb/>
民心有悍狡為民害者痛繩以法愚弱不失理者徐<lb/>
為諭觧往往曉悟欣悅輟訟而去故所至民愛慕去<lb/>
之乆猶思詠不已然其奉上官無過分之禮每罷官<lb/>
入京師多閉戸家居未嘗及權貴之門視審官缺貟<lb/>
榜扵壁人乆不取者輟受以去惟掌店宅時留京師<lb/>
凡再朞自餘率不過數月已去矣以是獨所治之民<lb/>
知其才業之美朝廷終無從知之佗人人或仕䆠絶<lb/>
在兄後或才能出兄下逺甚以熟扵時態往往取顯<lb/>
䆠兄䖏之晏然俱若不見聞者常曰吾幸以寒士積<lb/>
官至二千石自足已乆尚何求於人哉司馬氏同居<lb/>
<pb n="KR4d0040_SBCK_077-2b"/>
累世宗族甚大兄為之長凡二十餘年能一施以㤙<lb/>
無親踈賢不肖之間故人人無怨善為詩多為人傳<lb/>
誦夫人同郡魏氏封某縣君故䖏士贈著作郎野之<lb/>
女䖏士名重扵真宗朝列傳在國史夫人先兄十八<lb/>
年終於渝州享年若干子男二人雍太廟室長應試<lb/>
将作監主簿女三人長適内殿承制雷周祐次適馮<lb/>
翊縣尉王淳蚤卒次適郊社齋郎崔頴兄終之歲某<lb/>
月某甲子與夫人合塟扵先塋光以塟日之迫不暇<lb/>
請扵佗人故忍泣叙而銘之光後兄二十一歲而生<lb/>
加之各從䆠四方於兄治行不能得其詳姑録其所<lb/>
知以傳永乆不敢以一言私也銘曰<lb/>
夀雖未高不為夭官雖未顯不為卑徳之和為衆所<lb/>
<pb n="KR4d0040_SBCK_077-3a"/>
慕政之便為民所知仕不茍進兮於道無虧兄今何<lb/>
恨兮生者同悲嗚呼哀哉<lb/>
　　　　清逸䖏士魏君墓誌銘<lb/>
君諱閑字雲夫世家于陕之東郊父諱野真宗皇帝<lb/>
時有大名累召終不能起贈著作郎君少喜為詩學<lb/>
鼔琴不樂仕進一遵著作君之志皇祐二年仁宗皇<lb/>
帝祀眀堂詔天下求遺逸草莱年耆徳茂者知府直<lb/>
史舘李公昭遘薦君再世有高莭上嘉之賜號清逸<lb/>
䖏士嘉祐八年八月癸未終于家年八十四君自始<lb/>
生至沒當國家隆盛偃兵無事之時家有舊田廬君<lb/>
謹守而治之朝廷以著作君之賢復其子孫無有所<lb/>
與以故沛然自足無衣食之累性不嗜酒謹㓗守法<lb/>
<pb n="KR4d0040_SBCK_077-3b"/>
度然與人和浮沈閭里不自標掲以故其生也人樂<lb/>
與之逰其沒也無謗言府縣之官或時延禮亦與之<lb/>
往来然未嘗有毫髪之私以干之其政事失得未嘗<lb/>
納於耳出於口也以故皆愛重之無厭倦少好養生<lb/>
大要用冲澹自守不以一物累其心以故視聴歩趋<lb/>
能老而不衰嗚呼今之名䖏士者多矣或力為竒譎<lb/>
以盗聲名萬一輩幸欲欺愚俗取美官或交逰有位<lb/>
依其名勢乾没射利以侵漁細民若是者雖不仕又<lb/>
足賢乎然則能保其福樂而免扵過咎有如君者凡<lb/>
幾人邪君三娶曰臧氏曰趙氏曰皇甫氏子男一人<lb/>
曰樵女三人適進士梁軫張震左侍禁張宏孫男二<lb/>
人曰潜曰澤先僕射與著作君相愛如昆弟光拜君<lb/>
<pb n="KR4d0040_SBCK_077-4a"/>
於髫齓之年今也其孤将以某年月日塟君於某地<lb/>
来求銘光何敢辭銘曰<lb/>
天長不息兮地大無疆人寓其中兮細於毫茫奪攘<lb/>
紛糾兮非愚則狂惟君之生兮遭世寜昌依承先徳<lb/>
兮曄然有光笥有餘衣兮廪有餘糧養生以理兮行<lb/>
已有方居不煩人兮逰不出郷逍遥自適兮旣夀而<lb/>
康視彼公侯兮金朱煌煌憂勞沒齒兮或罹咎殃為<lb/>
得孰多兮為謀孰長<lb/>
　　　　鄆州䖏士王君墓誌銘<lb/>
至和中光從故丞相龐公鎭鄆州公命光典州學學<lb/>
生王大臨通經有行誼光特愛重之後十五年王生<lb/>
来見光於京師曰大臨将以今年某月某日塟其親<lb/>
<pb n="KR4d0040_SBCK_077-4b"/>
於湏城縣長山之麓子為我銘其墓光辭以拙於文<lb/>
生曰大臨逺来非有佗故唯銘之求朝士大夫以百<lb/>
數大臨無所謟唯子之歸子何得拒之光媿其言不<lb/>
敢辭因曰然則願聞先子之行生乃出其邑人試祕<lb/>
書省校書郎梁君燾之状以授光曰君諱惟徳字輔<lb/>
之始為童子父行戍於蜀君侍大父母撫諸弟以孝<lb/>
友聞其治家如成人大父母終君親負土成墳終喪<lb/>
不嘗酒肉父自蜀歸家益冨父好散施君竭力以助<lb/>
之有所予必稱父命以致之嘗舉三禮一試於禮部<lb/>
不中格喟然歸不復就舉専以養親治經為事著禮<lb/>
說二十卷性温厚喜導人為善郷里謂之王君子有<lb/>
鬪者君徐以義理辨告皆悅曰君子幸教我我何敢<lb/>
<pb n="KR4d0040_SBCK_077-5a"/>
違即觧去不復詣吏年若干病亟歎曰死生有命恨<lb/>
不得終為子之道以天聖五年十一月辛亥終再娶<lb/>
皆楊氏其後夫人贈職方貟外郎旦之女也能成君<lb/>
之志順適舅姑使之終身無憂愠之色及老寢疾每<lb/>
祭祀猶强起執事年若干以嘉祐五年十二月己已<lb/>
終子男五人長曰大順今爲剡縣主簿次未名次大<lb/>
同皆早世次宗道次大臨女二人長適大學舘學究<lb/>
劉應祥次亦早世君既沒家甚貧大臨以善講觧爲<lb/>
諸生師月受俸於州學錢二千積而不用滿三十萬<lb/>
乃舉兩世之柩而塟之光不及見君知其爲人以其<lb/>
子之賢與梁君之言於是乎銘銘曰<lb/>
孝乎親友于其弟家有餘施及郷里人悅其教稱爲<lb/>
<pb n="KR4d0040_SBCK_077-5b"/>
君子嗚呼是亦爲政奚必仕<lb/>
　　　　禮部尚書張公墓誌銘<lb/>
熈寜四年三月癸已禮部尚書致仕張公年八十八<lb/>
薨于冀州私苐其孤保孫状公之功行遣使者走洛<lb/>
陽謂光曰公将以八月壬申塟子爲我銘公之墓光<lb/>
旣哭自惟文辭鄙惡不足發眀公事業然婚媾累世<lb/>
庶知公之志於佗人爲詳用不敢辭公諱某字誠之<lb/>
其先家於深州曽祖諱侑祖諱光偉贈太子中允父<lb/>
諱文質贈尚書左僕射母太原郡太君王氏自㒒射<lb/>
以上皆不仕而家饒於財太平興國中契丹屢入塞<lb/>
㒒射以深州城惡始徙居冀州眀年深州䧟公以景<lb/>
徳二年登進士苐厯蜀州趙州司理遷安肅軍判官<lb/>
<pb n="KR4d0040_SBCK_077-6a"/>
天禧末詔詮司以身言書判取士應詔者五十餘人<lb/>
唯二人中選而公與其一由是除著作佐郎知朝城<lb/>
縣㓂忠愍公尹大名於僚吏中待公獨異曰觀君器<lb/>
業他日必當逺到秩滿爲開封府司録出知将陵縣<lb/>
通判雄州王文康公爲御史中丞薦公自屯田貟外<lb/>
郎改殿中侍御史遷侍御史彈劾不避貴戚遷兵部<lb/>
貟外郎封塩鐵勾院明道二年京東大飢選公爲轉<lb/>
運使賑救有方優詔褒美就賜𬗋衣金魚間一歲徙<lb/>
陜西又徙河北舉按貪横風迹益顯景祐四年入爲<lb/>
戸部副使寳元元年遷度支副使㝷元昊僣亂西鄙<lb/>
騷動詔以公爲天章閣待制陜西都轉運使諸将爭<lb/>
進攻取之榮公上言戎狄狂僣自古有之今大兵出<lb/>
<pb n="KR4d0040_SBCK_077-6b"/>
征臣恐生民徧受其弊若元昊果有悛悔懐服之心<lb/>
無佗邀求雖名號未正臣謂亦可闊略與其責虚名<lb/>
於戎狄曷若拯實弊於生民也朝廷雖不即從其後<lb/>
綏撫元昊亦略如公筞康定元年遷龍圖閣直學士<lb/>
知延州是時大夫人髙年𬒳疾公難於逺離而不敢<lb/>
辭朝廷責公不即之官復以待制知澤州明年徙知<lb/>
成徳軍遭太夫人憂有詔起今視事俄還學士職公<lb/>
上言契丹與元昊為婚恐隂謀相首尾河北城久不<lb/>
治宜留意㑹契丹聚兵塞上求關南地慶暦二年詔<lb/>
以公為河北都轉運使悉城河北諸州契丹講觧復<lb/>
知成徳軍明年自兵部郎中遷右諫議大夫充河北<lb/>
都轉運使公辭以河北幸無事願以故官留成徳詔<lb/>
<pb n="KR4d0040_SBCK_077-7a"/>
從之明年徙知青州問一歲入知審官院改知開封<lb/>
府明年出知成徳軍未行改河北都轉運使公上言<lb/>
恩州守臣非其人州兵驕悍恐有意外之變不報俄<lb/>
徙陕西都轉運使恩州兵王則果作亂公坐失覺察<lb/>
明年左遷知汀州先是冀州男子李教醉酒妄言渉<lb/>
妖逆事覺自經死教兄敡為公壻其怨家告敡父母<lb/>
因敡私屬公得免縁坐事下御史府案驗皆無實公<lb/>
猶以婚家落學士自給事中降授左諫議大夫初貶<lb/>
江南㝷徙知彬州皇祐元年復以給事中知洪州明<lb/>
年復為學士在洪三年入判流内銓知審官院出知<lb/>
澶州明年徙河北都轉運使至和元年徙知相州明<lb/>
年復知審官院嘉祐元年知邢州明年告老以吏部<lb/>
<pb n="KR4d0040_SBCK_077-7b"/>
侍郎致仕家居凢十五年遇英宗今上即位及郊禮<lb/>
恩就遷三官為禮部尚書公性孝友始罷蜀州歸得<lb/>
蜀中竒繒物入門不以適私室悉布之堂上請太夫<lb/>
人及昆弟姊妹恣擇取之常曰兄弟天之所生譬如<lb/>
手足不可離絶妻妾乃外舎之人奈何用外人而㫁<lb/>
手足乎宗族雖甚踈逺其貧窶者無不收恤男女孤<lb/>
[婺-矛+牙]者皆為之婚嫁無一人失所者然為人荘重雖家<lb/>
居常自整飾衣冠不具不以見子孫與語或至夜分<lb/>
不命之坐閨門之内肅然如官府事小大皆有條理<lb/>
自始仕至終老凡與賔友相接常垂足危坐或燕飲<lb/>
終日逮夜未嘗稍輕倚有倦怠之色佗人莫能為也<lb/>
其在官以精敏㢘直為朝廷所知故每有邉警及灾<lb/>
<pb n="KR4d0040_SBCK_077-8a"/>
害處多以公當之事無不集識量髙逺能甄别人物<lb/>
前後薦舉僚吏数百人訖無一人敗官爲累者翰林<lb/>
鄭學士獬屡舉進士不中見公於洪州公曰君科名<lb/>
當爲天下第一得自有時勿以爲憂巳而果然家本<lb/>
河北不習舟楫及謫官南方極江湖之險每值風濤<lb/>
家人不勝愁恐公曰吾自省平生處心無可愧者神<lb/>
明必将衛我豈沉溺於此哉怡然不以屑意在南方<lb/>
累年夫人及子孫相衛物故者数人知冀州蔣偕嘗<lb/>
有憾於公乗公之謫以事殘破公家至伐墓中柏以<lb/>
治道路佗人謂公罹此憂患必不能濟公以道自寛<lb/>
卒無恙而返及偕爲儂蠻所殺家人或有快之者公<lb/>
輙怒責公既納政還郷里熈寜初河北地大震往往<lb/>
<pb n="KR4d0040_SBCK_077-8b"/>
壞官府民居公方食案上器皆傾墜左右奔散公安<lb/>
坐自如徐曰地震常理何至驚遽如此時河决棗彊<lb/>
勢逼州城或勸公徙家邢州公曰吾家衆所望也苟<lb/>
輕為舉動使一州吏民何以自安卒不徙朝廷優禮<lb/>
舊徳五授其子保孫以冀州官保孫欲順適公意凡<lb/>
居處出入及燕待賔客奉養供張之具皆不减為二<lb/>
千石時故公雖退居不自覺異於昔日也年逾八十<lb/>
耳目手足猶聡明輕利飲食起居壮者或不能及嗜<lb/>
讀書老而不衰臨終前一日呼門生問西邊用兵今<lb/>
何如朝廷法令無復變更否其忠愛之心盖出天性<lb/>
非有為而為之也訃聞太常謚曰恭安夫人永嘉郡<lb/>
君劉氏先公亡二男長曰貽孫大理評事次曰保孫<lb/>
<pb n="KR4d0040_SBCK_077-9a"/>
殿中丞五女長適前進士李敭次適供備庫副使賈<lb/>
世永次適端明殿學士司馬光次適供備庫使任永<lb/>
次適厯城主簿劉忠輔貽孫及適賈氏劉氏女皆早<lb/>
卒公乆在貴位宗族用公䕃𥙷官者凡三十餘人銘<lb/>
曰<lb/>
福善之道世或疑之以公而觀决無可疑仁不遺親<lb/>
忠不忘君立身謹嚴當官恪勤入踐䑓閣出臨藩服<lb/>
自少通顯逮于納禄體強無疾資用常充年垂九十<lb/>
榮禄而終章綬纍纍延于九族歸從祖考是謂全福<lb/>
　　　　右諫議大夫吕府君墓誌銘<lb/>
府君諱誨字獻可其先幽州安次人曽祖父諱琦晉<lb/>
兵部侍郎贈太師中書令尚書令祖諱端相太宗真<lb/>
<pb n="KR4d0040_SBCK_077-9b"/>
宗以太子太保薨謚正惠贈太師中書令伯祖諱餘<lb/>
慶太祖時參知政事贈鎮南軍節度使各有功烈記<lb/>
於史官父諱荀國子愽士贈兵部侍郎母張氏追封<lb/>
清河郡太君獻可㓜孤自力為學家于洛陽性沈厚<lb/>
不妄交㳺洛陽士人往往不之識登進士第調浮梁<lb/>
尉不之官歴旌徳扶風主簿遷雲陽令改著作佐郎<lb/>
知翼城縣徙簽書定國軍節度判官通判梓州事未<lb/>
至官遭母䘮服除知大通監兼交城縣召入為殿中<lb/>
侍御史彈劾無所避兖國公主仁宗之愛女下嫁李<lb/>
瑋薄其夫家嘗因忿恚夜開禁門入訴於上獻可奏<lb/>
宿衛不可不嚴公主夜叩禁門門者不當聽入并劾<lb/>
奏公主閤宦者梁懐古梁全一竄逐之㑹有新除樞<lb/>
<pb n="KR4d0040_SBCK_077-10a"/>
宻副使者當時人有疑論獻可與其僚直以衆言陳<lb/>
上前謂必不可留章十七上卒與之俱罷獻可得知<lb/>
江州久之復召還臺英宗即位改起居舎人同知諫<lb/>
院時上有疾太后權同聴政内侍都都知任守忠乆<lb/>
用事於中上之立非守忠意乘此與其徒間<hi>太上御名</hi>兩宫<lb/>
造播惡言中外恟懼獻可連上兩宫書開陳大義情<lb/>
辭切至由是慈孝益篤䜛言不得行上疾久未平獻<lb/>
可請早建東宫以安人心既而上小瘳謙黙未可否<lb/>
事獻可屡乞親萬機攬威福延近臣通下情又請太<lb/>
后間数日一御東殿漸逺庶務自謀安佚㑹小旱因<lb/>
請上親出禱雨使外疑釋然太后旣歸政獻可復言<lb/>
於上今雖專聴㫁太后輔佐先帝乆多閱天下事事<lb/>
<pb n="KR4d0040_SBCK_077-10b"/>
之大者猶宜關白咨訪然後行示不敢專以報盛徳<lb/>
任守忠謀不售而懼乃更巧爲謟諛求自入於上獻<lb/>
可曰是不可使乆處左右亟言上数其前後巨惡并<lb/>
其黨史昭錫竄於南方因上言大姦已去其餘嚮日<lb/>
慿恃無禮者宜一切縱捨勿念以安反側頃之以兵<lb/>
部貟外郎兼侍御史知雜事執政建言欲如漢氏故<lb/>
事推尊濮安懿王獻可率僚属極陳其不可且請治<lb/>
執政之罪積十餘章不聽仍求自貶又十餘章懐知<lb/>
雜御史敕告納上前曰臣言不效不敢居其位上重<lb/>
違大臣又嘉臺官敢直言章留中不下還其敕告屡<lb/>
詔令就職獻可與僚屬具録所上奏草納中書稱不<lb/>
敢奉詔固請即罪上不得已聽以本官出知蘄州巳<lb/>
<pb n="KR4d0040_SBCK_077-11a"/>
而徙知晉州今上即位加集賢殿脩撰知河中府未<lb/>
㡬召爲刑部郎中充鹽鐡副使上素聞其疆直擢爲<lb/>
天章閣待制復知諌院遷諌議大夫權御史中丞是<lb/>
時有侍臣棄官家居者朝野稱其材以爲古今少倫<lb/>
天子引叅大政衆皆喜於得人獻可獨以爲不然衆<lb/>
莫不怪之居無何新爲政者恃其材棄衆任己厭常<lb/>
爲竒多變更祖宗法專汲汲歛民財所愛信引㧞時<lb/>
或非其人天下大失望獻可屡爭不能得乃抗章悉<lb/>
條其過失且曰誤天下蒼生必此人如久居廟堂必<lb/>
無安靜之理又曰天下本無事但庸人擾之上遣使<lb/>
諭解獻可執之愈堅乃罷中丞出知鄧州獻可雖在<lb/>
外遇朝廷有大得失猶言之不置㑹有疾奏乞閑官<lb/>
<pb n="KR4d0040_SBCK_077-11b"/>
歸郷里朝旨未許乃乞致仕詔提舉西京崇福宫到<lb/>
官又乞致仕許之以熈寜四年五月甲午終於家年<lb/>
五十有八初正惠公薨其家日益貧獻可旣仕常分<lb/>
俸之半以給宗族之孤[婺-矛+牙]者室無餘貲所以自奉養<lb/>
至儉薄其治民主於惠利而疾姦暴大抵㮣以公平<lb/>
故所至人安之屡為言職其奏草存可見者凡二百<lb/>
八十有九厯觀古人有能得一二已可載之列傳垂<lb/>
示後世在獻可曾何足道今特舉其事繫安危者書<lb/>
之至於進對口陳之語不可得而聞也前後三逐皆<lb/>
以迕犯大臣所與敵者莫非秉大權天子所信嚮氣<lb/>
勢軋天下獻可視之若無所睹正色直辭指数其非<lb/>
不去不巳旁則為之股栗而獻可處之自如平居容<lb/>
<pb n="KR4d0040_SBCK_077-12a"/>
貌語言恂恂和易使之不得位於朝人不過以謹厚<lb/>
長者名之而巳矣及遇事茍義所當爲疾趋徑前如<lb/>
救焚溺所不當爲畏避逺去如顧䧟穽惟恐墜焉晚<lb/>
年病卧洛陽猶旦夕憤嘆以天下事爲憂過於在位<lb/>
任其責者曽不念其身之病子孫之貧也嗚呼今之<lb/>
世愛君憂民發於誠心無所爲而爲之可已而不巳<lb/>
始終不變有如獻可者能幾人邪故其沒之日天下<lb/>
識不識皆咨嗟痛惜彼其心豈獨私於獻可㢤獻可<lb/>
始娶張氏故丞相鄧公之孫後娶時氏故侍御史旦<lb/>
之孫封同安縣君四男長曰由庚金水主簿次曰由<lb/>
聖将作監主簿次曰由禮由誠皆未仕六女長適羅<lb/>
山令鞠承之次適光禄寺丞吳安詩次適進士姚輝<lb/>
<pb n="KR4d0040_SBCK_077-12b"/>
次蚤卒處者二人以其年八月某日塟伊闕先塋獻<lb/>
可病亟爲手書命光爲埋文光往省之至則目且瞑<lb/>
光伏呼曰更有以見屬乎張目強視曰無光出門而<lb/>
獻可沒噫如光者烏足以副獻可之所待邪顧義不<lb/>
得辭哭而爲銘銘曰<lb/>
有宋名臣吕正惠公之孫以忠直敢言克紹其門位<lb/>
則不究道則不負年則不夀名則不朽嗚呼爲人臣<lb/>
爲人嗣始終無愧能底于是可謂備矣<lb/>
温國文正公文集卷第七十七<lb/>
</p>
<p>
</p>
  </div>
</body>
</text>
</TEI>