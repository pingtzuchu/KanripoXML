<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4d0040_SBCK_062-1a"/>
温國文正公文集卷第六十二<lb/>
　　書啓五<lb/>
　　　荅孫察長官書<hi>之翰待制之姪也</hi>
　　　荅福昌張尉耒書<lb/>
　　　與王樂道書<lb/>
　　　荅新知磁州陳大夫游古書<lb/>
　　　荅范景仁論養生及樂書<lb/>
　　　與范景仁書<lb/>
　　　荅范景仁書<lb/>
　　　荅兩浙提舉趙宣德㞦書<lb/>
　　　荅懷州許奉丗秀才書<lb/>
　　　荅武功石令飛卿啓<lb/>
<pb n="KR4d0040_SBCK_062-1b"/>
　　　與劉道原書<lb/>
　　　　荅孫察長官書<hi>之翰待制之姪也</hi>
十一月二十七日涑水司馬光再拜復書崇信賢令<lb/>
孫君足下蒙眖書兼示以尊伯父行狀墓誌及所著<lb/>
唐史記令光爲之碑以紀述遺烈以尊伯父之清節<lb/>
令望加之光自㓜稚至于成人得接侍周旋今日獲<lb/>
寓名豐碑之末附以不朽何榮如之雖文字鄙拙亦<lb/>
不敢辭顧有必不敢承命者惟足下察之光曏日亦<lb/>
不自揆妄爲人作碑銘旣而自咎曰凡刋瑑金石自<lb/>
非聲名足以服天下文章足以傳後丗雖強顔爲之<lb/>
後人必隨而棄之烏能流永久乎彼孝子孝孫欲論<lb/>
譔其祖考之羙垂之無窮而愚陋如光者亦敢膺受<lb/>
<pb n="KR4d0040_SBCK_062-2a"/>
以爲已任是羞汚人之祖考而没其德善功烈也罪<lb/>
孰大焉遂止不爲自是至今六七年所辭拒者且數<lb/>
十家如張龍圗文𥙿張侍郎子思錢舎人君倚樂卿<lb/>
損之宋監子才或師或友或僚宩或故舊不可悉數<lb/>
京洛之間盡知之儻獨爲尊伯父爲之彼數十家者<lb/>
必曰是人也蓋擇賢不肖而爲之也爲人子孫者有<lb/>
人薄其祖考宜如何讎疾之哉以光么麽使當此數<lb/>
十家之讎疾將何以堪之所以必不可承命者此也<lb/>
雖然竊有愚意敢試陳之唯足下采擇焉今丗之人<lb/>
旣使人爲銘納諸壙中又使它人爲銘植之隧外壙<lb/>
中者謂之誌隧外者謂之碑其志葢以爲陵谷有變<lb/>
而祖考之名猶庻幾其不泯也然彼一人之身爾其<lb/>
<pb n="KR4d0040_SBCK_062-2b"/>
辭雖殊其爵里勲德無以異也而必使二人爲之何<lb/>
哉愚竊以爲感矣今尊伯父旣有歐陽公爲之墓誌<lb/>
如歐陽公可謂聲名足以服天下文章足以傳後丗<lb/>
矣它人誰能加之愚意區區欲願足下止刻歐陽公<lb/>
之銘植於隧外以爲碑則尊伯父之名自可光輝於<lb/>
無窮又足以正世俗之惑爲後來之法不亦羙乎未<lb/>
審足下以爲何如光再拜<lb/>
　　　　荅福昌張尉来書<lb/>
五月五日陜人司馬光謹復書福昌少府祕校足下<lb/>
光行能固不足以髙於庸人而又退處冗散屬者車<lb/>
騎過洛乃蒙不辱而訪臨之其榮巳多今又承賜書<lb/>
兼示以新文七篇豈有人甞以不肖欺聽聞邪何足<lb/>
<pb n="KR4d0040_SBCK_062-3a"/>
下所與之過也始懼中愧終於感藏以自慰知幸知<lb/>
幸光以居丗百事無一長於文尤所不閑然竊見屈<lb/>
平始爲騷自賈誼東方朔嚴忌王子淵劉子政之徒<lb/>
踵而爲之皆蹈襲模倣若重景疊響訖無挺特自立<lb/>
於其外者獨柳子厚恥其然乃變古體造新意依事<lb/>
以叙懷假物以寓興髙揚横騖不可覊束若咸韶護<lb/>
武之不同音而爲閎美條鬯其實鈞也自是寂寥無<lb/>
聞今於足下復見之苟非英才間出能如此乎欽服<lb/>
慕重非言可迨然彼皆失時不得志者之所爲今明<lb/>
聖在上求賢如不及足下齒髪方壯才氣茂美官雖<lb/>
未逹髙逺有漸異日方將冠進賢佩水蒼出入紫闥<lb/>
訏謨黄閤致人主於唐虞之隆納烝民於三代之厚<lb/>
<pb n="KR4d0040_SBCK_062-3b"/>
如斯文者以光愚陋竊謂不可遽爲也不宣光再拜<lb/>
　　　　與王樂道書<lb/>
昨日光退與郭秀才再三評議樂道所苦蓋本非大<lb/>
病但藥物過分劑衣食不適冝致困憊如此耳光雖<lb/>
不曉醫觀樂道羸瘠雖甚然精神聲氣殊未覺衰願<lb/>
樂道姑自保養勿爲過慮凡人之所頼以生者天地<lb/>
中和之氣也若不節飲食衣服直以極熱極寒踈利<lb/>
之藥循環攻之使中和之氣何以自存乎况今樂道<lb/>
之疾上熱下寒服凉藥則熱未去而寒益甚服温藥<lb/>
則寒未减而熱益加然則所服之藥皆有損而無益<lb/>
也光愚欲望樂道盡屏去諸藥<hi>必不得巳止服參苓之類扶助胃氣可也</hi>
只調飲食以待病氣自退飲食不惟禁止生冷亦不<lb/>
<pb n="KR4d0040_SBCK_062-4a"/>
可傷飽亦不可傷飢粟米性温作薄糜以藥強服之<lb/>
且有榖氣以助飬臓腑衣服不可過薄亦不可過厚<lb/>
加之棄置萬事勿以經懷沉聽内視藏心于淵恬淡<lb/>
逍遥歸于自然使神安志適骨肉都融則中和之氣<lb/>
油然自生如此飬之旬月何疾不瘳矣夫欲速則不<lb/>
逹半歳之病豈一朝可愈但當去其害之者勿令過<lb/>
與不及俟氣血徐徐自復則善矣光夙夜爲樂道思<lb/>
之無以出此輙敢獻其區區雖其言似迃然収効甚<lb/>
逺在聦明詳擇之<lb/>
　　　　荅新知滋州陳大夫游古書<lb/>
正月二十二日涑水司馬光再拜復書知府大夫足<lb/>
下光雖未獲展際然與令姪公<graphic n="KR1561" url="https://raw.githubusercontent.com/kanripo/KR-Gaiji/master/images/KR1561.png" mimeType="image/png"/>相知爲日固乆近<lb/>
<pb n="KR4d0040_SBCK_062-4b"/>
蒙貺書并寵示先相國文集一通三復書文傀汗滿<lb/>
顔伏惟先相國閎才茂勲布在竹帛以其餘力發揮<lb/>
於文光自爲兒未齓時固巳誦相國之詩况於今日<lb/>
瞻仰遺文譬如蓬莪生泰山之隅依附而不知其髙<lb/>
鯈鮒歴渤澥之尾游泳而莫測其廣足下乃比之楊<lb/>
雄遇明哲君子過矣此豈後進小生所冝當也前歳<lb/>
公<graphic n="KR1561" url="https://raw.githubusercontent.com/kanripo/KR-Gaiji/master/images/KR1561.png" mimeType="image/png"/>校正先集欲刻板摹之廣傳於丗光幸以鄰居<lb/>
公<graphic n="KR1561" url="https://raw.githubusercontent.com/kanripo/KR-Gaiji/master/images/KR1561.png" mimeType="image/png"/>毎有一事未明一字未正必垂訪問苟淺學所<lb/>
能及者未甞敢有隱也所不能及者亦不敢質而闕<lb/>
之請公<graphic n="KR1561" url="https://raw.githubusercontent.com/kanripo/KR-Gaiji/master/images/KR1561.png" mimeType="image/png"/>訪諸能者比特磨研編削之比耳豈足爲<lb/>
有功於先集哉乃蒙足下勤勤相謝又褒借太過雖<lb/>
増君子謙謙之美顧小人不敢受而有殆無地以自<lb/>
<pb n="KR4d0040_SBCK_062-5a"/>
處所幸者得閟藏先集以詒子孫俾轉相授以永其<lb/>
傳乃其志也不宣光再拜<lb/>
　　　　荅景仁論養生及樂書<lb/>
光啓近於夢得處連得所賜兩書聞泛西湖浮　水<lb/>
登香菜樓望陘山起居甚適差尉勤想又蒙教以冝<lb/>
觀素問病原有療病導引之方且云鑄周鬴漢斛已成<lb/>
欲令光至頴昌就觀之雖古之儒者聞善相告見善<lb/>
相示勤勤懇懇殆不過此其幸與感何可勝言但以<lb/>
家兄約非乆入洛湏留此待之不可捨去故未敢輕<lb/>
諾徒増耿耿耳景仁所教誠善矣孔子曰盍各言爾<lb/>
志竊不自揆敢盡其所聞可以養生及治樂者薦於<lb/>
左右譬猶嘉榖旣殖必使傭役從而耘耨之大厦旣<lb/>
<pb n="KR4d0040_SBCK_062-5b"/>
<hi>御名</hi>必使賤工從而礱斵之然後克成其粹美景仁可<lb/>
能不鄙而聽之乎常記昔者與景仁同在貢院充點<lb/>
檢官主文試進士民受天地之中以生論當是時埸<lb/>
中秉筆者且千人皆以爲民之生無不禀天地中和<lb/>
之氣也其文辭之美固多矣以愚觀之似皆未得劉<lb/>
康公之指常欲私出鄙意而論之因循汨沒卒不能<lb/>
就於今三十五年矣因景仁教以養生之道敢試言<lb/>
之康公之言曰民受天地之中以生所謂命也是以<lb/>
有動作禮義威儀之則以定命也能者養之以取福<lb/>
不能者敗之以取禍今成子惰棄其命矣蓋所謂生<lb/>
者乃生存之生非始生之生也夫中者天地之所以<lb/>
立也在易爲太極在書爲皇極在禮爲中庸其德大<lb/>
<pb n="KR4d0040_SBCK_062-6a"/>
矣至矣就其小小者言之則養生亦其一也何以知<lb/>
之夫人之有疾也必自於過與不及而得之隂陽風<lb/>
雨晦明必有過者焉飢飽寒燠勞逸喜怒必有偏者<lb/>
焉使二者各得其中無疾矣隂陽風雨晦明天之所<lb/>
施也飢飽寒暑勞逸喜怒人之所爲也人之所爲苟<lb/>
不失其中則天之所施雖過亦弗能傷矣木朽而蝎<lb/>
處焉肉腐而蟲聚焉人之所爲不得其中然後病襲<lb/>
焉故曰養備而動時則天不能病也是以聖人制動<lb/>
作禮義威儀之則所以教民不離於中不離於中所<lb/>
以定命也能者則養其中以享福不能者則敗其中<lb/>
以取禍是皆在已非在它也詩云人而無禮胡不遄<lb/>
死記曰人有禮則生無禮則死人無禮則失中失中<lb/>
<pb n="KR4d0040_SBCK_062-6b"/>
則棄命矣劉康公所以能知成肅公之將死蓋用此<lb/>
道也彼素問病原之說雖佳恐漫汗支離不若此道<lb/>
之爲明且約也昔者聖人造次而動不爽於和縱心<lb/>
所欲不失其中施之於身則有餘矣將以教天下垂<lb/>
後丗則未能也是故調六律五聲八音七始以形容<lb/>
其心制吉凶賔軍嘉禮以軌物其德使當時及後丗<lb/>
之人雖四海之逺千載之乆聽其樂則洋洋乎其心<lb/>
和常若聖人之在其上循其禮則肅肅然其體正常<lb/>
若聖人之處其旁是以大夫無故不徹簨簴士無故<lb/>
不徹琴瑟朝夕出入起居未甞不在禮樂之間以収<lb/>
其放心檢其慢志此禮樂之所以爲用也周室旣衰<lb/>
禮缺樂弛典章云逸疇人流散律度量衡不存乎丗<lb/>
<pb n="KR4d0040_SBCK_062-7a"/>
咸英韶護不傳乎人重以暴秦焚㓕六籍樂之要妙<lb/>
存乎聲音其失之甚易求之甚難自漢以來諸儒取<lb/>
諸胷臆以億度古法牽於文義拘於名數校竹管之<lb/>
短長計黍粒之多寡競於無形之域訟於無證之庭<lb/>
迭相否臧紛然無巳雖使后夔復生亦不能决彼周<lb/>
鬴出於考工記事非經見是非固未得而知如漢斛<lb/>
者乃劉歆爲王莽爲之就使其真器尚存亦不足法<lb/>
况景仁復改其制度恐勞役心力費銅炭而巳孔子<lb/>
曰禮云禮云玉帛云乎哉樂云樂云鍾鼔云乎哉今<lb/>
先王之樂餘音遺文旣不可得而覩聞矣盍亦返其<lb/>
夲乎樂記曰禮樂不可斯須去身致樂以治心則易<lb/>
直子諒之心油然生矣易直子諒之心生則樂樂則<lb/>
<pb n="KR4d0040_SBCK_062-7b"/>
安安則乆乆則天天則神天則不言而信神則不怒<lb/>
而威致樂以治心者也致禮以治躬則莊謹莊謹則<lb/>
嚴威中心斯湏不和不樂則鄙詐之心入之矣外貌<lb/>
斯須不莊不謹而易慢之心入之矣樂也者動於内<lb/>
者也禮也者動於外者也樂極和禮極順内和而外<lb/>
順則民瞻其顔色而弗與爭也望其容貌而民不生<lb/>
易慢焉此樂之夲禮之原也夫樂之用不過於和禮<lb/>
之用不過於順二者非徒冝於治民乃兼所以養生<lb/>
也如光者雖知之常病未能行之今老矣猶庶幾強<lb/>
勉而學焉以養其餘生亦願景仁共勤此道捐其末<lb/>
求其夲捨其流取其原致樂以和其内致禮以順其<lb/>
外内和則疾疹不生外順則災患不至疾疹不生則<lb/>
<pb n="KR4d0040_SBCK_062-8a"/>
樂災患不至則安旣樂且安志氣平泰精神清明暢<lb/>
乎四支浹乎百體如此則功何以不若伶倫師曠壽<lb/>
何以不若召康衞武醫經病原皆可焚周鬴漢斛皆<lb/>
可銷矣景仁以爲何如哉抑禮樂乃天地人之大倫<lb/>
自古大賢君子尚不敢輕議而狂簡小子輙妄言及<lb/>
之是冝得誅絶之罪於聖人頼景仁之知我如鮑叔<lb/>
之知管仲也不以爲僣不以爲狂庻幾有可采擇於<lb/>
其中焉不宣光再拜景仁正議七兄左右<lb/>
　　　　與范景仁書<lb/>
光啓范朝散來領二月二十三日及晦日兩書所云<lb/>
逓中書未甞得盖二十三日書即是也夫治心以中<lb/>
此舜禹所以相戒也治氣以和此孟子所以養浩然<lb/>
<pb n="KR4d0040_SBCK_062-8b"/>
者也孔子曰爵禄可辭也白刃可蹈也中庸不可能<lb/>
也然則中和者聖賢之所難而來示謂光心未甞不<lb/>
平氣未甞不和猶不免於病此言過矣以光方於古<lb/>
人乃下之下者也於聖賢之道曽不能望其藩籬然<lb/>
亦知中和之羙可以爲養生作樂之夲譬如萬物皆<lb/>
知天之爲髙日之爲明莫不瞻仰而歸向之誰能跂<lb/>
而及之邪曏所以薦於左右者欲與景仁黽勉共學<lb/>
之耳安能遽入其域邪至於㬌仁夫冬爲酒所困發<lb/>
於耳發於牙是亦過中之所爲也又云今之尺乃古<lb/>
之尺今之權衡乃古之權衡惟量比所爲律十三分<lb/>
二之大此無它出於魏晉以来貪政也光謂尺量權<lb/>
衡自秦漢以來變更多矣今之尺與權衡豈得猶是<lb/>
<pb n="KR4d0040_SBCK_062-9a"/>
先王之所用邪彼貪者知大其量以多取人榖豈不<lb/>
知大其尺以多取人帛大其權以多取人金乎且尺<lb/>
量權衡公私所共用也歛之以大量則給之亦以大<lb/>
量貪者何所得乎此則衆共知其不然明矣黄金方<lb/>
寸其重一斤恐亦據今之尺與權衡言之耳唐自安<lb/>
史之亂雅樂工器什不一存逮於黄巢蕩無孑遺有<lb/>
殷盈孫者更按考工記始鑄鎛鍾十二五代用之周<lb/>
丗宗更命王朴考正其音律今以景仁律驗之在未<lb/>
位者巳中黄鍾則是太常鎛鍾下七律也不知何故<lb/>
反以爲合又景仁所謂律與鬴斛之分數光未甚解<lb/>
豈非語其容受邪景仁亦以千二百黍爲龠則二百<lb/>
四十萬黍爲一斛以今斛槩之何啻大十三分之二<lb/>
<pb n="KR4d0040_SBCK_062-9b"/>
邪此皆愚所不及非面議莫之盡曏謂景仁必入洛<lb/>
庶得相與極論養生作樂之夲今景仁旣不來光又<lb/>
不得往鬱鬱之志殊未央也不宣光再拜<lb/>
　　　　荅景仁書<lb/>
光再拜自四月來連於夢得處領三書以無的便乆<lb/>
未之報惟景仁必能察其非惰慢也來書主鬴斛論<lb/>
甚確光寡學於鐘律實所不解不足以辨是非曏者<lb/>
互相攻難聊資戯笑耳今若喋喋爲報乃是求勝而<lb/>
強相加爭言而競後息非素志也且置是論至於中<lb/>
和爲養生作樂之本此皆見於經傳非取諸光之胷<lb/>
臆不可忽也詩云呦呦鹿鳴食野之苹鹿得美草猶<lb/>
呼其類共食之况君子得美道可不告其執友而共<lb/>
<pb n="KR4d0040_SBCK_062-10a"/>
學之乎何光區區仰告之勤而景仁却之之堅曽不<lb/>
熟察也來示云致中和天地位焉萬物育焉言帝王<lb/>
中和之化行則隂陽和動植之類蕃非爲一身除病<lb/>
也夫和者大則天地中則帝王下則匹夫細則昆䖝<lb/>
草木皆不可湏臾離者也豈帝王則可行而一身則<lb/>
不可行邪人苟能無失中和則無病豈待巳病然後<lb/>
除之邪夫養生用中和猶割雞用牛刀所益誠微然<lb/>
生非中和亦不可養也譬如用勺水滌一器景仁見<lb/>
而責之曰夫水之所以浮天載地生育萬物汝何得<lb/>
用之滌器如此則可乎不可乎又云孟軻養浩然之<lb/>
氣言榮辱禍福不能動其心非除病之謂也夫志氣<lb/>
之帥也苟不以中和養其志氣能浩然乎苟氣不浩然<lb/>
<pb n="KR4d0040_SBCK_062-10b"/>
則榮辱禍福交攻之終日戚戚隕穫充詘能無病乎<lb/>
孔子曰仁者壽又曰大徳必得其壽彼仁與德捨中<lb/>
和能爲之乎又云向之病誠猶飲食過中是過飲食<lb/>
之中非中和也光誠愚不知飲食之中非中和更爲<lb/>
何物也光所願者欲景仁舉措云爲造次顛沛未始<lb/>
不存乎中和豈於飲食獨捨之乎此則尤所不解也<lb/>
夫中和之道崇深閎逺無所不周無所不容人從之<lb/>
者如鳥獸依林去之者如魚鰕出水得失在此於彼<lb/>
奚損益焉而光重複反覆言之猶嘘温以助春吹寒<lb/>
以佐冬徒自困苦夫何爲哉正身遇所忠愛不能自<lb/>
黙耳夫已自未能力行而遽以強人此孔子所謂道<lb/>
聽而塗說冝人之未見信也然景仁明如離朱中和<lb/>
<pb n="KR4d0040_SBCK_062-11a"/>
之益著於南山豈景仁所不能睹哉或者偶未之思<lb/>
耳曏者所蒙教誨何敢忘之但承其意不承其術謹<lb/>
當熟讀中庸以代素問巢原熟讀樂記以代考工記<lb/>
律曆志庶幾有得於桑榆啓發其端皆自益友之賜<lb/>
也至幸至幸至感至感不宣光再拜景仁七兄左右<lb/>
　　　　荅兩浙提舉趙宣徳㞦書<lb/>
光頓首再拜比見邸報聞先大資少保違去盛丗驚<lb/>
怛惋痛衷懷如割以道逺無便無由發䟽致慰昨晚<lb/>
兵人来忽辱示問并鄭君所爲行狀欲令光作誌文<lb/>
光實何人望先公名德何啻倍蓰什百曏獲接侍之<lb/>
乆蒙知顧之厚今得論譔盛美自託不朽何幸如之<lb/>
顧以光不爲人作碑誌巳十餘年所辭拒者甚多往<lb/>
<pb n="KR4d0040_SBCK_062-11b"/>
歳有孫令以書見屬欲令光譔其伯父之翰碑光時<lb/>
復書叙不可爲之故頗詳是後又辭王樂道曽子固<lb/>
等數家皆以此書呈之去年冨公𥘉薨光往弔酹其<lb/>
孤朝奉在草土中號哭自擲必欲使光作墓誌又遣<lb/>
人来垂諭至于三四光亦以所以語孫令者告之竟<lb/>
辭不爲今若獨爲先公爲之則是有所輕重厚薄足<lb/>
下試以尊意度之謂光敢爲之乎不敢爲乎此則不<lb/>
待光辭之畢足下必盡察之矣况先公清節直道著<lb/>
於海内皎如列星決不沉沒它年所以取信於丗者<lb/>
在國史列傳豈待光鄙陋之文然後彰彰乎方今群<lb/>
公文章髙出於衆論議爲人所信者何可悉數足下<lb/>
不求於彼顧遣使者自衢至洛走數千里專以相委<lb/>
<pb n="KR4d0040_SBCK_062-12a"/>
荷雅意期待如此之重乃敢仰違尊命俾使者虚返<lb/>
其爲罪戾擢髮有餘所兾大君子聦明通恕知其非<lb/>
可爲而不爲也慚懅恐悸言不能盡光頓首<lb/>
　　　　荅懷州許奉丗秀才書<lb/>
五月四日涑水司馬光拜拜復書許君秀才足下去<lb/>
年十二月懷州人來蒙惠書自尓日欲因王判官寓書<lb/>
報謝俗事汩沒継以國䘮奔走京師往返殊無暇稽<lb/>
慢之罪固無所逃光性愚魯自幼誦諸經讀注䟽以<lb/>
求聖人之道直取其合人情物理目前可用者而從<lb/>
之前賢髙竒之論皆如面墻亦不知其有内外中間<lb/>
爲古爲今也比老止成一樸儒而巳曏屢聞王君具<lb/>
道盛美云道甚髙學甚精孝悌隆閨門名義著郷里<lb/>
<pb n="KR4d0040_SBCK_062-12b"/>
常延頸企踵睎仰聲采固非一日不意過聽遽詒之<lb/>
話言仍示以所述孝睦事迹夫孝悌者仁義之實敦<lb/>
睦者政化之本光以是闚足下之志固不待承顔接<lb/>
辭而後知之矣欽服欽服夫玉韞窮山十仞之土不<lb/>
能掩其光珠潜深淵岸草爲之不枯足下始進德修<lb/>
業但恐大名不免彰徹於丗勿病人之不巳知也光<lb/>
屬受詔守陳不乆留於洛王君多㳂牒在外今日暫<lb/>
見之來旦復出輙走此布區區草率不悉仍封舊注<lb/>
古文孝經一冊容易上呈庶逹鄙志光頓首再拜<lb/>
　　　　荅武功石令飛卿啓<lb/>
光啓縣人來蒙示啓事千餘言大指以爲明天子在<lb/>
上冝以時起佐萬一以澤斯民不冝專務自逸何足<lb/>
<pb n="KR4d0040_SBCK_062-13a"/>
下期待之過而責望之重也捧讀戰慄流汗及踵光<lb/>
聞君子擬人必於其倫仲尼聖人也自生民以來未<lb/>
之有也而足下語及不肖動輙以仲尼汎之此雖甚<lb/>
愚不辨菽麦之人亦不敢當無乃重増不肖之罪而<lb/>
爲足下失言之累乎不可不可光自惟德行文學言<lb/>
語政事一無所長在稠人間僅及下中但事君不敢<lb/>
欺得官非智力所任者不敢䡖受此固爲士者之常<lb/>
守無足言者而丗俗閭閻之人遽相與驚怪從而譽<lb/>
之光聞之毎踧踖發慙不自知其何以致之蓋所謂<lb/>
名浮於實者也性戇滯不暁時務比又苦衰疾不堪<lb/>
治民遂自乞冗貟苟竊微禄以庇身養族天子憐其<lb/>
無它惡直不才耳而甞歴事三朝今雖昬耄無所用<lb/>
<pb n="KR4d0040_SBCK_062-13b"/>
不忍棄捐俾之掌留臺道宫月給錢粟而不責以職<lb/>
事如疲牛老馬尚以莝豆飼之不求其任重致逺脫<lb/>
其紖鞅縱之林野使之徜徉自適以盡其天年此乃<lb/>
天子至仁雖天地之覆載滄海之<graphic n="KR0636" url="https://raw.githubusercontent.com/kanripo/KR-Gaiji/master/images/KR0636.png" mimeType="image/png"/>容未足以諭而<lb/>
草木魚蟲無一毫之益以報盛德乃光有負於朝廷<lb/>
而朝廷實無負於光也光豈敢養髙傲丗釣名邀利<lb/>
邪光胷中何所有而足下欲迫之使立朝廷佐下風<lb/>
邪且明天子在上進賢退不肖褒勤黜惰皆決於掌<lb/>
握爲人臣者身非已有如金在鎔泥在鈞惟甄冶之<lb/>
所爲用捨進退豈得自專邪竊恐足下誤信丗俗之<lb/>
談而有是言也願勿以騏驥之皮蒙駑駘之背而䇿<lb/>
之使一日千里幸幸甚甚<lb/>
<pb n="KR4d0040_SBCK_062-14a"/>
　　　　與劉道原書<lb/>
光再拜光少時惟得髙氏小史讀之自宋訖隋正史<lb/>
并南北史或未甞得見或讀之不熟今因修南北朝<lb/>
通鑑方得細觀乃知李延壽之書亦近丗之佳史也<lb/>
雖於禨祥詼嘲小事無所不載然叙事簡徑比於南<lb/>
北正史無煩冗蕪穢之辭竊謂陳壽之後惟延壽可<lb/>
以亞之也渠亦當時見衆人所作五代史不快意故<lb/>
别自私著此書也但恨延壽不作志使數代制度沿<lb/>
革皆沒不見道原五代長編若不費功計不日即成<lb/>
若與將沈約蕭子顯魏收三志依隋志篇目刪次𥙷<lb/>
葺别爲一書與南北史隋志並行則雖正史遺逸不<lb/>
足患矣不知道原肯有意否其符瑞等皆無用可刪<lb/>
<pb n="KR4d0040_SBCK_062-14b"/>
後魏釋老志取其要用者附於崔浩傳後官氏志中<lb/>
氏族附於宗室及代初功臣傳後如此則南北史更<lb/>
無遺事矣今國家雖校定摹印正史天下人家共能<lb/>
有幾本乆逺必不傳於丗又校得絶不精只如沈約<lb/>
叙傳差却數板亦不寤其它可知也以此欲告道原<lb/>
存録其律歴禮樂職官地里食貨刑法之大要耳不<lb/>
知可否如何如何光再拜<lb/>
温國文正公文集卷第六十二<lb/>
</p>
<p>
</p>
  </div>
</body>
</text>
</TEI>