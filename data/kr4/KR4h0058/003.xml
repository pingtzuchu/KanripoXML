<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>古文集成巻三</head>
    <p>
<pb n="KR4h0058_WYG_003-1a"/>
欽定四庫全書<lb/>
　古文集成巻三　　　　　宋　王霆震　編<lb/>
　　前甲集三<lb/>
　　　序<lb/>
　　六一居士集序<hi>東坡</hi>
　　　歐文六一居士傳云<hi>客有問曰六一何謂也居士曰吾家藏書一萬巻集</hi>
　　　<hi>錄三代以来金石遺文一千巻有琴一張有棊一局而嘗置酒一壺客曰是為五一爾奈何居</hi>
　　　<hi>士曰以吾一翁老於此五物之間豈不為六一乎</hi>
<pb n="KR4h0058_WYG_003-1b"/>
　　　東萊云<hi>此篇曲折最多破頭說大故下面應亦言大今人文字上面言大下面未必言</hi>
　　　<hi>大言逺下面未必言逺如以文章配天孔孟配禹果然大而非誇</hi>
　　　唐子西語錄云<hi>凡為文上句重下句輕則或為上句壓倒居士集序云言有大</hi>
　　　<hi>而非誇此雖只一句而體勢則甚重下乃云達者信之衆人疑焉非用兩句亦載上句不起</hi>
夫言有大而非誇<hi>大說立一句</hi>達者信之衆人疑焉<hi>下兩句承得好</hi>
孔子曰天之將喪斯文也後死者不得與於斯文也孟<lb/>
子曰禹抑洪水孔子作春秋孟子距楊墨盖以是配禹<lb/>
也文章之得喪何與於天而禹之功與天地並孔子孟<lb/>
<pb n="KR4h0058_WYG_003-2a"/>
子以空言配之不已誇乎<hi>小說</hi>自春秋作而亂臣賊子懼<lb/>
孟子之言行而楊墨之道廢天下以為是固然而不<lb/>
知其功孟子既没有申商韓非之學違道而趨利殘民<lb/>
以厚生其說至陋也而士以是罔其上上之人僥倖一<lb/>
切之功靡然從之而世無大人如孔子孟子者推其本<lb/>
末權其禍福之輕重以救其惑故其學遂行秦以是喪<lb/>
天下陵夷至於勝廣劉項之禍死者十八九天下蕭然<lb/>
洪水之患盖不至此也<hi>警䇿說可以配禹</hi>方秦之未得志也使<lb/>
<pb n="KR4h0058_WYG_003-2b"/>
復有一孟子則申韓為空言作於其心害於其事作於<lb/>
其事害於其政者必不至若是烈也使楊墨得志於天<lb/>
下其禍豈减於申韓哉由此言之雖以孟子配禹可也<lb/>
太史公曰盖公言黄老賈誼晁錯明申韓<hi>此語見太史公本傳</hi>錯<lb/>
不足道也而誼亦為之余以是知邪說之移人雖豪傑<lb/>
之士有不免者况衆人乎自漢以来道術不出於孔氏<lb/>
而亂天下者多矣晉以老莊亡梁以佛亡莫或正之五<lb/>
百餘年而後得韓愈學者以愈配孟子盖庻㡬焉<hi>輕重</hi>愈<lb/>
<pb n="KR4h0058_WYG_003-3a"/>
之後三百有餘年而後得歐陽子其學推韓愈孟子以<lb/>
達於孔氏<hi>貫前</hi>著禮樂仁義之實以合於大道其言簡而<lb/>
明信而通引物連類折之於至理以服人心故天下翕<lb/>
然師尊之自歐陽子之存世不恱者譁而攻之能折困<lb/>
其身而不能屈其言士無賢不肖不謀而同曰歐陽子<lb/>
今之韓愈也宋興七十餘年民不知兵富而教之至天<lb/>
聖景祐極矣<hi>仁宗年號</hi>而斯文終有愧於古<hi>回互</hi>士亦因陋守<lb/>
舊論卑而氣弱自歐陽子出天下争自濯磨以通經學<lb/>
<pb n="KR4h0058_WYG_003-3b"/>
古為髙以救時行道為賢以犯顔納諌為忠長育成就<lb/>
至嘉祐末<hi>仁宗年號</hi>號稱多士歐陽子之功為多嗚呼此豈<lb/>
人力也哉非天其孰能使之<hi>喚起</hi>歐陽子没十餘年士始<lb/>
為新學以佛老之似亂周孔之實識者憂之賴天子明<lb/>
聖詔修取士法風厲學者專治孔氏黜異端然後風俗<lb/>
一變考論師友淵源所自復知誦習歐陽子之書予得<lb/>
其詩文七百六十六篇於其子棐<hi>歐公有四子發奕棐辦是也</hi>乃次<lb/>
而論之曰歐陽子論大道似韓愈論事似陸贄記事似<lb/>
<pb n="KR4h0058_WYG_003-4a"/>
司馬遷詩賦似李白此非余言也天下之言也<hi>豐贍不窮</hi>歐<lb/>
陽子諱修字永叔既老自謂六一居士云<lb/>
　　戰國䇿目錄序<hi>南豐</hi>
　　　東萊云<hi>此篇節奏從容和緩且有條理又藏鋒不露初讀若大羹𤣥酒須當子細味之</hi>
　　　<hi>若他練字好過換處不覺其間又有深意存</hi>
　　　迂齋批<hi>議論正闗鍵宻質而不俚太史公之流亞也咀嚼愈有味</hi>
劉向所定戰國䇿三十三篇崇文總目稱十一篇者闕<lb/>
臣訪之士大夫家始得盡其書正其誤謬而疑其不可考<lb/>
<pb n="KR4h0058_WYG_003-4b"/>
者然後戰國䇿三十三篇復完叙曰向叙此書言周之<lb/>
先明教化修法度所以大治<hi>平說</hi>及其後謀詐用而仁義<lb/>
之路塞所以大亂其說既美矣卒以謂此書戰國之謀<lb/>
士度時君之所能行不得不然<hi>吕曰破向說此樓曰向之失在</hi>則可<lb/>
謂惑於流俗而不篤於自信者也<hi>吕曰下字</hi>夫孔孟之時去<lb/>
周之初已數百嵗其舊法已亡舊俗已熄久矣<hi>吕曰要說難</hi>
二子乃獨明先王之道<hi>吕曰愈難</hi>以謂不可改者豈將强天<lb/>
下之主以後世之所不可為哉<hi>樓曰舉孔孟之道以證戰國之失  吕曰不是</hi>
<pb n="KR4h0058_WYG_003-5a"/>
<hi>孔孟强天下以太古難行之事最有力警䇿處</hi>亦將因其所遇之時所遭之變<lb/>
而為當世之法使不失乎先王之意而已<hi>吕曰說孔孟活法最有力</hi>
二帝三王之治其變固殊其法固異而其為國家天下<lb/>
之意本末先後未嘗不同也二子之道如是而已<hi>吕曰轉換</hi>
<hi>好接得自然處應上說破有力  樓曰結得定</hi>盖法者所以適變也不必盡同<lb/>
道者所以立本也不可不一<hi>吕曰此數句盖一篇骨子綱目</hi>此理之不<lb/>
易者也故二子者守此豈好為異論哉能勿苟而已矣<lb/>
可謂不惑乎流俗而篤於自信者也<hi>吕曰文字相承好不費力有上四句</hi>
<pb n="KR4h0058_WYG_003-5b"/>
<hi>無下四句文字弱  樓曰與向相反</hi>戰國之游士則不然不知道之可信<lb/>
而樂於說之易合其設心注意偷為一切之計而已<hi>吕曰</hi>
<hi>說出骨髓苟樓日一切與不  相反</hi>故論詐之便而諱其敗言戰之善而<lb/>
蔽其患<hi>樓曰說盡謀士態度</hi>其相率而為之者莫不有利焉而不勝<lb/>
其害也有得焉而不勝其失也<hi>吕曰説戰國䇿士掩破骨髓  其害尤可</hi>
<hi>轉佳警䇿便樓曰利害得失輕重相形  見分數多少</hi>卒至蘇秦商鞅孫臏吴起<lb/>
李斯之徒以亡其身<hi>樓曰此是大害大失</hi>而諸侯及秦用之者亦<lb/>
滅其國其為世之大禍明矣<hi>吕曰害掩不得  結佳</hi>而俗猶莫之<lb/>
<pb n="KR4h0058_WYG_003-6a"/>
寤也<hi>吕曰接佳</hi>惟先王之道因時適變為法不同而考之無<lb/>
疵用之無敝<hi>吕曰過換好  應前</hi>故古之聖賢未有以此而易彼<lb/>
也<hi>吕曰結有力</hi>或曰邪說之害正也<hi>吕曰餘意</hi>宜放而絶之則此<lb/>
書之不泯其可乎對曰君子之禁邪說也固將明其說<lb/>
於天下使當世之人皆知其說之不可從然後以禁則<lb/>
齊使後世之人皆知其說之不可為然後以戒則明豈<lb/>
必滅其籍哉放而絶之莫善於是<hi>吕曰闗鎻好中結有力  雖平易  有千</hi>
<hi>鈞之力量至此一端甚有力勢</hi>是以孟子之書有為神農之言者有為<lb/>
<pb n="KR4h0058_WYG_003-6b"/>
墨子之言者皆著而非之<hi>吕曰至此前之意思都明</hi>至於此書之作<lb/>
則上繼春秋下至楚漢之起二百四五十年之間載其<lb/>
行事固不得而廢也<hi>吕曰有許多事不可廢</hi>此書有髙誘註者二<lb/>
十一篇或曰三十二篇崇文總目存者八篇今存者十<lb/>
篇云<lb/>
　　唐鑑序<hi>徂徕</hi>
夫前車覆後車戒前事之失後事之鑑湯以桀為鑑故<lb/>
不敢為桀之行而湯徳克明隆六七百周以紂為鑑故<lb/>
<pb n="KR4h0058_WYG_003-7a"/>
不敢為紂之惡而周道至盛傳世三十漢以秦為鑑故<lb/>
不敢為秦之無道而漢業甚茂延洪四百年唐以隋為<lb/>
鑑故不敢為隋之暴亂而唐室攸乂永光十八葉國家<lb/>
雖承五代之後實接唐之緒則國家亦當以唐為鑑臣<lb/>
逖覽往古靡不以女后預事而喪國家者臣觀唐最盛<lb/>
矣武氏變唐為周韋庻人安樂公主酖殺中宗太平公<lb/>
主潜謀逆亂楊貴妃召天寳之禍臣厯觀前世鮮不以<lb/>
閹宦用權而傾社稷者臣視唐尤傷矣代宗遭輔國之<lb/>
<pb n="KR4h0058_WYG_003-7b"/>
侮蔑憲宗被陳慶之弑逆昭宗為季述之囚辱臣眇尋<lb/>
厯代無不以姦臣專政而亂天下者臣視唐至極矣祿<lb/>
山之禍則林甫國忠為之也朱泚之亂則盧杞為之也<lb/>
陳慶之弑則皇甫鎛為之也嗚呼奸臣不可使專政女<lb/>
后不可使預事宦官不可使任權明皇始用姚崇宋璟則<lb/>
治終用林甫國忠則亂徳宗始用崔祐甫陸贄則治終<lb/>
用皇甫鎛則亂自武后奪國迄于中睿暨天寳末年政<lb/>
由女后而李氏㡬喪自肅宗踐位厯于代宗徳宗順宗<lb/>
<pb n="KR4h0058_WYG_003-8a"/>
憲穆文宗武宣僖昭權在中官而唐祚終去詩曰赫赫<lb/>
宗周褒姒滅之然則巍巍鉅唐女后亂之姦臣壊之宦<lb/>
官覆之臣故採摭唐史中女后宦官姦臣事迹各類集<lb/>
作三巻謂之唐鑑噫唐十八帝惟武徳正觀開元元和<lb/>
百數十年禮樂征伐自天子出女后亂之於前姦臣壊<lb/>
之於中宦官覆之於後顛倒﨑危緜緜延延乍傾乍安<lb/>
若續若絶僅能至於三百年何足言之後之為國者鑑<lb/>
李氏之覆車勿專政於女后勿假權於中官勿委任於<lb/>
<pb n="KR4h0058_WYG_003-8b"/>
姦臣則國祚延洪厯世長逺當傳于子傳于孫可至千<lb/>
萬世豈止齪齪於十八帝局促三百年者哉伏惟明主<lb/>
戒之<lb/>
　<lb/>
　<lb/>
　<lb/>
　<lb/>
　古文集成巻三<lb/>
</p>
<p>
</p>
  </div>
</body>
</text>
</TEI>