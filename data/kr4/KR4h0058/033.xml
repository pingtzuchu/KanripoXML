<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>古文集成巻三十三</head>
    <p>
<pb n="KR4h0058_WYG_033-1a"/>
欽定四庫全書<lb/>
　古文集成巻三十三　　　宋　王霆震　編<lb/>
　　前戊集三<lb/>
　　　論<lb/>
　　爭臣論<hi>韓退之</hi>
　　　東萊批<hi>意勝反題格</hi>
　　　迂齋批<hi>此篇是箴規攻擊體是反難文字之格當以范司諫書相兼㸔</hi>
或問諫議大夫陽城於愈可以為有道之士乎哉學廣<lb/>
<pb n="KR4h0058_WYG_033-1b"/>
而聞多不求聞於人也行古人之道居於晉之鄙晉之<lb/>
鄙人薫其徳而善良者幾千人大臣聞而薦之天子以<lb/>
為諫議大夫人皆以為華陽子不色喜<hi>雖説他好已自開難他一端在</hi>
<hi>此</hi>居於位五年矣視其徳如在草野<hi>此句便含不諫意</hi>彼豈以<lb/>
富貴移易其心哉愈應之曰是易所謂恒其徳貞而夫<lb/>
子凶者也<hi>取易斷有力</hi>惡得為有道之士乎哉在易蠱之上<lb/>
九云不事王侯髙尚其事<hi>陽城不出時如此</hi>蹇之六二則曰<lb/>
王臣蹇蹇匪躬之故<hi>陽城既出時如此</hi>夫亦以所居之時不一<lb/>
<pb n="KR4h0058_WYG_033-2a"/>
而所蹈之徳不同也若蠱之上九居無用之地而致匪<lb/>
躬之節蹇之六二在王臣之位而髙不事之心<hi>雖分兩段此幾</hi>
<hi>句亦自應回</hi>則冒進之患生曠官之刺興志不可則尤之不<lb/>
終無也今陽子實一匹夫在位不為不乆矣<hi>此一句最有力以匹</hi>
<hi>夫為諫官天下所望如何</hi>聞天下之得失不為不熟矣天子待之不<lb/>
為不加矣而未嘗一言及於政<hi>含蓄下意</hi>視政之得失若越<lb/>
人視秦人肥瘠忽焉不加喜戚於其心<hi>綱目露於此</hi>問其官<lb/>
則曰諫議也問其禄則曰下大夫之秩也問其政則曰<lb/>
<pb n="KR4h0058_WYG_033-2b"/>
我不知也<hi>責得他最深引證陽城不可不諫</hi>有道之士固如是乎哉且<lb/>
吾聞之<hi>兩端説</hi>有官守者不得其職則去有言責者不得<lb/>
其言則去今陽子以為得其言乎哉得其言而不言與<lb/>
不得其言而不去無一可者也<hi>一段關鎖大抵難文字須教他不可逃難自前</hi>
<hi>難到此都無辭了</hi>陽子將為禄仕乎<hi>又設兩段説</hi>古之人有云仕不<lb/>
為貧而有時乎為貧謂禄仕者也宜乎辭尊而居卑辭<lb/>
富而居貧若抱關擊柝者可也<hi>意收於此又就此轉主意</hi>蓋孔子嘗為<lb/>
委吏矣嘗為乘田矣<hi>舉小形大</hi>亦不敢曠其職<hi>都避不得</hi>必曰㑹<lb/>
<pb n="KR4h0058_WYG_033-3a"/>
計當而已矣必曰牛羊遂而已矣若陽子之秩禄不為<lb/>
卑且貧章章明矣而如此其可乎哉<hi>不可逃避</hi>或曰否非若<lb/>
此也<hi>又設難</hi>夫陽子惡訕上者惡為人臣招<hi>音翹</hi>其君之過<lb/>
而以為名者故雖諫且議使人不得而知焉<hi>解</hi>書曰爾<lb/>
有嘉謀嘉猷則入告爾后於内爾乃順之于外曰斯謀<lb/>
斯猷惟我后之徳夫陽子之用心亦若此者愈應之曰<lb/>
<hi>又難</hi>若陽子之用心如此兹所謂惑者矣入則諫其君出<lb/>
不使人知者大臣宰相者之事非陽子之所宜行也夫<lb/>
<pb n="KR4h0058_WYG_033-3b"/>
陽子本以布衣隠於蓬蒿之下<hi>段段重起説</hi>主上嘉其行誼<lb/>
擢在此位官以諫為名<hi>説陽子職在此而非宰相之職</hi>誠宜有以奉其<lb/>
職使四方後代知朝廷有直言骨鯁之臣天子有不僣<lb/>
賞從諫如流之美<hi>枝葉相生有經緯</hi>庶巖穴之士聞而慕之束<lb/>
帶結髪願遊於闕下而伸其辭説致吾君於堯舜熈鴻<lb/>
號於無窮也若書所謂則大臣宰相之事非陽子之所<lb/>
宜行也且陽子之心將使君人者惡聞其過乎是啓之<lb/>
也<hi>又生一意</hi>或曰陽子之不求聞而人聞之不求用而君用<lb/>
<pb n="KR4h0058_WYG_033-4a"/>
之不得已而起守其道而不變<hi>解</hi>何子過之深也愈曰<lb/>
<hi>又難</hi>自古聖人賢士皆非有心求於聞用也<hi>意新</hi>閔其時之<lb/>
不平人之不乂<hi>一段意起于此</hi>得其道不敢獨善其身而必兼<lb/>
濟天下也孜孜矻矻死而後已故禹過家門不入孔席<lb/>
不暇煖而墨突不得黔<hi>證一段之意</hi>彼二聖一賢者豈不知<lb/>
自安佚之為樂哉誠畏天命而悲人窮也夫天授人以<lb/>
賢聖才能豈使自有餘而已誠欲以補其不足者也耳<lb/>
目之於身也耳司聞而目司見聴其是非視其險易然<lb/>
<pb n="KR4h0058_WYG_033-4b"/>
後身得安焉聖賢者時人之耳目也時人者聖賢之身<lb/>
也<hi>最警䇿切當之尤者意有餘辭意俱到</hi>且陽子之不賢則將役於身以<lb/>
奉其上矣若果賢則固畏天命而閔人窮也惡得以自<lb/>
暇逸乎哉<hi>一段意結歸此一句</hi>或曰吾聞君子不欲加諸人而惡<lb/>
訐以為直者若吾子之論直則直矣無乃傷於徳而費<lb/>
於辭乎好盡言以招人過國武子之所以見殺於齊也吾<lb/>
子其亦聞乎<hi>左成十八年</hi>愈曰君子居其位則思死其官未<lb/>
得位則思修其辭以明其道<hi>引前説後</hi>我將以明道也非以<lb/>
<pb n="KR4h0058_WYG_033-5a"/>
為直而加人也且國武子不能得善人而好盡言於亂<lb/>
國是以見殺<hi>此意更好</hi>傳曰惟善人能受盡言謂其聞而能<lb/>
改之也子告我曰陽子可以為有道之士也今雖不能<lb/>
及已陽子將不得為善人乎<hi>放他一著○應結○從前難到此已極了末後須用</hi>
<hi>放他一著蓋陽子在當時畢竟是个賢者大抵文字須當抑揚若作漢唐君臣文字先須取他長處后説他短</hi>
<hi>處先須取他長處自子告我下是</hi>
　　諫官論<hi>王安石</hi>
以賢治不肖以貴治賤古之道也所謂貴者何也公卿<lb/>
<pb n="KR4h0058_WYG_033-5b"/>
大夫是也所謂賤者何也士庶人是也同是人也或為<lb/>
公卿或為士何也為其不能公卿也故使之為士為其<lb/>
賢於士也故使之為公卿此所謂以賢治不肖以貴治<lb/>
賤也今之諫官者天子之所謂士也其責則天子之三<lb/>
公也惟三公於安危治亂存亡之故無所不任其責至<lb/>
於一官之廢一事之不得無所不當言故其位在卿大<lb/>
夫之上所以貴之也其道徳必稱其位所謂以賢也至<lb/>
士則不然修一官而百官之廢不可以預也守一事而<lb/>
<pb n="KR4h0058_WYG_033-6a"/>
百事之失可以毋言也稱其徳副其材而命之以位也<lb/>
循其名傃其分以事其上而不敢過也此君臣之分也<lb/>
上下之道也今命之以士而責之以三公士之位而受<lb/>
三公之責非古之道也孔子曰必也正名乎正名也者<lb/>
所以正分也然且為之非所謂正名也身不能正名而<lb/>
可以正天下之名者未之有也蚳鼃為士師孟子曰似<lb/>
也為其可以言也蚳鼃諫於王而不用致為臣而去孟<lb/>
子曰有言責者不得其言則去有官守者不得其守則<lb/>
<pb n="KR4h0058_WYG_033-6b"/>
去然則有官守者莫不有言責有言責者莫不有官守<lb/>
士師之諫於王是也其諫也蓋以其官而已矣是古之<lb/>
道也古者官師相規工執藝事以諫其或不能諫謂之<lb/>
不恭則有常刑蓋自公卿至於百工各以其職諫則君<lb/>
孰與為不善自公卿至於百工皆失其職以阿上之所<lb/>
好則諫官者乃天子之所謂士耳吾未見其能為也俟<lb/>
之以輕而要之以重非所以使臣之道也其俟已也輕<lb/>
而取重任焉非所以事君之道也不得已若唐之太宗<lb/>
<pb n="KR4h0058_WYG_033-7a"/>
庶乎其或可也雖然有道而知命者果以為可乎未之<lb/>
能處也唐太宗之時所謂諫官者與丞弼俱進於前故<lb/>
一言之謬一事之失可救之於將然不使其命已布於<lb/>
天下然後從而争之也<hi>正觀政要求諫篇王珪曰云云太宗稱善自是宰相入内平章</hi>
<hi>國計必使諫官隨入預聞政事</hi>君不失其所以為君臣不失其所為臣<lb/>
其亦庶乎其近古也今也上之所欲為丞弼所以言於<lb/>
上皆不得而知也及其命之已出然後從而争之上聴<lb/>
之而改則是士制命而君聴也不聴而遂則是臣不得<lb/>
<pb n="KR4h0058_WYG_033-7b"/>
其言而君恥過也臣不得其言士制命而君聴二者上<lb/>
下所以相悖而否亂之勢也然且為之其亦不知其道<lb/>
矣及其諄諄而不用然後知道之不行其亦辨之晚矣<lb/>
或曰周官之師氏保氏司徒之屬而大夫之秩也曰嘗<lb/>
聞周公為師而召公為保矣周官則未之學也<lb/>
　　朋黨論<hi>歐公</hi>
　　　東萊批<hi>議論出人意表大凡作文妙處須出意外</hi>
臣聞朋黨之説自古有之<hi>平説</hi>惟幸人君辨其君子小人<lb/>
<pb n="KR4h0058_WYG_033-8a"/>
而已大凡君子與君子以同道為朋小人與小人以同<lb/>
利為朋此自然之理也<hi>解上意</hi>然臣謂小人無朋<hi>驚人句</hi>惟<lb/>
君子則有之<hi>應後句</hi>其故何哉小人所好者禄利也所貪<lb/>
者財貨也當其同利之時暫相黨引以為朋者偽也及<lb/>
其見利而争先或利盡而交疎則反相賊害雖其兄弟<lb/>
親戚不能相保故臣謂小人無朋其暫為朋者偽也<hi>應前</hi>
<hi>句</hi>君子則不然所守者道義所行者忠信所惜者名節<lb/>
以之修身則同道而相益以之事國則同心而共濟終<lb/>
<pb n="KR4h0058_WYG_033-8b"/>
始如一此君子之朋也故為人君者但當退小人之偽<lb/>
朋用君子之真朋則天下治矣<hi>一篇大意警䇿有力處</hi>堯之時小<lb/>
人共工驩兠等四人為一朋<hi>下得好説少</hi>君子八元八凱十<lb/>
六人為一朋<hi>下得好</hi>舜佐堯退四凶小人之朋而進元凱<lb/>
君子之朋<hi>應前</hi>堯之天下大治及舜自為天子<hi>過接處</hi>而臯<lb/>
䕫稷契等二十二人並列於朝更相稱美更相推讓凡<lb/>
二十二人為一朋<hi>説多</hi>而舜皆用之天下亦大治書曰<lb/>
紂有臣億萬惟億萬心周有臣三千惟一心紂之時億<lb/>
<pb n="KR4h0058_WYG_033-9a"/>
萬人各異心可謂不為朋矣然紂以此亡國周武王之<lb/>
臣三千人為一大朋而周用以興<hi>警䇿有力</hi>後漢獻帝時盡<lb/>
取天下名士囚禁之目為黨人及黄巾賊起漢室大亂<lb/>
後方悔悟盡解黨人而釋之然已無救矣唐之晚年漸<lb/>
起朋黨之論及昭宗時盡殺朝之名士或投之黄河曰<lb/>
此輩清流可投濁流而唐遂亡矣夫前世之主能使人<lb/>
人異心不為朋莫如紂能禁絶善人為朋莫如漢獻帝<lb/>
能誅戮清流之朋莫如唐昭宗之世然皆亂亡其國更<lb/>
<pb n="KR4h0058_WYG_033-9b"/>
相稱美推讓而不自疑莫如舜之二十二人舜亦不疑<lb/>
而皆用之<hi>此㸃化處皆提起説如人反説話</hi>然而後世不誚舜為二十<lb/>
二人朋黨所欺而稱舜為聰明之聖者以能辨君子與<lb/>
小人也<hi>下得好○上幾句説有力若無一句承得有力亦<graphic n="KR1131" url="https://raw.githubusercontent.com/kanripo/KR-Gaiji/master/images/KR1131.png" mimeType="image/png"/>然譬之千鈞一眇未承之則腰折了下一</hi>
<hi>句須有力</hi>周武之世舉其國之臣三千人共為一朋自古為<lb/>
朋之多且大莫如周<hi>有力</hi>然周用此以興者善人雖多而<lb/>
不厭也夫興亡治亂之迹為人君者可以鑒矣<hi>尤有力</hi>
　　五代史朋黨論<hi>歐陽公</hi>
<pb n="KR4h0058_WYG_033-10a"/>
　　　東萊批<hi>文忠公歐陽脩五代史最得春秋之法蓋文忠公學春秋於胡瑗孫復故褒貶</hi>
　　　<hi>謹嚴雖司馬子長無以復加柰何五十二年之間皆戎狄亂華君臣之際無赫赫可紀之功業</hi>
　　　<hi>故張子韶云歐公五代史其間議論多感歎又多設疑蓋感歎則動情設疑則意廣此作文之</hi>
　　　<hi>法</hi>
嗚呼始為朋黨之論者誰歟甚乎作俑者也真可謂不<lb/>
仁之人哉予嘗至繁城讀魏受禪碑見漢之羣臣稱魏<lb/>
功徳而大書深刻自列其姓名以夸耀於世又讀梁實<lb/>
錄見文蔚等所為如此未嘗不為之流涕也夫以國與<lb/>
<pb n="KR4h0058_WYG_033-10b"/>
人而自夸耀及遂相之此非小人孰能為也漢唐之末<lb/>
舉其朝皆小人也而其君子者何在哉當漢之亡也先<lb/>
以朋黨禁錮天下賢人君子而立其朝者皆小人也然<lb/>
後漢從而亡及唐之亡也又先以朋黨盡殺朝廷之士<lb/>
而其餘存者皆庸懦不肖傾險之人也然後唐從而亡<lb/>
夫欲空人之國而去其君子者必進朋黨之説欲孤人<lb/>
主之勢而蔽其耳目者必進朋黨之説欲奪國而與人<lb/>
者必進朋黨之説夫為君子者故常寡過小人欲加之<lb/>
<pb n="KR4h0058_WYG_033-11a"/>
罪則有可誣者有不可誣者不能遍及也至欲舉天下<lb/>
之善求其類而盡去之惟指為朋黨耳故其親戚故舊<lb/>
謂之朋黨可也交㳺執友謂之朋黨可也宦學相同謂<lb/>
之朋黨可也門生故吏謂之朋黨可也是數者皆其類<lb/>
也皆善人也故曰欲空人之國而去其君子者惟以朋<lb/>
黨罪之則無免者矣夫善善之相樂以其類同此自然<lb/>
之理也故聞善者必相稱譽稱譽則謂之朋黨見善者<lb/>
必相薦引薦引則謂之朋黨使人聞善不敢稱則人主<lb/>
<pb n="KR4h0058_WYG_033-11b"/>
之耳不聞有善於下矣見善不敢薦則人主之目不得<lb/>
見善人矣善人日逺小人日進則為人主者倀倀然誰<lb/>
與之圖治安之計哉故曰欲孤人主之勢而蔽其耳目<lb/>
者必用朋黨之説也一君子存羣小人雖衆必有所忌<lb/>
而有所不敢為惟空國而無君子然後小人得肆志而<lb/>
無所不為則漢魏唐梁之際是也故曰可奪國而子人<lb/>
者由其國無君子空國而無君子由以朋黨而去之也<lb/>
嗚呼朋黨之説人主可不察哉傳曰一言可以喪邦者<lb/>
<pb n="KR4h0058_WYG_033-12a"/>
其是之謂歟可不鑒哉可不戒哉<lb/>
　　續朋黨論<hi>蘇東坡</hi>
歐陽子曰小人欲空人之國者必進朋黨之説嗚呼國<lb/>
之將亡此其兆歟禍莫大於權之移人而君莫危於國<lb/>
之有黨有黨則必争争則小人者必勝而權之所歸也<lb/>
君安得不危哉何以言之君子以道事君人主必敬之<lb/>
而疎小人惟予言而莫予違人主必狎之而親疎者易<lb/>
間而親者難睽也而君子者不得志則奉身而退樂道<lb/>
<pb n="KR4h0058_WYG_033-12b"/>
不仕小人者不得志則徼倖復用惟怨之報此其所以<lb/>
必勝也蓋嘗論之君子如嘉禾也封殖之甚難而去之<lb/>
甚易小人如惡草也不種而生去之復蕃世未有小人<lb/>
不除而治者也然去之為最難斥其一則援之者衆盡<lb/>
其類則衆之致怨也深小者復用而肆威大者得志而<lb/>
竊國善人為之掃地世主為之屏息譬斷蛇不殊刺虎<lb/>
不斃則傷人其愈多矣齊田氏魯季孫是已齊魯之執<lb/>
事莫匪田季之黨也歴數君不忘其誅而卒之簡公弑<lb/>
<pb n="KR4h0058_WYG_033-13a"/>
昭哀失國<hi>見左傳及史記世家</hi>小人之黨其不可除也如此而漢<lb/>
黨錮之獄<hi>後漢黨錮傳</hi>唐白馬之禍<hi>五代史唐六臣傳序云云又李振傳云云</hi>忠<lb/>
臣義士斥死無餘君子之黨其易盡也如此使世主知<lb/>
易盡者之可戒而不可除者之可懼則有瘳矣且夫君<lb/>
子者世無若是之多也小人者亦無若是之衆也凡才<lb/>
智之士鋭於功名而嗜於進取者隨所用耳孔子曰仁<lb/>
者安仁智者利仁未必皆君子也冉有從夫子則為門<lb/>
人之選從季氏則為聚斂之臣唐栁宗元劉禹錫使不<lb/>
<pb n="KR4h0058_WYG_033-13b"/>
䧟叔文之黨<hi>栁宗元傳劉禹錫傳</hi>其髙才絶學亦足以為唐名臣<lb/>
矣昔欒懷子得罪於晉其黨皆出奔樂王鮒謂范宣子<lb/>
曰盍反州綽邢蒯勇士也宣子曰彼欒氏之勇也余何<lb/>
獲焉王鮒曰子為彼欒氏乃亦子之勇也<hi>左襄二十一年</hi>嗚呼<lb/>
宣子蚤從王鮒之言豈獨獲二子之勇且安有曲沃之<lb/>
變哉<hi>左襄二十三年</hi>愚以謂治道去泰甚耳苟黜其首惡而貰<lb/>
其餘使才者不失富貴不才者無以致憾將為吾用之<lb/>
不暇又何怨之報乎人之所以為盜者衣食不足耳農<lb/>
<pb n="KR4h0058_WYG_033-14a"/>
夫市人焉保其不為盜而衣食既足盜豈有不能返農<lb/>
夫市人也哉故善除盜者開其衣食之門使復其業善<lb/>
除小人者誘以富貴之道使隳其黨以力取威勝者蓋<lb/>
未嘗不反為所噬昔曹參之治齊曰謹無擾獄市獄市<lb/>
姦人之所容也<hi>本傳</hi>知此亦庶幾於善治矣姦固不可長<lb/>
而亦不可不容也若姦無所容君子豈乆安之道哉牛<lb/>
李之黨徧天下而李徳裕以一夫之力欲窮其類而致<lb/>
之必死此其所以不旋踵罹仇人之禍也<hi>本傳</hi>姦臣復熾<lb/>
<pb n="KR4h0058_WYG_033-14b"/>
忠義益衰以力取威勝者果不可邪愚是以續歐陽子<lb/>
之説而為君子小人之戒<lb/>
　<lb/>
　<lb/>
　<lb/>
　<lb/>
　<lb/>
　古文集成巻三十三<lb/>
</p>
<p>
</p>
  </div>
</body>
</text>
</TEI>