<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>古文集成巻六十一</head>
    <p>
<pb n="KR4h0058_WYG_061-1a"/>
欽定四庫全書<lb/>
　古文集成巻六十一　　　宋　王霆震　編<lb/>
　　前辛集七<lb/>
　　　狀<lb/>
　　論進𤓰果人擬官狀<hi>陸贄</hi>
　　　本傳<hi>道有獻𤓰果者帝嘉其意欲授以試官贄曰爵位天下公器不可輕也帝曰試官虚</hi>
　　　<hi>名且已與宰相議矣卿其無嫌贄奏云云</hi>
信賞必罰覇王之資也輕爵䙝刑衰亂之漸也非功而<lb/>
<pb n="KR4h0058_WYG_061-1b"/>
獲爵則輕非罪而肆刑則䙝天寳之季嬖倖傾國爵以<lb/>
情授賞以寵加紀綱始壊矣外寇乗之遂亂中夏財賦<lb/>
不足以供賜而職官之賞興焉職員不足以容功而散<lb/>
試之號行焉當今所病者在爵輕也設法貴之猶恐不<lb/>
重若又自棄將何勸焉陛下謂試官為虚名豈思之未<lb/>
熟耶夫立國惟義與權誘人惟名與利名近虚於教為<lb/>
重利近實於徳為輕凡所以裁是非立法制則存乎其<lb/>
義參虚實揣輕重則存乎其權專實利而不濟之以虚<lb/>
<pb n="KR4h0058_WYG_061-2a"/>
則物有匱耗而不給矣專虚名而不副之以實則情有<lb/>
誕謾而不趨矣故錫貨財列廩秩以彰實也差品列異<lb/>
服章以飾虛也居上者達其變相須以為表裏則為國<lb/>
之權得矣按甲令有職事官有散官有勲官有爵號其<lb/>
職事受奉者唯職事一官以序才能以位勲徳所謂施<lb/>
實利而寓虛名者也勲散爵號止於服色資廕以馭崇<lb/>
貴以甄功勞所謂假虚名而佐實利者也今員外試官<lb/>
與勲散爵號同然而突銛鋒排禍難者以是酬之其為<lb/>
<pb n="KR4h0058_WYG_061-2b"/>
用也可謂重矣今獻𤓰一器果一盛則受之彼忘軀命<lb/>
者有以相謂矣曰吾之軀命乃同於𤓰果𤓰果草木也<lb/>
若草木然人何勸哉夫田父野人必欲得其懽心厚賜<lb/>
之可也<lb/>
　　議學校貢舉狀<hi>東坡</hi>
　　　郎學士注<hi>公墓誌云王介甫欲變更科舉神宗疑焉使兩制三舘議之公議上神宗</hi>
　　　<hi>悟曰吾固疑此得蘇軾議意釋然矣遂即日召見</hi>
　　　又云<hi>此篇論知人之法在於責實</hi>
<pb n="KR4h0058_WYG_061-3a"/>
熙寧四年正月某日殿中丞直史舘判官告院蘇軾狀<lb/>
奏准勑講求學校貢舉利害令臣等各具議狀聞奏者<lb/>
臣伏以得人之道在於知人知人之法在於責實使君<lb/>
相有知人之才朝廷有責實之政則胥吏皁𨽻未甞無<lb/>
人而况於學校貢舉乎雖因今之法臣以為有餘使君<lb/>
相無知人之才朝廷無責實之政則公卿侍從常患無<lb/>
人况學校貢舉乎雖復古之制臣以為不足矣夫時有<lb/>
可否物有廢興方其所安雖暴君不能廢及其既厭雖<lb/>
<pb n="KR4h0058_WYG_061-3b"/>
聖人不能復故風俗之變法制隨之譬如江河之徙移<lb/>
順其所欲行而治之則易為功彊其所不欲行而復之<lb/>
則難為力使三代聖人復生於今其選舉賢才亦必有<lb/>
道矣何必由學且天下固甞立學矣慶厯之間以為太<lb/>
平可待<hi>慶歴四年三月詔立學於諸州府軍監除舊有學者餘並立學</hi>至於今日惟有<lb/>
空名僅存今陛下必欲求徳行道藝之士責九年大成<lb/>
之業則將變今之禮易今之俗又當發民力以治宫室<lb/>
斂民財以養游士百里之内置官立師獄訟聴於是軍<lb/>
<pb n="KR4h0058_WYG_061-4a"/>
旅謀於是又當以時簡不率教者屏之逺方終身不齒<lb/>
則無乃徒為紛亂以患苦天下耶若乃無大變改而望<lb/>
有益於時則與慶厯之際何異故臣以為今日之學校<lb/>
特可因循舊制使先王之舊物不廢於吾世足矣至於<lb/>
貢舉之法行之百年治亂盛衰初不由此陛下視祖宗<lb/>
之世貢舉之法與今為孰精言語文章與今為孰優所<lb/>
得文武長才與今為孰多天下之事與今為孰辦較此<lb/>
數者而短長之議决矣今議者所欲變改不過數端或<lb/>
<pb n="KR4h0058_WYG_061-4b"/>
曰鄉舉徳行而略文章或曰專取䇿論而罷詩賦或欲<lb/>
舉唐室故事兼採譽望而去彌封或欲罷經生樸學不<lb/>
用貼墨而考大義此數者皆知其一而不知其二者也<lb/>
臣請歴言之夫欲興徳行在於君人者修身以格物審<lb/>
好惡以表俗孟子所謂君仁莫不仁君義莫不義君之<lb/>
所向天下趣焉若欲設科立名以取之則是教天下相<lb/>
率而為偽也上以孝取人則勇者割股怯者廬墓上以<lb/>
廉取人則敝車羸馬惡衣菲食凡可以中上意無所不<lb/>
<pb n="KR4h0058_WYG_061-5a"/>
至矣徳行之弊一至於此自文章而言之則䇿論為有<lb/>
用詩賦為無益自政事言之則詩賦䇿論均為無用矣<lb/>
雖知其無用然自祖宗以來莫之廢者以為設法取士<lb/>
不過如此也豈獨吾祖宗自古堯舜亦然書曰敷奏以<lb/>
言明試以功自堯舜以來進人何甞不以言試人何甞<lb/>
不以功乎議者必欲以䇿論定賢愚决能否臣請有以<lb/>
質之近世士大夫文章華靡者莫如楊億使楊億尚在<lb/>
則忠清鯁亮之士也豈得以華靡少之通經學古者莫<lb/>
<pb n="KR4h0058_WYG_061-5b"/>
如孫復石介使孫復石介尚在則迂闊矯誕之士也又<lb/>
可施之於政事之間乎自唐至今以詩賦為名臣者不<lb/>
可勝數<hi>唐如韓栁元白本朝如二宋歐范輩</hi>何負於天下而必欲廢之近<lb/>
嵗士人纂類經史綴緝時務謂之䇿括待問條目搜括<lb/>
略盡臨時剽竊竄易首尾以眩有司有司莫能辨也且<lb/>
其為文也無規矩凖繩故學之易成無聲病對偶故考<lb/>
之難精以易學之文付難考之吏其弊有甚於詩賦者<lb/>
矣唐之通榜故是弊法雖有以名取人厭伏衆論之美<lb/>
<pb n="KR4h0058_WYG_061-6a"/>
亦有貨賂公行權要請托之害一使恩去王室權歸私<lb/>
門降及中葉結為朋黨之論<hi>唐制主司以通榜取人兼採譽望或自投所業或各</hi>
<hi>舉所知往往多挾私意以去取</hi>通榜取人又豈足尚哉設科舉人多出<lb/>
三路<hi>謂進士明經學究也</hi>能文者既已變而為進士矣曉義者人<lb/>
皆去以為明經矣其餘皆樸魯不能化也至於人才則<lb/>
有定分施之有政能否自彰今進士日夜治經傳附之<lb/>
以子史貫穿馳騖可謂愽矣至於臨政曷甞用其一二<lb/>
顧視舊學已為虚器而欲使此等分别注䟽粗識大義<lb/>
<pb n="KR4h0058_WYG_061-6b"/>
而望其才能増長亦已踈矣臣故曰此數者皆知其一<lb/>
而不知其二也特願陛下留意其逺者大者必欲登俊<lb/>
良黜庸囘總攬衆才經略世務則在陛下與二三大臣<lb/>
下至諸路職司與良二千石耳區區之法何預焉然臣<lb/>
竊有私憂過計者敢不以告昔王衍好老莊天下皆師<lb/>
之風俗陵夷以至南渡王縉好佛捨人事而修異教大<lb/>
歴之政至今為笑<hi>王縉奉佛晚節尢謹代宗每從容問所以然縉盛陳福業報應帝嚮之大</hi>
<hi>歴政刑日以湮陵</hi>故孔子罕言命則為知者少也子貢曰夫子<lb/>
<pb n="KR4h0058_WYG_061-7a"/>
之文章可得而聞也夫子之言性與天道不可得而聞<lb/>
也夫性命之説自子貢不得聞而今之學者恥不言性<lb/>
命此可信也哉今士大夫至以佛老為聖人鬻書於市<lb/>
者非莊老之書弗售也讀其文浩然無當而不可窮觀<lb/>
其貎超然無着而不可挹此豈真能然哉蓋中人之性<lb/>
安於放而樂於誕耳使天下之士能如莊周齊死生一<lb/>
毁譽輕富貴安貧賤則人主之名器爵祿所以礪世磨<lb/>
鈍者廢矣陛下亦安用之而况其實不然而竊取其言<lb/>
<pb n="KR4h0058_WYG_061-7b"/>
以欺世者哉臣願陛下明勑有司試之以法言取之以<lb/>
實學愽通經術者雖樸不廢稍渉浮誕者雖工必黜則<lb/>
風俗稍厚學術近正庶幾得忠實之士不至蹈衰季之<lb/>
風則天下幸甚<lb/>
　　論時政狀<hi>東坡</hi>
　　　郎學士注<hi>時新法既行中外皆言不便神宗亦疑之頗有感悟意介甫之黨執之亦</hi>
　　　<hi>堅故公既上萬言書後復進此</hi>
熙寧四年三月某日殿中丞直史舘判官告院權開封<lb/>
<pb n="KR4h0058_WYG_061-8a"/>
府推官臣蘇軾謹昧死上書皇帝陛下臣聞之益戒於<lb/>
禹曰任賢勿貳去邪勿疑仲虺言湯之徳曰用人惟已<lb/>
改過不吝秦穆喪師於崤悔痛自誓孔子錄之自古聰<lb/>
明豪傑之主以漢高帝唐太宗皆以受責如流改過不<lb/>
憚號為秦漢以來百王之冠孔子曰君子之過如日月<lb/>
之食焉過也人皆見之更也人皆仰之聖賢舉動明白<lb/>
正直不當如是耶所用之人有邪有正所作之事有是<lb/>
有非邪正兩言而足正則用之邪則去之是則行之非<lb/>
<pb n="KR4h0058_WYG_061-8b"/>
則破之此理甚明如饑之必食渴之必飲豈有别生義<lb/>
理曲加粉飾而能欺天下者哉書曰與治同道罔不興<lb/>
與亂同事罔不亡陛下自去嵗以來所行新政皆不與<lb/>
治同道立條例司<hi>熙寜二年王安石參政立新法置三司條例司</hi>遣青苗使<hi>熙寧</hi>
<hi>二年行青苗法</hi>斂助役錢<hi>熙寧二年司農寺以免役法頒行天下令五等戸皆輸錢入官以募役</hi>
行均輸法<hi>熙寧二年三司條例司言發運使實總六路之賦入宜假以錢貨繼其用之不給凡糴買</hi>
<hi>税斂上供之物皆徙貴就賤用近易逺</hi>四海騷然行路怨咨自宰相已下<lb/>
皆知其非而不敢爭臣愚憃不識忌諱乃者上疏論之<lb/>
<pb n="KR4h0058_WYG_061-9a"/>
詳矣而學術淺陋不足以感動聖明近者故相舊臣藩<lb/>
鎮侍從雜然爭言其不便<hi>韓魏公富鄭公司馬公范蜀公皆論列</hi>以至於<lb/>
臺諫二三人者本其所與締交唱和表裏之人也然猶<lb/>
不免一言其非者豈非物議沸騰事勢迫切而不可止<lb/>
與<hi>温公目録云介甫與吕晦叔素親患臺諫多横議故用晦叔為中丞既而天下皆患條例司為民害晦叔</hi>
<hi>乃建言條例司不便介甫以晦叔叛已後竟出晦叔知潁州</hi>自非見利忘義居之不<lb/>
疑者孰肯始終膠固不自湔洗如呉師孟乞免提舉胡<lb/>
宗愈不願檢詳如逃垢穢惟恐不脱之人情畏惡一至<lb/>
<pb n="KR4h0058_WYG_061-9b"/>
於此近者中外讙言已有悔悟意道路相慶如䝉大賚<lb/>
實望陛下旬日之間渙發徳音洗蕩乖僻追還使者而<lb/>
罷條例司今者側聴所為蓋不過使監司體量抑配而<lb/>
已<hi>熙寧三年正月詔令諸路給散青苗錢今慮官吏不問民間願與不願輙行追呼或即均配今仰提㸃刑</hi>
<hi>獄臣僚體量覺察</hi>比之未悟所較幾何此孟子所謂知兄臂之<lb/>
不可紾而勸以姑徐知隣雞之不可攘而月取其一帝<lb/>
王改過豈如是哉臣又聞陛下以為此法且可試之三<lb/>
路<hi>熙寧二年九月制置三司條例司言乞於京東淮南河北三路先行青苗法</hi>臣以為此法<lb/>
<pb n="KR4h0058_WYG_061-10a"/>
譬如醫者之用毒藥以人之死生試其未效之方三路<lb/>
之民豈非陛下赤子而可試以毒藥乎今是政小用則<lb/>
小敗大用則大敗若力行而不已則亂亡隨之臣非敢<lb/>
過為危論以聳動陛下也自古存亡之所寄者四人而<lb/>
已一曰民二曰軍三曰吏四曰士四人者一失其心則<lb/>
足以生變今陛下一舉而兼犯之青苖助役之法行則<lb/>
農不安均輸之令出則商賈不行而民始憂矣倂省諸<lb/>
軍迫逐老病至使戍兵之妻與士卒雜處其間貶殺軍<lb/>
<pb n="KR4h0058_WYG_061-10b"/>
分有同降配遷徙淮甸僅若流放年近五十人人懐憂<lb/>
而軍始怨矣内則不取謀於元臣侍從而專用新進小<lb/>
生<hi>東軒筆錄云王荆公秉政宿徳舊人議論不恊荆公遂選用新進待以不次故兩禁臺閣内外要權莫非</hi>
<hi>新進之士</hi>外則不責成守令監司而專用青苗使者多置閑<lb/>
局以擯老成而吏始解體矣陛下臨軒選士天下謂之<lb/>
龍飛榜而進士一人首削舊恩示不復用<hi>熙寧二年上與輔臣論科</hi>
<hi>埸之弊以進士第一例與舘閣為非至十二月詔今後科埸制科第三等進士第一人及第一任囬吏不與壁</hi>
<hi>通判差遣</hi>所削者一人而已士莫不悵恨以陛下有厭薄其<lb/>
<pb n="KR4h0058_WYG_061-11a"/>
徒之意也今用事者又欲漸銷進士純取明經雖未有<lb/>
成法而小人招權自以為功更相扇揺以謂必行而士<lb/>
始失望矣今進士半天下自二十以上便不能誦憶注<lb/>
義為明經之學若法令一更則士各懐廢棄之憂而人<lb/>
才短長終不在此昔秦禁挾書而諸生皆抱其業以歸<lb/>
勝廣相與出力而亡秦者豈有他哉亦以失業而無所<lb/>
歸也故臣願陛下勿復言此民憂軍怨吏解體而士失<lb/>
望禍亂之源有大於此者乎今未見也一旦有急則致<lb/>
<pb n="KR4h0058_WYG_061-11b"/>
命之士必寡矣方是時不知希合苟容之徒能為陛下<lb/>
収板蕩而止土崩乎去嵗諸軍之始併也左右之人皆<lb/>
以士心樂併告陛下近者放停軍人李興告虎翼吏率<lb/>
錢行賂以求不併則士卒不樂可知矣<hi>虎翼軍名</hi>夫諂諛之<lb/>
人苟務合意不憚欺罔者類皆如此故凡言百姓樂請<lb/>
青苗錢樂出助役錢者皆不可信陛下以為青苗抑配<lb/>
果可禁乎不惟不可禁乃不當禁也何以言之若此錢<lb/>
放而不収則州縣官吏不免責罰若此錢果不抑配則<lb/>
<pb n="KR4h0058_WYG_061-12a"/>
願請之戸後必難収前有抑配之禁後有失䧟之罰為<lb/>
陛下官吏不亦難乎故臣以為既行青苗錢則不當禁<lb/>
抑配其勢然也人皆謂陛下聖明神武必能徙義修慝<lb/>
以致太平而近日之事乃有文過遂非之風此臣之所<lb/>
以憤懣太息而不能已也昔賈充用事天下憂恐而庾<lb/>
純任愷俱力排之及充出鎮秦凉忠臣義士莫不相慶<lb/>
屈指數日以望維新之化而馮紞之徒更相告曰賈公<lb/>
逺放吾等失勢矣於是相為獻謀而充復留則晉氏之<lb/>
<pb n="KR4h0058_WYG_061-12b"/>
亂成於此矣自古惟小人為難去何則去一人而其黨<lb/>
莫不破壊是以為之計謀游説者衆也今天下賢者亦<lb/>
將以此觀陛下以為進退之决或再失望則知幾之士<lb/>
相率而逝耳豈特皆如臣等輩偷安懐祿而不忍去哉<lb/>
猖狂不遜忤陛下多矣不敢復望寛赦俯伏引領以待<lb/>
誅殛<lb/>
　<lb/>
　古文集成巻六十一<lb/>
</p>
<p>
</p>
  </div>
</body>
</text>
</TEI>