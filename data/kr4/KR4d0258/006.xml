<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>定齋集巻六</head>
    <p>
<pb n="KR4d0258_WYG_006-1a"/>
欽定四庫全書<lb/>
　定齋集巻六　　　　　　　宋　蔡戡　撰<lb/>
　　奏議<lb/>
　　　論謹始八事疏<lb/>
臣聞自古人君臨御之初必謹其始為人臣者亦必以<lb/>
謹始之説告於其君蓋國家安危之幾天下治亂之原<lb/>
生民休戚之本君子小人消長之際實係於此可不謹<lb/>
諸春秋書元年春王正月公羊曰元年者何君之始也<lb/>
<pb n="KR4d0258_WYG_006-1b"/>
糓梁曰雖無事必書正月謹始也故伊尹告其君曰今<lb/>
王嗣厥徳罔不在初召公告其君曰王乃初服若生子<lb/>
罔不在厥初生古之君臣相與警戒莫不以謹始為先<lb/>
蓋人君體元居正南面以聽天下龍飛之初萬物之所<lb/>
爭睹四海之所具瞻一命令之發一政事之施必有以<lb/>
竦動天下悦服人心則天下之人翕然向風從化不令<lb/>
而行無為而治始之不謹其後雖有仁心善政良法美<lb/>
意人不信也仰惟陛下嗣膺大寶躬臨初政海隅蒼生<lb/>
<pb n="KR4d0258_WYG_006-2a"/>
傾耳屬目以觀徳化而徯太平是以陛下宵衣旰食不<lb/>
遑康寜於謹始之道尤加聖慮伏覩求言之詔既詢訪<lb/>
於舊弼又咨諏於近臣既俾中外之臣咸得條奏又俾<lb/>
在廷之臣每日輪對此正初政之當急天下之臣莫不<lb/>
披肝膽布腹心輸忠竭誠以副陛下懇惻之意况臣世<lb/>
受國恩身為宰士若隱情惜已不為陛下極言臣則有<lb/>
罪臣謹採掇自古人君謹始之道人臣謹始之説槩舉<lb/>
八事為陛下獻一曰正心術二曰辨邪正三曰廣聖學<lb/>
<pb n="KR4d0258_WYG_006-2b"/>
四曰來直言五曰戒遊逸六曰崇節儉七曰恤刑罰八<lb/>
曰重名器皆隨事解釋援古為證不敢飾為浮詞以瀆<lb/>
聖聽伏望陛下清閒之燕垂精留神特賜省覧或於初<lb/>
政可禆萬一謹列如右<lb/>
　　　　正心術<lb/>
臣聞堯之傳舜舜之傳禹見於書也天之厯數在汝躬<lb/>
汝終陟元后人心惟危道心惟微惟精惟一允執厥中<lb/>
見於論語也堯曰咨爾舜天之厯數在爾躬允執其中<lb/>
<pb n="KR4d0258_WYG_006-3a"/>
舜亦以命禹夫三聖相傳心術之妙不過曰中而已漢<lb/>
武即位之初親䇿多士董仲舒告以正心以正朝廷正<lb/>
朝廷以正百官正百官以正萬民蓋上天之災祥下民<lb/>
之休戚人才之邪正天下之治亂係於人君之心一念<lb/>
慮之發雖若甚微幽顯之間其應如響惟人君者當宅<lb/>
心於正道之中非正勿視非正勿聽非正勿言非正勿<lb/>
動一心既正則邪佞䜛諂不得而入聲色貨利不得而<lb/>
摇以視則明以聽則聰言可為則動可為法舉而措之<lb/>
<pb n="KR4d0258_WYG_006-3b"/>
則朝廷萬事無不歸於正四方逺邇無不一於正天下<lb/>
不足為矣<lb/>
　　　　辨邪正<lb/>
臣聞舜初即位首舉十六相去四㐫而天下咸服傳以<lb/>
為有大功至禹臯都俞之際亦以知人為先臯陶又陳<lb/>
九徳謂人君能知九徳之人考察其真偽而信任之上<lb/>
可以撫五辰下可以凝庶績蓋知人人君之盛徳人君<lb/>
無職事惟辨君子小人而進退之耳君子小人之難辨<lb/>
<pb n="KR4d0258_WYG_006-4a"/>
也久矣䜛諂面諛似忠乗機投合似智脅肩諂笑似恭<lb/>
小廉曲謹似賢排斥小人者似乎䜛汲引善類者似乎<lb/>
黨面折廷爭者似乎訐難進易退者似乎矯人君智不<lb/>
足以燭之則君子小人並用而雜處交爭而互勝終必<lb/>
至於小人進而君子退此治亂之所由分也惟人君者<lb/>
要當精鑒詳察審其賢者聽任而勿貳知其不肖者廢<lb/>
斥之而勿疑内君子而外小人使之各安其分則人君<lb/>
之能事畢矣天下豈有不治乎<lb/>
<pb n="KR4d0258_WYG_006-4b"/>
　　　　廣聖學<lb/>
臣聞商髙宗嗣位之初傅説告之曰王人求多聞時惟<lb/>
建事學於古訓乃有獲又曰惟學遜志務時敏厥修乃<lb/>
來又曰惟斆學半念終始典於學厥徳修罔覺詩人進<lb/>
戒嗣王曰日就月將學有緝熈於光明佛時仔肩示我<lb/>
顯徳行詩書所載臣之告其君必以學為先蓋人君不<lb/>
可不學者學治天下王者之事堯舜禹湯汲汲仲尼<lb/>
皇皇此所以聖益聖明益明也昔唐太宗貞觀之初引<lb/>
<pb n="KR4d0258_WYG_006-5a"/>
十八學士於禁中論古今成敗諷誦詩書講求典禮咨<lb/>
詢忘倦以至夜分嘗謂虞世南曰使我稽古臨事不惑<lb/>
者公等力也臣願陛下於廷臣中遴選忠信端良博雅<lb/>
多聞之士使備勸講無限員數無拘資格更畨逓直退<lb/>
朝之暇引之便坐講求經術咨詢治道因訪民間疾苦<lb/>
吏治得失假以温顔接以誠意俾盡其情如是則聖學<lb/>
日益聖政日新雖深居九重而周知四海豈小補哉<lb/>
　　　　來直言<lb/>
<pb n="KR4d0258_WYG_006-5b"/>
臣聞舜受禪之初咨於四岳闢四門明四目逹四聰傅<lb/>
説復於王曰惟木從繩則正后從諫則聖故元稹上書<lb/>
於憲宗初元謂自古人君即位之初必有敢諫之士君<lb/>
受而賞之則競為忠讜苟拒而罪之則巻懐括囊又引<lb/>
太宗賞孫伏伽事以告之蓋古者史為書瞽誦詩三百<lb/>
工獻藝庶人謗於道商旅議於市人得以盡其言况以<lb/>
諫為官有言責者乎陛下自即位以來求言之詔屢下<lb/>
納諫之誠未孚未聞賞一敢言之士而已輕去言事之<lb/>
<pb n="KR4d0258_WYG_006-6a"/>
臣此天下識者所以竊窺初政而重為之惜也臣願陛<lb/>
下廣開言路增置諫官言之是則賞之言之非則置之<lb/>
狂妄者優容之詆訐者寛宥之懐奸罔上朋邪害正者<lb/>
黜之如是則天下之士莫不樂告陛下庶幾直言日聞<lb/>
下情畢通而無壅蔽之患矣<lb/>
　　　　戒遊逸<lb/>
臣聞成王即政周公恐其逸豫作書戒之先曰君子所<lb/>
其無逸先知稼穡之艱難乃逸又曰商中宗髙宗之不<lb/>
<pb n="KR4d0258_WYG_006-6b"/>
敢荒寜祖甲之不敢侮鰥寡文王之自朝至於日中昃<lb/>
不遑暇食茲四君所以享國久長又戒以繼自今嗣王<lb/>
則其無淫於觀於逸於遊於田以萬民惟正之供無逸<lb/>
一篇反覆數百言始終以逸豫為戒故古人以晏安為<lb/>
鴆毒以無逸為元龜仁宗皇帝建邇英閣書無逸於屏<lb/>
間朝夕觀覽以示警戒夫昧爽丕顯後世猶怠始而不<lb/>
勤後將若何古之人君朝以聽政晝以訪問夕以修令<lb/>
未明求衣夜分乃寐者非欲焦心勞形以自苦也蓋恐<lb/>
<pb n="KR4d0258_WYG_006-7a"/>
怠心一生則便佞之説乗間而入躭樂之事有時而為<lb/>
流而不返不惟荒政損徳亦非所以養壽命惟人君者<lb/>
要當清心寡慾克己復禮終始惟一無荒無淫如此則<lb/>
壽齊堯舜享國百年豈不韙歟<lb/>
　　　　崇節儉<lb/>
臣聞舜命禹總朕師懋乃徳嘉乃丕績不過克勤於邦<lb/>
克儉於家不自滿假惟汝賢孔子亦曰禹吾無間然矣菲<lb/>
飲食而致孝乎鬼神惡衣服而致美乎黻冕舜之所以<lb/>
<pb n="KR4d0258_WYG_006-7b"/>
傳禹禹之所以繼舜者莫不以儉為先故唐𤣥宗開元<lb/>
之初焚珠玉錦繡於庭以示儉徳及其末年猶以窮奢<lb/>
極侈亂天下其始可不謹乎唐太宗問禇遂良曰舜造<lb/>
漆器諫者十餘人何也遂良對曰漆器不已必以金為<lb/>
之金器不已必以玉為之古之人必諫其漸若事已横<lb/>
流則無及矣蓋天子者合天下之力而奉之凡宫室車<lb/>
馬服食器用無非生民之膏血其為之甚勞其成之甚<lb/>
難安而享之必思其所自來則不忍輕費民財必當重<lb/>
<pb n="KR4d0258_WYG_006-8a"/>
惜民力如此則子孫萬世長享天下之奉矣<lb/>
　　　　恤刑罰<lb/>
臣聞舜初嗣位首陳典刑之義以勅天下曰欽哉欽哉<lb/>
惟刑之恤哉又命臯陶作士戒以惟明克允故能好生<lb/>
之徳洽於民心茲用不犯於有司卹刑之效於此可見<lb/>
漢景帝之元年减笞法定箠令唐太宗貞觀之初觀明<lb/>
堂圖而除鞭背自古聖賢之君莫不以人命為重不敢<lb/>
輕於用刑故能享國長久慶流後裔恭惟祖宗二百四<lb/>
<pb n="KR4d0258_WYG_006-8b"/>
十餘年之間深仁厚澤漸被四表誅戮之刑内不施於<lb/>
骨肉外不施於士大夫麗於法者一付有司雖天子不<lb/>
得輕重於其間故卜年卜世與周匹休又非漢唐之所<lb/>
能及陛下遵守祖宗成憲謹於用刑寜失之寛不可失<lb/>
之急寜失之略不可失之詳寜有佚罰不可及無辜庶<lb/>
幾初政有以深結人心而為萬世無窮之福天下幸甚<lb/>
　　　　重名器<lb/>
臣聞商髙宗即位傅説進於王曰惟治亂在庶官官不<lb/>
<pb n="KR4d0258_WYG_006-9a"/>
及私昵惟其人爵罔及惡徳惟其賢夫爵賞天下之公<lb/>
器當與天下共之非人君所得而私昔韓昭侯愛一敝<lb/>
袴不以賜左右必欲待有功者且曰明主愛一嚬一笑<lb/>
袴豈特嚬笑哉唐宣宗重惜章服有司嘗具緋紫衣數<lb/>
襲以備賞賜或半嵗不用其一夫敝袴㣲物也章服虛<lb/>
文也二君吝惜如此蓋物以寓意文以副實上之人愛<lb/>
之重之不以輕畀則得之者榮苟惟人人而與之則不<lb/>
足以為重矣而况一命以上人君所以勵世磨鈍無功<lb/>
<pb n="KR4d0258_WYG_006-9b"/>
者賞則有功者怠不肖者進則賢者退予奪廢置可不<lb/>
謹諸為人君者要當以天下為公凡髙爵厚禄擇天下<lb/>
之賢而有功者共之惟其人勿以疎逺而廢非其人勿<lb/>
以親昵而用威權不可移於下名器不可假於人如此<lb/>
則上無濫賞下無辜人而天下烏有不治者哉<lb/>
右臣所言八事凡陛下之所優為者臣申言之所以堅<lb/>
陛下有為之心陛下之所未為者臣預言之所以防陛<lb/>
下欲為之漸此皆初政之急務若夫示好惡公毁譽以<lb/>
<pb n="KR4d0258_WYG_006-10a"/>
作人才尚名節黜貪鄙以厚風俗薄賦斂戒掊克以寛<lb/>
民力擇將帥明賞罰以肅軍政所當講求次第而施行<lb/>
者不敢躐等以進位卑言髙罪當萬死惟陛下裁赦取<lb/>
進止<lb/>
　　　乞法太上皇帝馭下納諫二事劄子<lb/>
臣聞事有見於載籍者不若傳聞之詳得於傳聞者不<lb/>
若親見之審祖宗之政布在國史班班可考然未若孝<lb/>
宗之治陛下之所親見孝宗聖政天下能誦之難以悉<lb/>
<pb n="KR4d0258_WYG_006-10b"/>
舉凡事親修身立政用人皆可為萬世子孫家法陛下<lb/>
嗣守丕基遵奉成憲罔敢墜失孝宗所以貽厥孫謀陛<lb/>
下所以繩其祖武者可謂兩得之矣太上皇帝在位未<lb/>
久率循舊章然髙世之行有二自古盛徳之主鮮能及<lb/>
之太上馭下以嚴未嘗假以詞色凡有小過必加譴逐<lb/>
人人重足而立不敢撓法干政紀綱整肅中外清明此<lb/>
太上之義徳也太上聖度包荒容受直諫雖犯顔逆指<lb/>
自敵已以下不能堪者太上怡然受之不以為忤未嘗<lb/>
<pb n="KR4d0258_WYG_006-11a"/>
罪一言者此太上之容徳也二者可為法於萬世抑又<lb/>
陛下之所親見臣願陛下動法孝宗至如太上皇帝馭<lb/>
下納諫之美尤當守而勿失則三聖之治如出一轍傳<lb/>
之無窮施之罔極於祖宗有光矣實維宗社無疆之休<lb/>
取進止<lb/>
　　　論邪正劄子<lb/>
臣聞知人者人君之盛徳人君無職事惟辨君子小人<lb/>
而進退之耳君子小人如白黒如薫蕕天下皆知之初<lb/>
<pb n="KR4d0258_WYG_006-11b"/>
不待辨也但人君不知之耳蓋䜛諂面諛者似乎忠乗<lb/>
機投合者似乎智脅肩諂笑者似乎恭小廉曲謹者似<lb/>
乎賢排斥小人者或以為䜛汲引善類者或以為黨面<lb/>
折廷爭者或以為訐難進易退者或以為矯人君智不<lb/>
足以燭之則君子小人始混淆而莫辨此安危治亂之<lb/>
所由分也昔唐徳宗謂李泌曰人言盧杞姦邪朕殊不<lb/>
覺泌曰人言杞姦邪而陛下不覺此杞所以為姦邪甚<lb/>
矣徳宗之闇也信任一盧杞至於禍敗而不悟誠可為<lb/>
<pb n="KR4d0258_WYG_006-12a"/>
萬世人主之戒也方今朝廷清明正人端士布滿朝列<lb/>
大者忠誠而許國小者靖共而在位初無小人厠於其<lb/>
間此皆壽皇涵養多士之功太上網羅人材之力比來<lb/>
國家多事若非大臣極力扶持衆賢相與協賛天下事<lb/>
未可知也臣謂陛下既得羣材而用之要當信任而不<lb/>
疑無使小人相叅庶幾君子得以展布四體圖立治功<lb/>
用一小人必將引類而升邪正雜揉忠佞並處交爭而<lb/>
互勝終必至於小人進而君子退此古今之常理也今<lb/>
<pb n="KR4d0258_WYG_006-12b"/>
君子在内小人在外各當其分臣尚何言哉恭惟陛下<lb/>
臨御之初所當謹始國家安危之機天下治亂之原實<lb/>
係於君子小人消長之際此臣之愚忠所以拳拳而不<lb/>
能自已也惟陛下財幸<lb/>
　　　薦臨安通判王補之狀<lb/>
臣猥以踈庸承乏京邑適值多事加以歉嵗應辦百出<lb/>
惴惴然惟曠敗是憂所頼寮佐同心協濟僅無遺闕臣<lb/>
嘗具奏乞將趨事赴功之人稍加旌擢激厲其餘得㫖<lb/>
<pb n="KR4d0258_WYG_006-13a"/>
依奏臣竊見臨安府通判王補之天資敏明濟以勤恪<lb/>
精通法令兼曉義理臨事不苟處事適中而又行之以<lb/>
公持之以恕每有滯訟疑獄多委參訂必加詳審於人<lb/>
情法意無不曲當昨來禁中修造阜陵發引與夫舉行<lb/>
荒政悉以委之一皆趣辦臣賴其禆賛為多考其治行<lb/>
實為一府僚屬之最兼其人試中法科曾任大理寺丞<lb/>
例當得郡而乃俯就倅貳之職其廉於進取可知欲望<lb/>
聖慈特賜旌擢他日或有繁難任使必能了辦儻不如<lb/>
<pb n="KR4d0258_WYG_006-13b"/>
言甘坐謬舉之罰<lb/>
　　　論治道疏<lb/>
臣聞治道貴清静此先哲之格言也天下無事猶當以<lb/>
清静理之而况多事乎多事之時而處以無事則事自<lb/>
定苟其不然徒為膠膠擾擾事日益繁去治愈逺今天<lb/>
下可謂多事矣吉凶之禮迭舉宫室之役並興與夫使<lb/>
命往來之交馳諸軍犒賞之頻併是皆不得已者適丁<lb/>
歉嵗生民艱食陛下發倉廪府庫以賑救之此又大不<lb/>
<pb n="KR4d0258_WYG_006-14a"/>
得已者今太倉之粟左帑之金所餘無幾京府積鏹漕<lb/>
司羡緡耗用略盡州縣之間上下煎熬殆無生意人勞<lb/>
財匱莫甚於此時自今已往日幸無事猶懼不給萬一<lb/>
饑饉洊臻盜賊竊發或有意外之費將何以支為今日<lb/>
之計要當於不得已之中求其可已者己之可緩者緩<lb/>
之朝廷之上鎮之以静重百執事之間守之以靖共州<lb/>
縣先於撫摩邊鄙貴於寜輯休息生聚年嵗之間國用<lb/>
稍裕民力稍蘇然後興滯補弊建利除害亦未為晚此<lb/>
<pb n="KR4d0258_WYG_006-14b"/>
國家根本之計惟陛下留神幸甚<lb/>
　　　論聖孝劄子<lb/>
臣聞人主之孝莫大於安社稷非若衆人之孝區區致<lb/>
養而已蓋人主貴為天子富有天下不患無以為養使<lb/>
親安於至養乃為孝之大者唐之太宗明皇掃除禍亂<lb/>
身致太平治定功成尊歸於父髙祖睿宗猶及見之二<lb/>
君之孝亘古莫及故為三宗之冠近者太上皇帝聖躬<lb/>
違豫有虧典禮人情詾詾社稷幾殆陛下上迫太皇之<lb/>
<pb n="KR4d0258_WYG_006-15a"/>
命下徇臣民之情光履帝位君臨萬邦詔令一頒中外<lb/>
忻戴軍民帖然頓還舊觀不動聲色而宗社再安慈闈<lb/>
萬年永享天下之養陛下之孝如何當是時太皇猶豫<lb/>
而不决大臣逡巡而不發陛下退托而不敢當禍變不<lb/>
測宗社得以安乎三宫得以安乎陛下得以髙枕而卧<lb/>
乎以是知陛下功在社稷孝備三宫過於唐二宗逺矣<lb/>
陛下天性仁孝兢兢業業猶以不得朝夕奉親深軫聖<lb/>
念陛下既能盡其大者其小者在陛下不足為也臣竊<lb/>
<pb n="KR4d0258_WYG_006-15b"/>
謂外庭之禮五日之朝不可廢闕萬一聖父尚未康復<lb/>
雖不獲瞻望慈顔然陛下子職盡矣都人見之逺方聞<lb/>
之豈不仰載陛下聖徳以至泰安供奉之物不可不厚<lb/>
奉承之禮不可不至給待之人不可不擇䕶衛之人不<lb/>
可不嚴庶幾人子之間不生疑間曲盡孝道終始如一<lb/>
如此則可以格天地通神明加於百姓刑於四海上天<lb/>
祐之下民歸之聖子神孫享億萬斯年之祚天下幸甚<lb/>
取進止<lb/>
<pb n="KR4d0258_WYG_006-16a"/>
　　　乞賑濟劄子<lb/>
臣竊見八月十日以後連夕大雨本府管下天目諸山<lb/>
洪水暴發餘杭臨安新城被害最酷富陽於潜錢塘次<lb/>
之餘波及於鹽官仁和小則淹浸田畆大則漂蕩廬舍<lb/>
甚則䘮失軀命且以六縣言之溺死者千人被害者五<lb/>
萬餘家旬日之後水勢方退禾稻淹沒根株腐爛秋成<lb/>
既已失望饑民無所得食雖䝉聖慈特遣使者捐金發<lb/>
廩徧行賑濟恩澤至渥然但可紓目前之急耳此去夏<lb/>
<pb n="KR4d0258_WYG_006-16b"/>
熟尚有七月若人人而給則廪粟有限饑民無窮臣竊<lb/>
計五萬餘家約三十萬人大人小兒各居其半大人日<lb/>
給一升小兒日給半升日支米二千二百五十石月支<lb/>
米六萬七千五百石半年為期約用米四十萬五千石<lb/>
以臨安六邑費粟已四十萬石今嵗淮浙諸郡悉以旱<lb/>
告朝廷恐難徧給臣區區管見不若行賑糶之法計口<lb/>
給厯减價與之庶幾所費不多所利甚博可以接續不<lb/>
至中輟反悞饑民臣伏見朝廷樁管米見在一百七十<lb/>
<pb n="KR4d0258_WYG_006-17a"/>
萬石每嵗収糴正欲為水旱凶荒之備其間亦有積年<lb/>
陳粟自當易之以新臣妄意擬於樁管米内且借三十<lb/>
萬石减價賑糶照得元價每石二貫三百文省量减三<lb/>
百每升只作二十文省出糶庶使饑民易於収糶以三<lb/>
十萬石計之縣官所損不過九萬貫而活饑民至三十<lb/>
萬其利豈勝言哉欲望聖慈特賜詳酌行下省倉下界<lb/>
或豐儲西倉水次近便處支撥所有水脚縻費本府自<lb/>
行出備官吏添給本府自行措置賑糶之後収到錢數<lb/>
<pb n="KR4d0258_WYG_006-17b"/>
逐旋觧還司農寺一面収糴新米補足原數公私實為<lb/>
兩便取進止<lb/>
　　　辭免除寶謨閣直學士劄子<lb/>
臣先凖省劄召赴行在再具辭免續准省劄十一月二<lb/>
十三日三省同奉聖㫖除寶謨閣直學士依所乞仍舊<lb/>
致仕一節以趨久稽嚴召再命而僂遽冐殊恩撫已何<lb/>
功捫心有愧敢忘煩凟自取誅夷臣猥以凡庸濫膺収<lb/>
召自顧衰羸之質不能趨造於朝引疾力辭䝉恩賜可<lb/>
<pb n="KR4d0258_WYG_006-18a"/>
荷皇朝之委照徇私欲而曲從尚寛方命之誅更竊無<lb/>
功之賞况學士之峻職實儒者之至榮豈容待盡之軀<lb/>
復玷非常之寵臣粗知止足深懼滿盈苟貪冐於恩榮<lb/>
必横生於災咎人言可畏天譴莫逃伏望聖慈收還誤<lb/>
恩令臣仍舊職致仕庶全晚節少續殘齡不勝大幸伏<lb/>
候指揮<lb/>
　　　薦胡槻万俟似狀<lb/>
照對臣等所部二十四州去朝廷最逺仕者不憚數千<lb/>
<pb n="KR4d0258_WYG_006-18b"/>
里深入瘴鄉無非為利媮惰苟且浸以成風鮮有不溺<lb/>
其習者其間廉平之吏僅或有之求其材術優異治績<lb/>
昭著者得二人焉臣等隱黙不言不惟獲蔽賢之罪淑<lb/>
慝不分亦無以示勸臣敢冐死奏聞竊見奉議郎知邕<lb/>
州胡槻名臣銓之孫家學自有源流其人性資明爽風<lb/>
力敏强有志事功究心職業前任静江府通判差權貴<lb/>
融象三州所至輒最諸司交薦之邕管極邊控禦溪峒<lb/>
彈壓盜賊最為要地管下武縁宣化二縣羣盜淵藪豪<lb/>
<pb n="KR4d0258_WYG_006-19a"/>
猾巨冦根株嚢槖盤固累年吏不能制槻到官未久廣<lb/>
設方略遣人擒捕戮其渠魁蕩其巢穴餘黨䑕竄境内<lb/>
帖然比年以來沿邊官吏多為州峒所啗恣其侵盜不<lb/>
敢訶問槻正已律人無一毫與之交私示以威信蠻猺<lb/>
知畏姦民販鬻生口賣出外界槻力行禁止此患少息<lb/>
蠻人互市吏卒姦弊百出槻痛革之又能節損用度修<lb/>
葺城壁建樓屋千餘間除治軍器訓練士卒以備不虞<lb/>
勸誘州峒士人入學聽讀使知忠義職務具舉課其治<lb/>
<pb n="KR4d0258_WYG_006-19b"/>
效實為一道之最又朝奉大夫通判静江府万俟似故<lb/>
相卨之孫其才具風力不在槻下雖兩佐郡未究所長<lb/>
前任潭州通判帥臣王藺余端禮相繼力薦於朝似適<lb/>
以憂去今任到官累月協賛郡政非一其人明而能恕<lb/>
敏而加審凡定奪公事躬覽案牘剖决是非平允詳盡<lb/>
合於法意當於人心委之以事不擇劇易不避嫌怨毅<lb/>
然有守不可干以私動遵繩檢恪守廉隅不為流俗所<lb/>
移寮吏之中未易多得實為一府之望臣等與二人素<lb/>
<pb n="KR4d0258_WYG_006-20a"/>
無雅故亦非請託既知其才不敢隱蔽欲望聖慈特賜<lb/>
旌擢以為逺方官吏之勸儻不如所言臣等甘坐謬舉<lb/>
之罰<lb/>
　　　薦万俟似張忠恕狀<lb/>
照對臣等濫膺委寄刺舉列城五嶺之西封域至廣薦<lb/>
賢揚善職所宜先雖在僻逺猶當識拔况居臺府之下<lb/>
夐出流輩之中若不公共奏聞何以明示表勸伏見朝<lb/>
奉大夫通判静江府万俟似好學自修不墜祖烈涖官<lb/>
<pb n="KR4d0258_WYG_006-20b"/>
行已皆有可觀廉介自持公正不撓遇事明審而持心<lb/>
近厚材優治劇而不為煩苛入仕已及六任前後兩丞<lb/>
㑹府皆有聲績自倅靜江逾一考詳定案牘剖决精當考<lb/>
覈簿書姦弊洗空吏不能欺事至立辦動遵繩檢不可<lb/>
干以私頃在長沙時帥臣王藺余端禮相繼力薦於朝<lb/>
比來諸司亦嘗剡上雖已報聞未䝉甄録又通直郎充<lb/>
廣南西路轉運司主管文字張忠恕生長名門耳濡目<lb/>
染不學而能服勤儒素而無貴介之習妙齡秀發而有<lb/>
<pb n="KR4d0258_WYG_006-21a"/>
老成之風試吏之初人已誇奨逮為賔幕尤見其材運<lb/>
司財計至為浩繁分典南銓尤難平允加以漕臣連年<lb/>
數易中間鹽筴逋滯為多忠恕迺能一意禆賛檢柅吏<lb/>
姦區處得宜事皆修舉頃為臨安府樓店務時帥漕各<lb/>
舉以所知比來漕臣亦嘗論薦前此以其方始到官故<lb/>
諸司未敢列薦臣等竊詳二人雖中州僚佐之盛恐亦<lb/>
未易多得而使之淹囘逺方實所共惜敢望聖慈特加<lb/>
擢用庶使臣子歆羡知嶺海之間無異畿甸有善必録<lb/>
<pb n="KR4d0258_WYG_006-21b"/>
無逺不聞人皆樂於遊宦以興起事功實一路幸甚<lb/>
　　　薦胡槻万俟似奏狀<lb/>
二人治績顯著臣所深知亦嘗以姓名薦聞未䝉甄擢<lb/>
今胡槻尚待闕次万俟似居憂外除不逺如䝉朝廷畀<lb/>
以兩淮邊郡必能宣布徳意訓兵字民固圉實邊緩急<lb/>
可以倚仗儻或不如所舉臣甘坐謬舉之罰<lb/>
　　　薦趙時侃方信孺奏狀<lb/>
照對臣今月二十六日承常州公文凖吏部符七月初<lb/>
<pb n="KR4d0258_WYG_006-22a"/>
二日三省同奉聖㫖在内令侍從臺諫兩省卿監郎官<lb/>
在外令監司郡守前宰執侍從不拘文武臣各舉人材<lb/>
三兩人限三日具奏者臣伏覩奉議郎通判常州軍州<lb/>
事趙時侃性資闓爽吏事精明濟之以中和飾之以儒<lb/>
雅初調武進縣尉已有能稱適值嵗饑盜賊旁午時侃<lb/>
廣布耳目多設方略尋即捕獲用賞改官及宰句容剖决<lb/>
民訟皆得其平經理財賦不擾而辦興利除害愛民戢吏<lb/>
邑人至今思之今任毗陵郡丞究心職業有志事功處<lb/>
<pb n="KR4d0258_WYG_006-22b"/>
心和平不尚苛刻涖事勤恪不為苟且佐理郡政治績<lb/>
為多諸司所委看定案牘平讞獄訟咸謂允當列銜論<lb/>
薦者至再前後舉者二十餘人其人老成詳審練逹疏<lb/>
通凡所施為無不中節事方叢委時侃處之綽有餘裕<lb/>
付以一路必能澄按所部畀以一郡必能恵養小民委<lb/>
之繁劇必能治辦今已書兩考旦夕受代唯朝廷所用<lb/>
又承務郎知紹興府蕭山縣丞淮東隨軍轉運司幹辦<lb/>
公事方信孺才猷雋明風力强敏文采吏事皆有可觀<lb/>
<pb n="KR4d0258_WYG_006-23a"/>
粤自弱嵗下筆出語固已驚人出於天資非由學力及<lb/>
其入仕慷慨敢為事不辭難所治輙辦初調番禺縣尉<lb/>
承累政廢壊之後創立廨宇蓋造營房置辦軍器教閱<lb/>
弓手境内肅然番禺新㑹闕令府檄攝事剗剔蠧弊百<lb/>
廢一新朝廷行下勸諭納粟本府委令信孺措置到三<lb/>
萬餘石諸司知其才同銜奏辟知增城縣上章列薦者<lb/>
無慮十數今任以獲盜賞改秩知蕭山縣丞到官未幾<lb/>
姓名聞於朝廷選差充淮東隨軍轉運司幹辦官見在<lb/>
<pb n="KR4d0258_WYG_006-23b"/>
軍前應辦其人年壯氣盛有意功名奮勵激昂不擇劇<lb/>
易少加涵養必為成材内而繁難職事外而沿邊任使<lb/>
皆可試用此二人者臣或目擊其治行或熟知其才業<lb/>
舉以應詔將來朝廷擢用後不如所舉甘俟朝典<lb/>
　　　薦蔣來叟狀<lb/>
臣守藩行且再朞自念初無毫分可以稱塞惟有薦賢<lb/>
報國之心不能自已竊見静江府雖邈在嶠南然國家<lb/>
二百餘年聲教所被風化所漸為日滋久比來文物寖<lb/>
<pb n="KR4d0258_WYG_006-24a"/>
盛人材間出過於疇曩往往困於僻逺無路自逹終老<lb/>
炎荒今有卓然傑立而為郡適在巡管之内者不敢隱<lb/>
黙謹以薦聞竊見知賔州蔣來叟天資敏明抱負瓌偉<lb/>
績文種學夐出輩流莅官臨民動輒可紀早中甲科繼<lb/>
登朝列其人材可與中州之士頡頏實為二廣人物之<lb/>
秀今守荒逺小郡規模施設如古循吏治行藹聞為一<lb/>
路最特處之未得其地用之不盡其材使之浮沉瘴鄉<lb/>
誠為可惜若假以内地麾節漸加擢用必有可觀臣愚<lb/>
<pb n="KR4d0258_WYG_006-24b"/>
欲望聖慈特賜甄録以為逺方表勸庶使嶺外士子仰<lb/>
知聖主不忘逺之意後來人材出者皆知激厲以備國<lb/>
家器使不為無補臣不勝區區至願謹録奏聞伏候勅<lb/>
㫖<lb/>
　　　薦髙商老周熺劉董狀<lb/>
照對臣等俱䝉誤恩臨涖劇部思欲推廣徳意惟藉郡<lb/>
守得人凡二十四州之廣其有治績顯著者敢不相繼<lb/>
奏聞向者諸司嘗以知邕州胡槻為一路之最首先剡<lb/>
<pb n="KR4d0258_WYG_006-25a"/>
上未䝉朝廷施行續加考察復得其人不避煩凟輒敢<lb/>
論薦伏見朝請郎權知象州髙商老行義著聞鄉閭才<lb/>
術見推流輩文學吏事皆有過人頃宰劇邑已著能稱<lb/>
前後守臣以其政績上聞嘗降四轄指揮今為象臺行<lb/>
將兩考為政平易民懐吏畏檢柅姦弊郡計自然有餘<lb/>
撫摩凋殘田野為之加闢以至興修學校繕治城池鼎<lb/>
新軍營易茆以瓦區處有方人不知役繼累政窘匱之<lb/>
餘而能百廢具舉稽之列城未易多得又朝散大夫知<lb/>
<pb n="KR4d0258_WYG_006-25b"/>
潯州周熺問學深醇操履堅正秉心静退恬於勢利士<lb/>
論鄉評莫不歸重繼宰兩邑吏民至今去思逮為總所<lb/>
幹官分務池陽革去弊蠧號為稱職諸司亦嘗交章論<lb/>
薦今兹試郡清潯愷悌宜民恪意牧養流亡復業獄訟<lb/>
清簡人皆安之在一路中獨無訟牒至於諸司又能持<lb/>
身廉介以律寮吏乆例以魚稅錢幾千緡充郡守月給<lb/>
熺皆却而不取人所難能考其治行近古循吏又朝奉<lb/>
大夫知宜州劉董元祐故相摯之後動遵家法嚴正有<lb/>
<pb n="KR4d0258_WYG_006-26a"/>
守吏不能欺試郡西融諸司已嘗論薦宜陽控扼羣蠻<lb/>
最為衝要而郡計窘匱事多廢弛自董到官數月之間<lb/>
興滯補弊井井有條理諸猺奉賜官兵廩禄率皆按月<lb/>
支給無復異時逋滯之苦奉行鹽筴尤得其宜調度頼<lb/>
以豐裕民猺安堵不相侵擾實為邊最臣等參訂共議<lb/>
得此三人不敢隐黙自貽蔽賢之罪亦不敢私徇以干<lb/>
謬舉之罰欲望聖慈特加甄擢庶幾可為逺方牧守之<lb/>
勸<lb/>
<pb n="KR4d0258_WYG_006-26b"/>
　　　乞致仕劄子<lb/>
臣輒瀝血誠仰干天聽伏念臣㓜承門䕃繼竊儒科勅<lb/>
局書林早塵清選郎曹卿寺寖歴要塗七擁使軺三分<lb/>
帥閫晚䝉睿眷猥玷從班入仕垂五十年實歴踰二十<lb/>
任冒寵榮而滋甚念報効之無聞每懼滿盈果膺疾疚<lb/>
累年沉痼屢致顛危長子伶仃忽罹夭折拊心痛悼弔<lb/>
影自憐不如無生所欠惟死再念臣官簿之年已及禮<lb/>
經所載甚明若非納禄以辭榮必至延災而益禍敢控<lb/>
<pb n="KR4d0258_WYG_006-27a"/>
由𠂻之請仰祈從欲之仁伏望聖慈俯垂鑒照憐臣孤<lb/>
苦念臣衰羸許令臣守本官職致仕臣生雖無補恨莫<lb/>
遂於捐軀死或有知誓不忘於結草<lb/>
　　　再乞致仕劄子<lb/>
臣比以病衰加之憂患輒露乞骸之請仰祈從欲之仁<lb/>
尚閟俞音雖未忍棄捐之意再輸誠悃蓋不勝迫切之<lb/>
情伏念臣孤老餘生愁苦萬狀禍患逼逐而不赦疾疹<lb/>
纒綿而益深來日無多大期將迫恐即填於溝壑願早<lb/>
<pb n="KR4d0258_WYG_006-27b"/>
謝於冠裳庶弭災殃少延喘息伏望聖慈特賜俞允許<lb/>
令致仕以保餘生<lb/>
</p>
<p>
</p>
  </div>
</body>
</text>
</TEI>