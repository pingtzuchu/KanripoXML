<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>雲溪居士集巻十八</head>
    <p>
<pb n="KR4d0108_WYG_018-1a"/>
欽定四庫全書<lb/>
　雲溪居士集巻十八　　　　宋　華鎮　撰<lb/>
　　論<hi>七首</hi>
　　　制舉論<lb/>
世之言馬者有三曰駑馬曰良馬曰駿馬皮緩而骨疎<lb/>
少筋而多肉左之則右前之則後雖有良樂不能以進<lb/>
退者駑馬也服輈衡順銜轡履䂓中矩鸞和有節不窮<lb/>
其力無有奔敗者良馬也朝刷燕薊夕飲南海追風逐<lb/>
<pb n="KR4d0108_WYG_018-1b"/>
影絶塵弭轍過都厯塊飛蹄疾驚鴻者駿馬也駑馬之<lb/>
材可以為脯為醢用以養人非人之所養不足論也良<lb/>
馬之材師行不過三十里吉行不過五十里歩驟馳騁<lb/>
窮之則乏矣亦不足以盡致逺之利盡致逺之利者惟<lb/>
駿馬能之然馬之駿者未昜可得古之求駿馬者視其<lb/>
所視而畧其所不視至於牡而驪者謂之牝而黄驪黄<lb/>
牝牡物色之昜見者也視馬而有所不見則其所視者<lb/>
微矣不在乎物色之間矣輈衡之下銜轡之間進退規<lb/>
<pb n="KR4d0108_WYG_018-2a"/>
矩之中鸞和節奏之内求天下之馬天下之馬逺矣士<lb/>
之材甚有似于馬也人主知馬之説則能知士之材矣<lb/>
知求馬之道則知取士之法矣愚而自専曲而自用槌<lb/>
鈍不足以赴機㑹疲懦不足以濟功業與物則迕遇事<lb/>
則廢者駑馬之材也有為之世如駑馬者無所用之智<lb/>
足以效一官明足以見所察學術有達于古事業有濟<lb/>
於今陳力就列職無曠敗者良馬之材也然可以小任<lb/>
而不可以大用足以守常而不足以應變幹大事咨大<lb/>
<pb n="KR4d0108_WYG_018-2b"/>
議深謀逺慮宏辭碩論出衆意之表定利害之幾聞其<lb/>
言者心開目明如披雲霧而覩青天觀其成者心悦誠<lb/>
服如入宗廟而見衆美必得天下之士非常之人然後<lb/>
能也非常之人或不習常人之業常人之事不足以察<lb/>
非常之器亦猶天下之馬不馴於車下良馬之材不足<lb/>
以格驊騮人主不可不知也制舉之科自漢設之至于<lb/>
今皆所以待非常之人也然不以論議施設之是非為<lb/>
中否而先以隠僻疑似之題掩其不備出其不意以記<lb/>
<pb n="KR4d0108_WYG_018-3a"/>
憶之多少進退之應詔者雖無深謀切議髙才碩徳僥<lb/>
倖六題識其四五則獲奉大對矣智如晁錯直如劉蕡<lb/>
純粹宏達如董仲舒不幸忘二三論目之所在則遂從<lb/>
報罷不得攄發所藴獻達於上矣所取之法與所求之<lb/>
意何相戾歟夫道有本末能有大小術貫帝王功格上<lb/>
下者道之本也文采辭令温厚爾雅者道之末也竒謀<lb/>
偉畧經濟世務者能之大也博記隠僻問無不省者能<lb/>
之小也伊吕成湯武之業書傳不稱其强記博文禰正<lb/>
<pb n="KR4d0108_WYG_018-3b"/>
平一覽無遺筆不停綴而智不足以自保設制舉以待<lb/>
非常之人而求之博記隱僻者謂必能濟天下與夫制<lb/>
舉之設務求博記隱僻之人而已不必非常之士則非<lb/>
吾之所知也如其不然誠恐所取之法未稱所求之意<lb/>
不足以致天下之士得非常之人任舉閲試雖與進士<lb/>
殊要其實則殆相似爾<lb/>
　　　事神論<lb/>
徳業不修法度廢缺文章散逸綱紀不振惟鬼神之事<lb/>
<pb n="KR4d0108_WYG_018-4a"/>
僥倖福祐者其風巫躬桑為衣力耕為食乗時分利以<lb/>
身為職不知報本返始迎祈之理者其風野巫固不足<lb/>
以經世而失之野者亦未可以為得記曰明則有禮樂<lb/>
幽則有鬼神鬼神之功與禮樂相似幽明之道不可誣<lb/>
也故昔之人雖曰先成民而後致力於神神明之事未<lb/>
嘗不敬洪範八政王者之道也三曰祀文種九術霸國<lb/>
之權也一曰尊天事鬼祝鮀治宗廟而無道之衛可以<lb/>
存孔子之所言也犧牲既成粢盛既潔祭祀以時然而<lb/>
<pb n="KR4d0108_WYG_018-4b"/>
旱乾水溢則變置社稷孟子之所述也二子古之聖人<lb/>
也其道全其術正其言不溺於巫祝而記述若此則鬼<lb/>
神之事不可非嚴奉之道不可忽已故古者天子諸侯<lb/>
躬耕籍田以為粢盛王后夫人親蠶公桑以為祭服事<lb/>
天地神祇社稷宗廟必誠必敬無所不至仁義之盡至<lb/>
於貓虎迎而祭之以報其功而況天地社稷山川鬼神<lb/>
有功之大者乎當是時也隂陽和風雨時五穀熟草木<lb/>
茂疾疢不作而無災害者非惟淳徳孔明民氣和樂之<lb/>
<pb n="KR4d0108_WYG_018-5a"/>
所召抑亦不失神明之心而隂有相焉禮天子祭天地<lb/>
諸侯祭社稷社者土地之主稷者農食之先無土則食<lb/>
無自而生無食則民無自而養民國之本也食民之天<lb/>
也土食之母也重民故重食重食故嚴社稷故天子有<lb/>
大社王社諸侯有國社侯社大夫以下至於庶人有置<lb/>
社今自京師達于郡邑莫不有社稷春秋奉事著在甲<lb/>
令嚴矣大社壇壝牲牷幣帛器皿朝廷誠敬精潔所以<lb/>
交神明之道固無愧于古之人郡邑之下殆或不然壇<lb/>
<pb n="KR4d0108_WYG_018-5b"/>
墠所在垣墻不周扄鐍不設平日則登踐穢瀆無所不<lb/>
至事至則剗草設席跪起而奉之犧牲粢盛幣帛器皿<lb/>
類不如法君子不加意小人不知敬禮未及成人已紛<lb/>
錯諠汙䙝慢瀆于明神神而無知尚非所以示衆如其<lb/>
有知不怒不譴不為禍災斯幸矣以是奉之而望其報<lb/>
不亦難乎今隂陽未和水旱為沴貨食不阜人罹札瘥<lb/>
殆非盡出於徳澤之未純或交神明之道有不備者弗<lb/>
可弗思也<lb/>
<pb n="KR4d0108_WYG_018-6a"/>
　　　教化論<hi>闕</hi>
　　　法禁論<lb/>
管敬仲鏤簋朱紘塞門反坫功被天下而不免為小器<lb/>
臧文仲居蔡山楶藻棁位列大夫而不得為智人晉侯<lb/>
金奏三夏穆叔不敢拜季氏庭舞八佾仲尼謂孰不可<lb/>
忍古之人敬慎名器其重如此何哉盖治亂之幾常生<lb/>
於細微細微者衆人之所忽及其著也聖哲之才不能<lb/>
圗救故智者慎重於未然之前不悔于既著之後此所<lb/>
<pb n="KR4d0108_WYG_018-6b"/>
以常治而不亂昧者慮不及此細微之失不為近患則<lb/>
忽之故欲治而不獲名器者事物之細微者也一得一<lb/>
失固無益損於目前及其流也未嘗不效于異日此所<lb/>
謂治亂之幾不可不知也夫貴有常尊賤有等威名義<lb/>
位分人道之紀也賤者畏其義而不亂名則貴者安卑<lb/>
者守其分而不僭位則尊者立尊卑貴賤各安其理而<lb/>
無僭擬陵犯之意此之謂平治反是則為亂矣先王所<lb/>
以等尊卑異貴賤表章名義藩飾位分者宫室車服禮<lb/>
<pb n="KR4d0108_WYG_018-7a"/>
樂制度而已故聲名文物細微之間下人不得僭擬上<lb/>
人不以假人綱紀或弛侈心一啟則蔓不可禦故古之<lb/>
人重之周道衰諸侯尚攻戰而重兵食秦人任私智而<lb/>
謹法令出納當否㑹計疎宻聴審詳簡斷决輕重利害<lb/>
止於目前損益不過財獄者當世所先務朝廷所慎重<lb/>
者也至於經紀人倫維制上下安危治亂之所繫者則<lb/>
恬不以為意故期㑹簿書斷獄聴訟之政重而聲名文<lb/>
物節制分守之道輕矣於是僭竊不禁侈靡無藝而風<lb/>
<pb n="KR4d0108_WYG_018-7b"/>
俗大壞其弊也小則費財大則陵奪漢興頽風弊俗皆<lb/>
在而上不知變故庶人之賤而田宅服食有等於封君<lb/>
徹侯者僭亦甚矣人臣玉食洪範猶曰害家凶國甿𨽻<lb/>
為之其害可勝言耶法禁不立而下無所畏守故雖孝<lb/>
文恭儉至於衣弋綈履革舄而天下土木被文繡倡優<lb/>
為后飾自若也又況武宣明章之君自為靡麗乎故五<lb/>
侯恣肆田竇侈大至于莽卓卒弄神器積其俗習名義<lb/>
素輕位分素玩而不以僭竊為事故也有唐經制之術<lb/>
<pb n="KR4d0108_WYG_018-8a"/>
無異於漢上奢下僭競為滛侈則又過之厥後禄山亂<lb/>
華朱泚犯闕昜如反掌曾不旋顧豈惟凶悍之性所固<lb/>
然哉亦紀綱縱弛侈心素揺馴玩服熟非一朝夕也古<lb/>
之所重後之所輕後之所先古之所後其術亦相逺矣<lb/>
夫北首燕路者不可以圗楚越西向秦闗者不可以及<lb/>
齊魯所由異道則所適異歸也後世舍先王之法而冀<lb/>
先王之效其可得乎天下僭衣服侈居室華器皿美飲<lb/>
食厚婚𦵏滛祭祀事雕幾飾珠玉出於誇大美好而犯<lb/>
<pb n="KR4d0108_WYG_018-8b"/>
分陵制者多矣果能少加意於此而不獨以期㑹簿書<lb/>
斷獄聴訟為事則漢唐之患消於未然先王之效見於<lb/>
不日非惟變革侈靡還之淳厚愛惜財用趍於富足而<lb/>
已可不講歟<lb/>
　　　役法論<lb/>
天下之言役法者利害多矣要其大致二端而已持前<lb/>
聞者以差役為善守後議者以免役為得紛紜兩可利<lb/>
害相半未知所從適夫用民利以辦國事重輕平施而<lb/>
<pb n="KR4d0108_WYG_018-9a"/>
嵗月更代則差之未為不義古者府史胥徒不役下民<lb/>
庶人在官代耕有祿則免之未為非是曩時役力不取<lb/>
其財上有疎數不均之弊下有破家失業之害朝廷患<lb/>
之故議免役則差之者未為良法近嵗斂財不役其力<lb/>
復苦重輕失稱不乏緡錢家業蕩析人民徙死朝廷悲<lb/>
之故復差役則免之者又非善計雖然方免役時下民<lb/>
有思差之為善者及差役矣又有思免之為便者何哉<lb/>
盖利害相半而互有得失也以差役為盡善則今無差<lb/>
<pb n="KR4d0108_WYG_018-9b"/>
役之議矣以為盡非則人亦弗思之矣是均有所善亦<lb/>
均有所不善也均有所不善故用之則弊均有所善故<lb/>
革之則思惟所善不勝所不善故利少而害多不得為<lb/>
良法民之所思特一人之私心非天下之利害雖非天<lb/>
下之利害而天下之利害可由是以察之矣何則人情<lb/>
之所安法之利於人者也利于人者如是則害於人者<lb/>
必異于是爾以其所利推其所害因所利而充之見所<lb/>
害而革之則經乆之良法可得而差免之是非可見矣<lb/>
<pb n="KR4d0108_WYG_018-10a"/>
差之為善則以差為法免之為善則以免為法互有所<lb/>
得不可偏廢則錄長遺短舍害取利相輔而用之不必<lb/>
差不必免不必差免之兼用惟便於私而無缺於公則<lb/>
役法之美實已夫差役之弊皆曰版籍不明吏胥為姦<lb/>
强者幸免弱者數及野人市賈不達官府之事失陷迷<lb/>
謬資倍備償不肖子弟一當役事放蕩驕佚糜費財賄<lb/>
募人承代私約無藝須求百出故當年不以為便然民<lb/>
有人丁富而財力貧物産多而緡錢少者一人從役事<lb/>
<pb n="KR4d0108_WYG_018-10b"/>
未乏人而家無驟費過則休息募人者布帛絲麻米粟<lb/>
百物凡適于用皆可以售一旦免之責其緡錢人丁無<lb/>
用而家有驟費多者數十萬少者亦千百金所有非所<lb/>
須所須非所有且嵗嵗不息故免役行而人有思差役<lb/>
為善者也免役之弊皆曰物産利薄增價虚估見緡息<lb/>
厚計數實算農田本業竭無贏餘商販末流多寡不盡<lb/>
廬舍定居與邸肆同計什物供用與貨財並數厚薄不<lb/>
實輕重舛迕役用之外更謀寛剰百物不用必収見緡<lb/>
<pb n="KR4d0108_WYG_018-11a"/>
布帛米粟賤貨速售利失倍蓰故今日不以為便然民<lb/>
有財力富而人丁少物産寡而緡錢多者嵗輸之數未<lb/>
稱其實一夫從政家則乏人廢事失財甚于課役雖容<lb/>
募人資給之費或多於舊一旦役之下無省財之利而<lb/>
有乏人之患故差役既復而有思免之為便者此二端<lb/>
之大略也然差役之法其役在下故為害晦而遲然不<lb/>
可復救免役之法其弊在上故為害顯而速然可以更<lb/>
張版籍不明可修也吏胥為姦可禦也若資倍備償糜<lb/>
<pb n="KR4d0108_WYG_018-11b"/>
費財賄非上之所能制故曰不可復救去物産之虚估<lb/>
詳商販之實數邸肆財貨平計其直廬舍什物不以為<lb/>
筭役用趣足無求寛剰布帛絲麻米粟緡錢凡適用者<lb/>
皆得輸納則二端之害既去而利兼得矣故曰可以更<lb/>
張由是言之力役之法其良亦有所在矣惟上之人慎<lb/>
思焉<lb/>
　　　財用論<hi>闕</hi>
　　　兵論<hi>闕</hi>
<pb n="KR4d0108_WYG_018-12a"/>
　　　邊事論<hi>闕</hi>
　　　禦戎論<lb/>
戎狄信義衆寡伎能器械非中國比昔人論之詳矣漢<lb/>
興以來屈義禮之邦下荒陋之俗俯盛大之勢接微弱<lb/>
之國蓄精鋭之才縱疎懦之敵偃犀利之器避啙窳之<lb/>
鋒與之交聘結驩抗禮通好資之以金帛之奉者所以<lb/>
息戰伐安邊境消甲兵全生齒以厚中國不識結驩通<lb/>
好資之以金帛之奉果能保其心乎茍能保之則邊境<lb/>
<pb n="KR4d0108_WYG_018-12b"/>
之備兵屯之衆可去矣如邊境之備未昜輕撤兵屯之<lb/>
衆不可或去則是未能保之也萬有一違約棄好將引<lb/>
弓之民臨疆埸之上殆非一介之使責之以信誓所能<lb/>
禦矣必興師動衆折馘執俘决勝負而後解若然則亦<lb/>
何為而屈威靈費金帛以交無厭之敵乎絶好解約去<lb/>
賂遺之利不過侵犯邊境而已未必能長驅深入為腹<lb/>
心之憂也無事則修備以待不虞有警則興師以禦侵<lb/>
軼彼小入則無獲大入則不能其費與結好通賂之日<lb/>
<pb n="KR4d0108_WYG_018-13a"/>
或未有加也且兵戰之勢無必勝亦無必不勝視方畧<lb/>
何如耳豈戎狄有必勝之兵而中國無必勝之戰哉何<lb/>
憚而不與之較乎守賂遺之議而重絶其好者不過以<lb/>
秦始漢武之兵為戒然秦始漢武之兵惡得謂之禦戎<lb/>
哉彼將盡滅其族而有其地故中國多事民擾而無聊<lb/>
以至於亂若侵軼則禦之以兵守境則置而弗問慕義<lb/>
則接之以禮竄伏則棄而勿追計義則威靈無屈論事<lb/>
則金帛不費此堯舜三代之長䇿也何秦始漢武之患<lb/>
<pb n="KR4d0108_WYG_018-13b"/>
哉夫深征逺戍不若和親屈威費財不若驅逐故嚴尤<lb/>
謂秦不如漢漢不如周三代禦戎無䇿之上以宣王太<lb/>
原之伐為中䇿則舞干羽於兩階七旬有苗格者然後<lb/>
得以為上矣故揚子雲亦曰芒芒聖徳逺人咸慕上也<lb/>
武義璜璜兵征四方次也然聖人為可來之徳不能使<lb/>
戎狄之必來為徳在我其來在彼干戈不動而逺人咸<lb/>
慕固為上矣而不可以為常舜之命臯陶曰蠻夷猾夏<lb/>
冦賊姦宄汝作士夫士者掌兵刑之官也冦賊姦宄治<lb/>
<pb n="KR4d0108_WYG_018-14a"/>
之以刑蠻夷猾夏禦之以兵舜之徳足以格有苗而命<lb/>
士以蠻夷猾夏是不敢以格之為常而以禦之為常也<lb/>
猾夏然後禦之與秦漢之兵異矣此舜之所用也後世<lb/>
何疑哉彼和親之計可暫而不可乆若大業初造中國<lb/>
未緝兵力罷於戡定財用急於内務權以應變用之可<lb/>
也故婁敬效竒於髙祖太宗定計於汴橋全盛隆平之<lb/>
日尚惡足守哉<lb/>
　　　事業論<lb/>
<pb n="KR4d0108_WYG_018-14b"/>
列星辰運日月分隂陽用寒暑節序四時變化消息綿<lb/>
絡冐被達於無外者天之職也荒忽幽遐雨暘舒慘有<lb/>
不適其序則生覆之道未能無憾結山嶽融河海孕五<lb/>
材毓九糓吐納萬寶維持紘野博厚廣大契於圓靈者<lb/>
地之職也支流拳石肖翹喘蠕有不得其性則形載之<lb/>
道是為有缺故動則行健静則無疆咸所以謹其職自<lb/>
然之道也萃聰明之純懿膺顯休之靈寵幽契厯數明<lb/>
叅圖籙富奄海宇尊臨黎獻者豈徒駢百善罄衆美私<lb/>
<pb n="KR4d0108_WYG_018-15a"/>
一人以為逸豫哉亦必有以叅貳上下寵綏元元夫百<lb/>
工致巧則繩墨無遺美商賈善貨則市㕓無佚利農夫<lb/>
愛日則田野無汙萊列士效智則庻官無曠廢恪守宗<lb/>
廟則謹都邑之事敬保社稷則善四境之治小大雖殊<lb/>
各修其職而厎其業故能飛聲騰實俯仰無媿帝王合<lb/>
徳天地配功三五覆載之間有一物不得其所則聖人<lb/>
以為已憂豈尋常守故牽制誦習而局促乎委𤨏齷齪<lb/>
之事哉必有以經緯天地彌綸六合柔逺能邇仁民愛<lb/>
<pb n="KR4d0108_WYG_018-15b"/>
物仿洋周浹達於日月之所照霜露之所隊已故黄帝<lb/>
七十戰以静蚩尤之亂神禹十三載以平洚水之患成<lb/>
湯十一征以濟王業武王再出師以順天命此聖人之<lb/>
心帝王之事也昔禹平水土足跡所及東漸於海西被<lb/>
流沙朔南二方聲教咸暨唐虞之際昬墊既逺蕃殖滋<lb/>
茂海岱之壤列為青營幽并二州析自冀都故其書曰<lb/>
肇十有二州記其始也此中國土宇衣冠之俗襟帶之<lb/>
民正朔所行聲教攸善三五帝王萬世之所守不可失<lb/>
<pb n="KR4d0108_WYG_018-16a"/>
者也故湯有天下仲虺稱之曰纉禹舊服成王即政周<lb/>
公訓之曰陟禹之跡至於幽王失道四夷交侵中國微<lb/>
弱不能修成王之業疆理天下以奉禹功故信南山之<lb/>
詩作而刺之昔人傳禹之跡乆矣守禹之跡重矣今流<lb/>
沙之東賀蘭靈武幽薊之地盧龍范陽狡黠擅制倚為<lb/>
巢穴驅除攘逐帝王之事業今日之先務也其可後乎<lb/>
議者徃徃置之度外以為不足經營視兩地之土宇人<lb/>
民如陽闗以西大漠以北是亦未嘗少思舜禹之功業<lb/>
<pb n="KR4d0108_WYG_018-16b"/>
商周之訓誥與幽王之所失南山之所刺也彼果可置<lb/>
之而弗議則祖宗無親駕之勞矣使建隆開寳間三川<lb/>
不征五嶺無討晉陽奉土江表獻圖内地不分於割據<lb/>
兵力不勞於戡定天下無事財賦充溢如今日之盛二<lb/>
方酋長不消聲於磧北則梟首於藳街乆矣豈容偷生<lb/>
假息於封域之内哉寛聲罪之誅後境土之畧詳明内<lb/>
治不事開拓息兵偃武阜財愛民以安中國以幸天下<lb/>
固可謂忠厚之至矣恐非所以承祖宗之意致帝王之<lb/>
<pb n="KR4d0108_WYG_018-17a"/>
之美執事者冝若少加意焉<lb/>
　　　言論<hi>闕</hi>
　　　昜論<hi>按鎮上蔡左丞書自言著六經論六篇今存者昜論書論禮樂論三篇又樂論二篇</hi>
　　　<hi>以篇數言之則所缺僅一篇以六經之目言之則當缺詩春秋二篇均無可攷姑就現存録之</hi>
道有汙隆時有治亂業有存亡功有成敗勢有强弱事<lb/>
有利害徳有善否行有是非物有得䘮民有從違名有<lb/>
榮辱身有安危此數者吉凶之類也不動則徳不崇業<lb/>
不廣動而吉凶隨之君子不以凶而廢動務善其動以<lb/>
<pb n="KR4d0108_WYG_018-17b"/>
之吉也夫時變無常情偽萬狀芻豢輕於富足藜藿美<lb/>
於饑人則豐約之情異也畏日流金而狐白見遺祁寒<lb/>
凝海而紵絮在御則寒暑之適差也見吉凶之㡬成天<lb/>
下之務者無他通照時變曲盡物情而已矣茍得其情<lb/>
雖大必舉失其時㑹雖小不行古之人禪神器而弗亂<lb/>
革天命而弗危放君上而不失其忠誅兄弟而不失其<lb/>
聖者得也交朋友而弗與撫妻子而弗順言則招愛動<lb/>
則招辱而四體不能保者失也得者動而之吉失者動<lb/>
<pb n="KR4d0108_WYG_018-18a"/>
而之凶吉凶者得失之效也有以見天下之至賾則事<lb/>
物之宜無失有以見天下之至動則㑹通之理可逢惟<lb/>
天下之至聖為能與於此此聖人之獨智也古之聖人<lb/>
不以獨智自私而與天下同患難書非盡言之器言非<lb/>
盡意之具聖人必使言立而意達物得而道傳是故立<lb/>
象以盡意設卦以盡情偽繫辭以盡其言變通以盡其<lb/>
利鼔舞以盡其神而昜之道興矣昜之所謂吉者適時<lb/>
之變者也昜之所謂凶者迕物之情者也昜之所謂悔<lb/>
<pb n="KR4d0108_WYG_018-18b"/>
吝者釁未著而可圖者也昜之所謂旡咎者辨之早而<lb/>
不遂於凶者也由昜之道而以時消息則無所不順於<lb/>
時物動則之吉而凶悔吝斯逺矣是故君子居則觀其<lb/>
象而玩其辭動則觀其變而玩其占動静起居罔與道<lb/>
違是以自天佑之吉無不利也夫佑者助也天之所助<lb/>
者順也順之至者天且助之而况於人乎所謂得而之<lb/>
吉者順而已矣夫剛柔之材生於氣屈伸之變制於數<lb/>
物志雖深不出覆載之外㡬務雖微不違進退之節有<lb/>
<pb n="KR4d0108_WYG_018-19a"/>
天地然後有六物有六物然後有萬類天地者六物之<lb/>
父母也六物者萬類之宗祖也兼三才以成卦合六物<lb/>
而象之天地之藴五行之奥道徳之義性命之理皆囊<lb/>
括而包舉矣則萬類之宜無所隠其情數始於一成於<lb/>
五合於十天地之數萬物之命也九六之數天地之成<lb/>
也合五十以致用參天兩地而倚之鬼神之幽變化之<lb/>
妙無形之所行無情之所成者可逆數而坐致也則㑹<lb/>
通之理無所晦其適是故聖人觀象於天觀法於地觀<lb/>
<pb n="KR4d0108_WYG_018-19b"/>
鳥獸之文與地之宜近取諸身逺取諸物以作八卦八<lb/>
卦作而象數具矣故能通神明之徳類萬物之情定吉<lb/>
凶而生大業至乎商之末世盛衰屢更時變既極情偽<lb/>
多而聖人之憂患深矣於是因八卦之成引而伸之觸<lb/>
類而長之以極天下之能事是故道顯而有傳徳神而<lb/>
不測酬酢萬變曲臻其極至神之妙而昜有以祐之此<lb/>
昜道之成也<lb/>
　　　書論<lb/>
<pb n="KR4d0108_WYG_018-20a"/>
昜繫辭言上古聖人備物致用立成器以為天下利者<lb/>
自庖犧氏至堯舜止矣夏商周不與焉孔子曰商因於<lb/>
夏禮所損益可知也周因於商禮所損益可知也其或<lb/>
繼周者雖百世可知也何不及唐虞蓋聖人制作帝王<lb/>
之法度自伏羲氏以來厯神農更黄帝通其變使之不<lb/>
倦神而化之使民冝之至堯舜氏則成矣後世雖有聖<lb/>
人亦無以加焉夏后氏以來適世之變趣時之宜新則<lb/>
因之弊則損益之而天下治矣故救忠以質濟質以文<lb/>
<pb n="KR4d0108_WYG_018-20b"/>
文弊尚忠循環無窮因二帝之成法通之以三代之變<lb/>
帝王事業萬世之理備矣昔者聖人之作書也將以載<lb/>
帝王之道達之于後世者也故斷自唐虞以下訖於周<lb/>
夫六事設而天下之物舉三統備而百世之變盡唐虞<lb/>
之時羲和奉天司空平土后稷足食契敷五教臯陶典<lb/>
刑以糾慝龍作納言以防姦文之以伯夷之禮和之以<lb/>
后䕫之樂垂善百工而虞諧上下親親以及物修身以<lb/>
平天下有徳者進有罪者誅黜陟不違而幽明無僭足<lb/>
<pb n="KR4d0108_WYG_018-21a"/>
以亮天工熙庶績帝王之法可謂成矣禹湯周公本之<lb/>
内敦忠質之尚美其外致文采之飾忠質用而誠素之<lb/>
徳形矣文采明而表著之道盡矣世態之異又安能外<lb/>
于此哉是故聖人基本典謨淵源貢範掇英華于訓誥<lb/>
挹誓命之清流片善寸長罔有遺逸昔周平王失宗周<lb/>
之業依晉鄭而東遷扼險河洛之間下等列國故黍離<lb/>
之詩參弼鄘之列帝王衰㣲莫甚于此而文侯之命在<lb/>
焉伯禽魯公列國之君也繕甲胄完城壁庤糗糧禁越<lb/>
<pb n="KR4d0108_WYG_018-21b"/>
逸諸侯之事非善之大者而費誓在焉秦穆衰世之諸<lb/>
侯五覇之㣲者悔過自咎未為純徳而秦誓在焉盛時<lb/>
之嘉謨聖王之典訓盡矣季世之君有可觀者斯取之<lb/>
帝王之言朝廷之事殫矣下國諸侯有可觀者斯取之<lb/>
明昌之時邦君之美具矣衰亂之際强覇之主茍有志<lb/>
于善者雖㣲而不棄由是觀之前聖後聖徳義事辭有<lb/>
在于帝王之道者寧復有孑遺者哉故足以為萬世之<lb/>
寶訓揚子曰仲尼多愛愛義也愚于定書見雄之言為<lb/>
<pb n="KR4d0108_WYG_018-22a"/>
不誣矣<lb/>
　　　詩論<hi>闕</hi>
　　　春秋論<hi>闕</hi>
　　　禮樂論<lb/>
孔子曰安上治民莫善于禮移風昜俗莫善于樂又曰<lb/>
禮樂不興刑罰不中唐虞之君與三代之盛王所以涵<lb/>
養生靈陶冶善俗徳與天地並氣與隂陽和風俗渾然<lb/>
躋于仁夀刑罰措而弗用者禮樂教化之功也韓宣子<lb/>
<pb n="KR4d0108_WYG_018-22b"/>
曰周禮盡在魯矣語曰子在齊聞韶三月不知肉味曰<lb/>
不圖為樂之至于斯也夫周禮周公所資以致太平者<lb/>
也制作之道備矣故宣子見而美之然魯秉周禮而國<lb/>
不加治非特不加治而魯之削也滋甚韶樂者后䕫所<lb/>
作以來鳯鳥者也其感物之意㣲矣故孔子恱而稱之<lb/>
齊有韶樂而人不及和非特不及和而齊之亂也滋甚<lb/>
禮樂之術未更而功用不效者何也豈昔人之治有他<lb/>
術以致之而禮樂不與耶抑後之用禮樂者非昔之用<lb/>
<pb n="KR4d0108_WYG_018-23a"/>
禮樂者耶聖人之言天地也天地妄乎不妄觀今昔之<lb/>
事有不合于聖人之言者當深探其本而謹司其歸極<lb/>
其言于無所貳而後已不可或疑也禮樂之說試粗言<lb/>
之夫養天下者無以異于養口體口體之養莫美于芻<lb/>
豢稻粱今以甘㫖之味食和平之人則氣血流榮膚革<lb/>
充實疾疢不作而體日以肥矣若五府動于内六邪感<lb/>
其外二氣舛迕而嗜好失常者雖食以芻豢稻梁方且<lb/>
惡之而弗嗜豈惟不足以充七尺之軀哉此非芻豢稻<lb/>
<pb n="KR4d0108_WYG_018-23b"/>
粱之不美也則病亂之而失其性也禮樂之術其養天<lb/>
下之芻豢稻粱歟聖人在上善政以徳聚人以財民有<lb/>
安富休佚之虞而無勞苦凍餒之患知利害榮辱之所<lb/>
在而訓導昜從法令難犯故禮制而上下安治樂行而<lb/>
風俗移昜彼齊魯二邦上失其政下無常産重役以勤<lb/>
其力厚歛以竭其財貧者困于饑寒而救死不贍富者<lb/>
溺于僭侈而殉慾無紀外物迫切而善性彫喪正猶病<lb/>
者之失其常嗜矣雖示以周公之文物鼔以后䕫之聲<lb/>
<pb n="KR4d0108_WYG_018-24a"/>
容利不濟于所乏物不勝于所美適如蚊虻鸛雀之過<lb/>
其前曽不為之瞬目留聴少介其胷次又奚足以啟迪<lb/>
聰明感移志氣革滛僻而起徳善哉是無異于養病者<lb/>
以芻豢稻粱不可冀其肥矣故文武之禮無益于魯虞<lb/>
氏之樂不效于齊俾兩國之君有以存百姓之常心則<lb/>
人知為善而樂馴其教禮樂之功著矣不待宣子之賢<lb/>
仲尼之聖然後知而感之也如曰宗周之道弗形乎文<lb/>
物善美之徳無見于聲容禮樂之教不足以鼓舞于天<lb/>
<pb n="KR4d0108_WYG_018-24b"/>
下則宣子無在魯之辭仲尼無三月之感矣是知膏粱<lb/>
無補于疢疾禮樂不效于亂邦庶政具修百度咸理然<lb/>
後可以達禮樂而要太平之功矣<lb/>
　　　樂論上<lb/>
樂者何聲容之道也昔之言聲容之道者㣲矣管乎人<lb/>
情而通乎志氣物來而心感之則喜怒哀樂之情必發<lb/>
于聲而動于容容有文采容有節奏則剛柔緩急之變<lb/>
斯格其心而移其氣故達其㣲者可以觀政而通其用<lb/>
<pb n="KR4d0108_WYG_018-25a"/>
者可以變昜風俗夫太猛者偏于剛太寛者偏于柔剛<lb/>
勝則和不足而多怒柔勝則强不足而多懾此哀思憤<lb/>
怨慢昜流蕩之音所由作也故所以感人心者不可不<lb/>
慎而君子之政貴和細甚者弗堪思深者憂逺流僻邪<lb/>
散則離正促數噍殺則失中此和平條暢之美所由喪<lb/>
而憂思滛亂之心起矣故聲容之形必出乎道而樂文<lb/>
之美不可以為偽古之聖人發育以徳肅歛以威厚之<lb/>
以仁制之以義隂陽相成而剛柔迭用融而不散凝而<lb/>
<pb n="KR4d0108_WYG_018-25b"/>
不宻强而不怒和而不懾故其政和其音安以樂而樂<lb/>
之實無疵癘焉徳配天地明並日月叙合四時本之情<lb/>
性稽之度數制之禮義合五物之和道四氣之正使之<lb/>
莊而不哀安而可樂謹節而無犯敦本而不流廣不容<lb/>
姦狹不思欲故足以感動善心滌蕩邪氣而樂之文無<lb/>
惉懘矣故惟聖人為能作樂黄帝堯舜禹湯文武此六<lb/>
七君子者皆聖人之徳據崇髙之勢者也其政平其功<lb/>
茂其道廣其制明充樂之實而致美也知樂之情而致<lb/>
<pb n="KR4d0108_WYG_018-26a"/>
微也制樂之文而致精也故六代之作其身足樂而不<lb/>
流其文足論而不息可以善民心化民俗動天地感鬼<lb/>
神諧鳥獸格異物夫孔子之時有虞氏之不為政久矣<lb/>
然猶在齊聞韶三月不知肉味又况以甚盛之徳紹於<lb/>
變之世極制作之美因后䕫之賢而鼓舞之則擊石拊<lb/>
石百獸率舞簫韶九成鳯凰來儀不亦宜乎此聖人之<lb/>
所取也孔子謂韶盡美矣又盡善也謂武盡美矣未盡<lb/>
善也湯武之業將有慙徳于前聖乎何聖人之不廢也<lb/>
<pb n="KR4d0108_WYG_018-26b"/>
葢樂者象成者也事與時並名與功偕時變不同則所<lb/>
成斯異故黄帝以道堯舜以徳禹以功商周以伐天下<lb/>
之美莫全于道天下之善莫美于徳道徳散而尊事功<lb/>
征誅之權事功之極也故曰大章章之也咸池備矣韶<lb/>
繼也夏大也商周之樂盡矣道徳以本之事功以濟之<lb/>
權變以通之皆帝王之時應時造者也聖人其何所取<lb/>
去哉嗚呼隂陽之道未息則四時之正氣常生矣柔剛<lb/>
之材未毁則五物之和聲常鳴矣仁義之性未滅則和<lb/>
<pb n="KR4d0108_WYG_018-27a"/>
平之徳常存矣有其徳而得其位者善政以成性因性<lb/>
以和聲合五音之中導四氣之正雖六代之聲容不傳<lb/>
于今而黄帝堯舜之制作可圖也<lb/>
　　　樂論下<lb/>
夫作樂者何為者也先王用五徳之聲本四氣之和因<lb/>
八物之音以歌詠祖宗之功徳而告于神明動化天下<lb/>
者也太上用道其次建徳其次立功先王創業垂統經<lb/>
世濟民不出于道徳則出于事功雖揖遜征誅異世殊<lb/>
<pb n="KR4d0108_WYG_018-27b"/>
事逆取順守若天與人莫不本于仁義稽之道徳故雲<lb/>
咸英莖章韶濩武皆足以動天地感鬼神蕩滌流滛召<lb/>
集和粹移風昜俗鼓舞而不知其所以然語曰子在齊<lb/>
聞韶三月不知肉味夫虞氏之不為政久矣末世遺聲<lb/>
其感人也猶若此之盛方重華在上后䕫典之則擊石<lb/>
拊石百獸率舞簫韶九成鳯凰來儀不亦宜乎記曰禮<lb/>
節民心樂和民聲政以行之刑以防之禮樂刑政四達<lb/>
而不悖則王道備矣由是言之帝王之道本之以禮樂<lb/>
<pb n="KR4d0108_WYG_018-28a"/>
輔之以刑政而已矣期㑹簿書斷獄聴訟百吏之職非<lb/>
所務也後世置禮樂為虚器藏在有司郊社之間宗廟<lb/>
之事時出而用之下民未嘗豫聞也自朝廷達于郡邑<lb/>
日所由以為治者期㑹簿書斷獄聴訟而已故有司不<lb/>
能誦其數君子不能達其義而况于下民乎况于庶物<lb/>
乎因謂禮樂不足以致治風俗不可以昜移誣矣國家<lb/>
享天休命神聖相繼百三十餘載天下乂安繼周之後<lb/>
未有若此之盛非漢唐之比也然百年之間大樂未作<lb/>
<pb n="KR4d0108_WYG_018-28b"/>
和峴之器尚失之髙胡瑗之徒曼不可用至主上踐祚<lb/>
而明聖之事始克有就祖武宗文神謨聖烈揄揚顯暢<lb/>
與休聲和氣洋溢乎乾坤之内明白乎日月之下可謂<lb/>
盛矣若革近世之弊踵三五之事頒之郡邑達之黌序<lb/>
以先期㑹簿書斷獄聴訟不特藏之太常則神和人舞<lb/>
百獸庶幾復見于今日非直移風昜俗而已昔在黄帝<lb/>
命伶倫吹嶰竹之管協鳯凰之鳴而造律吕于是簣桴<lb/>
土鼓廢矣後世作者必稽焉然聲隠于㣲器久則敝聖<lb/>
<pb n="KR4d0108_WYG_018-29a"/>
人惡其敝而㣲者不可得而察也故寓之以法度因其<lb/>
積以為數因其容以為量因其長以為度因其實以為<lb/>
重輕六物者相為表裏一物亡缺可因所存而補也六<lb/>
物皆亡可推聲數而造也故聖人在上則推厯生律後<lb/>
世祖述則推律生厯上黨之黍邯鄲之鐸先儒之所用<lb/>
也雖然仲容譏荀氏而契周尺文收吹斷竹而調啞鐘<lb/>
聲數之法周隋之所傳荀氏之所用也何獨不然若是<lb/>
則邯鄲之鐸未可以得土中之器上黨之<graphic n="KR0927" url="https://raw.githubusercontent.com/kanripo/KR-Gaiji/master/images/KR0927.png" mimeType="image/png"/>亦未可以<lb/>
<pb n="KR4d0108_WYG_018-29b"/>
定一籥之律葢有獨見之明獨聞之聰然後能用先王<lb/>
之成法求天地之中聲故曰文武之政布在方策其人<lb/>
存則其政舉然則神而明之存乎其人者非獨昜象為<lb/>
然必有䕫曠然後聲氣可得而定矣䕫曠之用葢亦不<lb/>
違于積<graphic n="KR0927" url="https://raw.githubusercontent.com/kanripo/KR-Gaiji/master/images/KR0927.png" mimeType="image/png"/>也夫魏晉之際而有仲容貞觀之初而有文<lb/>
收五代亂離學者彫喪玉朴之術尚或有成天下浩浩<lb/>
熙洽百年焉知䕫曠之不世出哉亦求之而已矣<lb/>
</p>
<p>
</p>
  </div>
</body>
</text>
</TEI>