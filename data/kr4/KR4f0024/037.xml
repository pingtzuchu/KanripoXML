<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>松桂堂全集巻三十七</head> <lb/>
    <p>
<pb n="KR4f0024_WYG_037-1a"/>
欽定四庫全書<lb/>
　松桂堂全集巻三十七<lb/>
　　　　　　　　　　　吏部侍郎彭孫遹撰<lb/>
　　　徐擅青和無題詩序<lb/>
夫美人香草初傳要𦕈之音落葉秋風始發清微之響<lb/>
離憂欲冩綺語斯標以至平子同聲秦嘉贈婦子建閨<lb/>
情之什安仁内顧之篇靡不掩抑深情纒綿古意擲芙<lb/>
蓉以憐子餉芍藥而將離司馬東鄰層波相屬修靡南<lb/>
<pb n="KR4f0024_WYG_037-1b"/>
户媚體横陳下及温李之儔彌極哀淫之思春蠺蠟炬<lb/>
相如形似之工彩鳯靈犀明逺遙深之致言情之製亦<lb/>
為優矣徐子擅青人稱比玉才勒兼金士秀之藻筆精<lb/>
華獨妍宫體偉長之麗心文質寧媿詩人屬和無題一<lb/>
時絶調湘毫未染已有雲烟鳯紙將舒先聞薌澤貌逺<lb/>
山之隠約翠黛紛流狀新月之纎妍芳塵欲動擬人固<lb/>
帝天之列摛詞亦春雪之班非無紫褎吹簫不少紅綃<lb/>
持拂蕙櫋蘅薄地已異乎庚宗絳樹靑琴曲彌髙乎子<lb/>
<pb n="KR4f0024_WYG_037-2a"/>
夜洵乎雙心一意形影合而不離萬代千齡情塵銷而不滅<lb/>
可以下驅北里上駕西崑屈宋含毫和韓掩藻者也<lb/>
　　　逝者集序<lb/>
禮朋友之䘮墓有宿草則不哭説者謂宿草者嵗月一<lb/>
周猶兄弟之服朞也葢古人之於朋友其重也若是自<lb/>
伐木廢朋友缺以至於今莫有能善是者也讀趙子逝<lb/>
者一集庶幾猶見古人之義雖江淹思友之賦沈約感<lb/>
舊之作未或過之如僅以組織為工情文為勝則天下<lb/>
<pb n="KR4f0024_WYG_037-2b"/>
能工之士多矣當必有賞之者<lb/>
　　　錢仲扶文稿序<lb/>
往在壬辰之嵗與錢子幼日仲扶定交于時同研席者<lb/>
二十有餘人幼日眎余五年以長而仲扶與余同甲年<lb/>
甫弱冠也余兄事幼日弟畜仲扶以道徳相琢磨以文<lb/>
章相砥礪二十年殆猶一日葢三人之交如昆弟讙也<lb/>
如是仲扶髙才絶學十倍於余當講道論文之㑹僶仰<lb/>
不逮恒心畏之意謂鼓行以張吾黨之色必仲扶也先<lb/>
<pb n="KR4f0024_WYG_037-3a"/>
者甲午之秋余與曺子飛雍同舉於鄉簸揚在前對仲<lb/>
扶每有媿色自後十餘年來仲扶學益邃而文日益有<lb/>
名焚舟而濟者數矣余與飛雍先後舉南宫而仲扶猶<lb/>
浮湛諸生中豐才而約遇夙知而暮成是誠大可異也<lb/>
仲扶當三北之餘意不自得而余獨深信之以為才如<lb/>
仲扶豈有長貧賤者每當三載賔興棘事垂竣輙為同<lb/>
里諸子言吾之鄉有歌鹿鳴而登天網者非他人必我<lb/>
仲扶也如是者以為常而言往往不驗余終不以言不<lb/>
<pb n="KR4f0024_WYG_037-3b"/>
見售而遂自飲其言仲扶亦因余言益自信也今仲扶<lb/>
何如哉聯登禮闈名滿京國其所著作吐金含玉邈後<lb/>
凌前懸國門而走海内詎不稱一時極盛然以仲扶之<lb/>
才而積累遲乆以至於今遇雖盛而亦稍晩矣仲扶雖<lb/>
晩遇乎自為諸生試髙第聲譽隆起垂二十年天下雖<lb/>
廣操觚之士雖衆容有不知仲扶者是無待於今日即<lb/>
今日之文具在有心目者皆能欣賞而誦法之也又奚<lb/>
待於余言雖然仲扶之文天下之人則既知而信之人<lb/>
<pb n="KR4f0024_WYG_037-4a"/>
無間言矣若夫知之深而信之乆且彌篤者此則無論<lb/>
天下疇昔筆硯之伍二十餘人之中要未有過於余者<lb/>
也故於其稿之成為叙述其大致如此以見文章聲價<lb/>
有在且以見吾兩人生平也<lb/>
　　　陸未菴先生詩集序<lb/>
詠歌之道與著述並垂不朽古今作者或憑弔以興懷<lb/>
或贈答以相樂靡不往復纒綿一唱三嘆然其境趣各<lb/>
殊風流逈别妍媸之奏觸境而生聲凄緩之音縁情而<lb/>
<pb n="KR4f0024_WYG_037-4b"/>
發響是猶吹萬於山林殆有不可得而強者也曩嵗與<lb/>
未菴先生同隨計京師即其容如挹千頃之陂聆其言<lb/>
如入芝蘭之室已心儀其為有道君子今春復得盡讀<lb/>
其詩髙雅朴茂足以追美風騷凌轢中晩葢先生常官<lb/>
宣府宣府為秦時上谷地左顧居庸之險右臨雲中之<lb/>
固赤城之塞故壘風埃金蓮之川平波霞綺軺車所至<lb/>
慷慨留連往往含吐英華發抒壯采故其所為詩雄渾<lb/>
恢竒卓然足以垂世燕公江山之助庶幾似之昔司馬<lb/>
<pb n="KR4f0024_WYG_037-5a"/>
子長謂虞卿非窮愁不能著書昌黎之論子厚亦謂非<lb/>
竄逐湘南必不能自力於文以必傳於後今先生以董<lb/>
晁之才當右文之世長公褰帷於嶺外次公視草於禁<lb/>
庭一門之内盡是琳琅賔從之間無非珠玉以境遇之<lb/>
盛如彼而詩詞之工如此將古人之言有不盡騐於今<lb/>
者耶不然則天才超絶固非操觚授簡之家所得而彷<lb/>
彿其萬一也余既獲交於長君孝山而先生之壻沈子<lb/>
融谷與余同學少長相狎知先生為深是烏可無一言<lb/>
<pb n="KR4f0024_WYG_037-5b"/>
以為之序雖然余固不可以無言言亦何足為先生重<lb/>
譬之運斤於般郢之門執轡於造良之側斯亦顔之孔<lb/>
厚矣<lb/>
　　　西堂雜組三集序<lb/>
嘗讀史至漢建元元光之際始興起文教招選茂異詳<lb/>
延特起之士待以不次之位唐至開元中始置麗正書<lb/>
院聚文學之士發揮典籍於時漢唐之興近者六七十<lb/>
載逺者幾及百年雖賁然文明之飾日不暇給焉夫以<lb/>
<pb n="KR4f0024_WYG_037-6a"/>
武帝之廣延豪儁號稱右文當時儒雅文章之臣吾邱<lb/>
以格五進枚臯以俳優畜董生以病免長卿以園令終<lb/>
子長官乎卜祝之間耳唐二張公位遇既隆文章尤盛<lb/>
而文貞未極諷諭之才曲江未窮著述之體千古之下<lb/>
不免遺憾然則才之難兼而遭逢之不易易葢已乆也<lb/>
當今天下治平烽火寢息<lb/>
天子嚮意文學登進儒臣與之講論五經六藝之書茂<lb/>
明先聖之緒數年之間治蒸蒸日進於古士幸生其時<lb/>
<pb n="KR4f0024_WYG_037-6b"/>
皆濡毫舐墨思以文章自顯而吴門尤悔菴先生者褎<lb/>
然出其間先生著作滿家向以文章名海内所撰西堂<lb/>
雜組馳驟於藝林洋溢於人口已非一日其初集少時之作<lb/>
世祖皇帝讀而善之者也二集罷官閒居之所為作也<lb/>
比年以来身隠而文采愈彰年老而藻思愈壯好事者<lb/>
因蒐而輯之為西堂雜組三集嗚呼以先生之才兼著<lb/>
述諷諭之長又受知<lb/>
明主列官禁近排金鋪而直玉戺讀先生之文考先生<lb/>
<pb n="KR4f0024_WYG_037-7a"/>
之遇撫今追昔其與諸賢相去何如也方且絢思道徳<lb/>
掞藻天庭巨麗之思雲流泉湧山龍黼黻之觀粲然備<lb/>
矣雜組云乎哉<lb/>
　　　趙子䇿稿序<lb/>
天子御極之七載允禮臣議復八股之制海内懷鉛握<lb/>
槧之士請趙子之文以為矜式者百舍重趼而未有止<lb/>
也閲兩月梓既成余讀其文而重有慨焉曰嗟乎窮達<lb/>
之數豈不以文章為憑哉文者心聲也其昌明博大和<lb/>
<pb n="KR4f0024_WYG_037-7b"/>
平肆好者聲之正者也其雄放離竒汪洋自恣者聲之<lb/>
變者也得聲之正者為大吕黄鐘為金宣玉節若是者<lb/>
宜明堂宜清廟得聲之變者為山林畏佳為臯壤搖落<lb/>
若是者宜藪澤宜江湖聲異也而人之遇合即因之豈<lb/>
非根於心而發於言者固有不期然而然者耶往予學<lb/>
為縱横排宕之文雲譎波興詭蕩而無紀當其時竊沾<lb/>
沾自喜以為足以成一家之言而十年以來放棄林澤<lb/>
行吟憔悴詎非噍殺激楚之聲有先為之兆歟今趙子<lb/>
<pb n="KR4f0024_WYG_037-8a"/>
之文純而和閎而肆有大醇而無小疵上之瑞世華國<lb/>
豐年之球琳下之救靡起衰儉嵗之粱稷其為盛世之<lb/>
音也審矣為吉人之言也亮矣于以鼓吹休明鋪張鴻<lb/>
駿固不待視玉堂之日而始信也抑又有説焉趙子之<lb/>
舉于鄉也以帖括其舉于禮部也以對策對策一變先<lb/>
巳不脛而馳四方矣今之問世者皆其賔興之先資雨<lb/>
檠雪案之所得也夫古今文章之事異曲競工兼之者<lb/>
鮮兵事積貯之謀班馬所不能為典引封禪之篇晁賈<lb/>
<pb n="KR4f0024_WYG_037-8b"/>
所不能作以趙子經濟之優長如彼而經術之湛深又<lb/>
如此是古人之所難者無非趙子之所擅也將世之讀<lb/>
其文者即以覘其異時之功業又豈獨髙文典冊足以<lb/>
潤色太平而巳哉<lb/>
　　　汪柯仙五十夀序<lb/>
古之祝夀考者始于祝蝦之詞燕饗之樂儷之以山阜<lb/>
岡陵申之以受福錫祚雖期以千萬年不為侈大率出<lb/>
于臣子之歸美其君上不下逮也南山蓼蕭之詩上之<lb/>
<pb n="KR4f0024_WYG_037-9a"/>
所以期其下而其詩曰遐不黄耉萬夀無疆與天保既<lb/>
醉諸篇初無異指葢古者君臣賔友之間所以贈答而<lb/>
頌禱者皆以夀為首稱矣箕疇之五福其一曰夀先儒<lb/>
之説以為五福者自天子以至于庻人皆可使之慕而<lb/>
嚮夀為人之所尤好故以先四福焉則知年之貴于天<lb/>
下也尚矣自古以迄今自貴以逮賤莫不有同然者也<lb/>
世衰俗易禮樂之意寖微今人遂以生辰為夀浹十旬<lb/>
必祝其禮似遠乎古然其稱觴燕喜升歌介祉則猶有<lb/>
<pb n="KR4f0024_WYG_037-9b"/>
祝嘏燕饗之遺意存焉未可盡廢也新安汪子柯仙生<lb/>
五十矣以清和之榖旦為覽揆之辰其宗黨親姻咸欲<lb/>
徴一言以為侑爵之詞而謬授牘于余余惟頌禱之詞<lb/>
徴其所可信不徴其所不可信嘘吸吐納餐英咀華侶<lb/>
洪崖而揖浮邱此説之不可信者也居隆平之世聚順<lb/>
蹈和康寜而好徳敦善行而不怠此理之可信者也則<lb/>
試以夙昔所習聞篤而可信者以為汪子祝可乎昔北<lb/>
海徐偉長之言夀也有三焉有王澤之夀有聲聞之夀<lb/>
<pb n="KR4f0024_WYG_037-10a"/>
有行仁之夀當今<lb/>
天子寛仁庶政釐舉薄海之内投戈寢羽風雨以時燠<lb/>
暘咸若人生其間者熙熙而逰燕燕而息有和親康樂<lb/>
之風而無疵癘夭札之氣柯仙又生山水清淑之鄉承<lb/>
世業之餘䕃履豐席豫乗堅而䇿肥其才力可以致通<lb/>
顯躋華膴而冲和恬粹上之無圭組之累以梏其形下<lb/>
之無困衡之事以攖其慮可以彌性優游坐臻大耋此<lb/>
所謂王澤之夀也素封之君類皆廢著以鬻財㑹計纎<lb/>
<pb n="KR4f0024_WYG_037-10b"/>
嗇交不越境内名不出里閭柯仙有士君子之行又性<lb/>
好交游所至必與其賢豪長者相結户外之屨恒滿贈<lb/>
縞獻紵殆無虚日一時名卿賢大夫聞柯仙名者靡不<lb/>
倒屣候門納交恐後負元龍湖海之才而屏君卿任俠<lb/>
之習無卑行焉無汚名焉斯不亦聲聞之夀乎新安之<lb/>
汪素稱甲族朱輪華組炤耀宇内而柯仙謙約自牧不<lb/>
以門地自驕善事二人篤於友愛與人忠執事敬内外<lb/>
宗族待以舉火者恒數千人咸能分衣推食終始無恡<lb/>
<pb n="KR4f0024_WYG_037-11a"/>
即有一介之士緩急造門雖非其平日雅遊亦必傾筐<lb/>
倒庋以任恤其有無徃徃折劵不責報如是者數十年<lb/>
無徳色無倦容仁者必夀斯又其灼然可據者也持是<lb/>
道也以往雖籛老之齡喬松之夀不加于此矣又何必<lb/>
博徴逺引晞朝陽而潤靈瀣然後可以享大年邀遐福<lb/>
哉或曰子之言則既然矣五十而夀禮與曰記不云乎<lb/>
五十養于鄉六十養于國七十養于學五十異粻六十<lb/>
宿肉七十貳膳八十常珍夫古人引年之典惇史乞言<lb/>
<pb n="KR4f0024_WYG_037-11b"/>
緝御授几祝饐在前祝鯁在後如是其隆也而必自五<lb/>
十始則今兹之祝諄哉其有得于禮也自是而十年而<lb/>
二十年而三四十年年日益進徳日益劭神明日益茂<lb/>
將有頌之不勝頌者子且執管以待之矣<lb/>
　　　衍波集序<lb/>
昔楊用修先生有云詩聖如子美而集内填詞無聞秦<lb/>
少游辛稼軒詞極工矣而詩殊不強人意疑填詞一道<lb/>
便為獨藝其説是矣以觀于阮亭則容有未然者阮亭<lb/>
<pb n="KR4f0024_WYG_037-12a"/>
天才超絶下筆驚人詩歌膾炙天下為當世宗匠時于<lb/>
鉢吟燭唱之餘發為長短調靡不含英咀華引商刻羽<lb/>
豈非同工兼美度越今古者耶然世但知阮亭詩詞能<lb/>
同工兼美如此而不知單行阮亭之詞又未嘗不吐納<lb/>
諸家具有衆美也試讀其衍波一集體備唐宋珍逾琳<lb/>
琅美非一族目不給賞如春去秋來二闋以及射生歸<lb/>
晩雪暗繡盤雕屈子離騷史公貨殖等語非稼軒之託<lb/>
興乎揚子江上之風髙雁斷蜀岡眺望之亂栁棲鴉非<lb/>
<pb n="KR4f0024_WYG_037-12b"/>
坡公之弔古乎詠鏡之一泓春水碧如烟贈雁之水碧<lb/>
沙明參横月落逺向瀟江去非梅溪白石之賦物乎楚<lb/>
簟凉生孤睡何曾著借錦水桃花箋色合鮫涙和入隃<lb/>
麋小字重封非清真淮海之言情乎約而言之其工緻<lb/>
而綺靡者花間之致語也其婉孌而流動者草堂之麗<lb/>
字也洵乎排秦軼黄凌周駕栁盡態窮姿色飛魂蕩矣<lb/>
僕嘗戯語阮亭古人學槊學畫恥居第二君今詩文歌<lb/>
詞一切悉踞峯頂使我輩從何生活此雖雅言更為實<lb/>
<pb n="KR4f0024_WYG_037-13a"/>
錄恐世之流覽是集者都未免黯然氣盡也<lb/>
　　　新安孫氏族譜序<lb/>
予友孫子無言髙明之士也一日出其族譜屬予序將<lb/>
修輯而增訂焉葢自唐咸通間其始祖金吾公徙居新<lb/>
安至于今殆千嵗矣由金吾至無言為世凡二十有七<lb/>
而其世系之先後生卒之年月墳墓之處所皆歴歴可<lb/>
考云余嘗怪今之稱望族者不計道里不問源流千世<lb/>
百世之上有人焉則推而逺之曰某某某之始祖幾世<lb/>
<pb n="KR4f0024_WYG_037-13b"/>
祖也千里百里之外有人焉則引而近之曰某某某之<lb/>
叔伯兄弟行也求其歴千嵗而遙其子孫猶能道其祖<lb/>
宗之行事與夫廬墓之所在支姓之所分如孫氏者百<lb/>
不得一二焉余生雖晩猶及見前輩有生同里仕同籍<lb/>
而單寒華膴迥不相援者夫何二三十年之中而風俗<lb/>
澆薄遂至于此嘻可嘆也今無言守其清白之門風不<lb/>
援聲勢以為髙汲汲乎以睦族為念既又慮其族大而<lb/>
難周先自本支彦達公以下修訂成編以次及于通族<lb/>
<pb n="KR4f0024_WYG_037-14a"/>
其世系生卒墳墓必書必悉視昔為詳若體負隠徳躬<lb/>
操獨行者則人各為小傳附于譜後嗚呼其用心亦良<lb/>
厚矣詩曰維桑與梓必恭敬止又曰敦彼行葦牛羊勿<lb/>
踐履夫桑梓猶致其恭行葦勿忍其踐而况乎一本之<lb/>
親同體之戚乎以此知仁人君子之居心如是其深厚<lb/>
也世之覽孫氏族譜者仁孝之思亦可以油然而生矣<lb/>
　　　呉維申䇿稿序<lb/>
士之所以致用者存乎言所以立言者存乎志志夸<lb/>
<pb n="KR4f0024_WYG_037-14b"/>
者其言必誕斐然若雕繢之工而靡切于體要之實爛<lb/>
然若春華之鮮而罔禆于當世之務斯二者君子病之<lb/>
若夫忠誠之念溢于中利害之形熟于外則雖處疎賤<lb/>
之列際太平無事之時而其發之為言恒慨切著明而<lb/>
無所絺飾于漢之孝文治稱極盛賈誼以洛陽少年上<lb/>
書陳事至欲為痛哭流涕若不可以須臾少安者彼豈<lb/>
好為危言激論以聳人主之聽哉忠君愛國之心内結<lb/>
于中而誠有所不可解也進士吴甫及少時即以天下<lb/>
<pb n="KR4f0024_WYG_037-15a"/>
為己任平居讀書無日不討當世之務而講求之故其<lb/>
所為擬奏二十篇大而非夸文而非誕切切乎如藥石<lb/>
之必可以去疾鑿鑿乎如菽粟之必可以療飢竊觀當<lb/>
今天下治安無事殆二十餘年矣<lb/>
聖明在上百度具舉所未就理者不過一二損益之端<lb/>
因革之故耳草茅新進之臣宜若可以無事于言者而<lb/>
甫及方且慷慨論列區區之誠必欲獻之<lb/>
闕廷而後巳假使居得言之地值當言之時有不引裾<lb/>
<pb n="KR4f0024_WYG_037-15b"/>
折檻犯顔無諱者乎則其志誠有大過乎人者而修辭<lb/>
之善固其餘事也昔蘇洵眉山一布衣所著權書衡論<lb/>
幾䇿諸篇歐陽修嘗奏之仁宗下詔褒徴令所在為之<lb/>
勸駕今<lb/>
朝廷受言納誨百倍于至和嘉祐之時公卿大臣賢如<lb/>
歐陽者比肩而立甫及又巳釋褐補吏非明允之比行<lb/>
且有以此書進次第見之施行犁然有合于當世之故<lb/>
斷乎其可知也不然有其言而不得達達矣而不克見<lb/>
<pb n="KR4f0024_WYG_037-16a"/>
諸行天下將必有任其責者于甫及又奚病哉<lb/>
　　　重修海鹽學宫序<lb/>
吏兹土者將以為政也為政而不得其要則雖戴星出<lb/>
入日不遑食而鮮克以奏理教化者為政之要也教立<lb/>
化行則人咸知修倫而崇讓敦詩而説禮其君子文而<lb/>
有檢矜名節而砥亷隅其小人愿而有禮爭慕義而重<lb/>
犯法古之君子所以致美于簡冊者葢誠從事于此而<lb/>
不事乎錐刀繭絲之紛紛也鹽之俗于三呉號為最樸<lb/>
<pb n="KR4f0024_WYG_037-16b"/>
比年以來淳風漸散凌長上扞文網者嵗且屢告此無<lb/>
他教不立于上化不行于下故也欲興起教化莫若崇<lb/>
建學校自<lb/>
國家定鼎二十餘年之間宰吾邑者軍興旁午退食不<lb/>
暇槩有志焉而率皆未逮璜璧之宫日就圮廢車服禮<lb/>
器疏陳于榛穢之區博士生徒講肄于風雨之室弦誦<lb/>
輟而弗聞像主頽而莫整吁是可慨也我明府湯公之<lb/>
來以經術飾吏治親人而好士弛法而心行下車朞月<lb/>
<pb n="KR4f0024_WYG_037-17a"/>
即與學諭張公謀所以庀材程功焉者撰辰修繕斥俸<lb/>
辦具僚友輸將以赴公庶民子來而趨義斯役也克舉<lb/>
公其知為政之要者歟余不敏竊念自祖父以來由鄉<lb/>
校以賔興于國者于今葢三世矣其沐浴于學校之澤<lb/>
者不可謂不深且厚矣故不辭弇鄙而樂為之序<lb/>
　　　吳母胡孺人節夀序<lb/>
忠孝節義之于人如山岳之趨髙如江河之就下如寒<lb/>
暑風雨之序如布帛菽粟之不可離此事之至恒而分<lb/>
<pb n="KR4f0024_WYG_037-17b"/>
之所當然者也顧執簡之士往往表為獨行以傳之無<lb/>
窮者倘亦有世道人心之慮乎新安吳太孺人余友爾<lb/>
世母也年十七事天明先生二十三而寡今年六十有<lb/>
三矣當天明先生捐館舎爾世猶在娠兩尊人在堂内<lb/>
無期功彊近之親外無應門五尺之僮孺人能事舅姑<lb/>
以孝育遺孤以慈持門户以儉勤睦里俗以恩恤嗚呼<lb/>
亦賢矣哉士君子有心世道讀書見千百世之上有慷<lb/>
慨慕義之事輙咨嗟頌述想慕其為人當吾世而庶幾<lb/>
<pb n="KR4f0024_WYG_037-18a"/>
一遇焉雖埋芳窮僻之鄉匿采蓬茅之下亦汲汲焉表<lb/>
章之不少置今予與爾世稱昆弟驩握手結言登堂拜<lb/>
母其于孺人之懿行不啻習聞之而習覩之矣而不一<lb/>
為咏歌以介其北堂夀母之觴豈心之所安哉余竊怪<lb/>
世之夀孺人者每泛引守節存孤之槪以粉飾其文而<lb/>
其四十餘年之苦心多缺畧而未及詳夫以吳氏數百<lb/>
年詩書禮樂之澤寄之一婦人女子之身既奪其所天<lb/>
又投之艱大有如徇同穴之義則不能存藐孤矣而若<lb/>
<pb n="KR4f0024_WYG_037-18b"/>
斷若絶之際又不知幾經拊畜以至于今甚且流離兵<lb/>
燹之餘拮据凋殘之業室中之甘㫖户外之經營族閭<lb/>
鄉黨之任恤靡不是責而是備則此四十餘年之中有一<lb/>
日非生民之至艱荼苦之極哀者乎古之所稱列女或<lb/>
以從一為心或以立孤為志一節所至咸足以垂美來<lb/>
兹從未有難苦備嘗盡禮合節如孺人者則孺人之宜<lb/>
稱觴而燕喜無疑也余八齡失恃十五又喪父鮮民之<lb/>
痛内戚于心觀孺人之所以教爾世與爾世之所以夀<lb/>
<pb n="KR4f0024_WYG_037-19a"/>
其親者既為爾世慶又不禁黯然自悲巳<lb/>
　　　盤城遊草序<lb/>
盤城遊草者先姊孌如之所為作也往日海宇承平門<lb/>
祚方盛先夫人之教諸姊女紅纂繡之餘并及文翰姊<lb/>
年未笄即能拈韻逮歸龍孫理内教治生産操作之暇<lb/>
時手一編不少釋賦咏之事有間矣乙丙之嵗偕龍孫<lb/>
之官遼西衙齋無事復修弄墨燃脂之業南還後出以<lb/>
示余余覽而心異之以為我姊之行乗輜車擁騶從鳴<lb/>
<pb n="KR4f0024_WYG_037-19b"/>
琴在堂鼔瑟在室其觸境發聲宜多愉樂抑何音之衰<lb/>
以怨也既反覆尋之乃始得其意之所存當龍孫之就<lb/>
官也太夫人春秋髙不能渉闗塞就禄養姊雖逺在萬<lb/>
里採蘭之念心未嘗一日忘今吾姊往矣而詩巻具存<lb/>
一篇之中必三致焉夫賦詩以觀志也姊之志可以感<lb/>
風人而被彤管豈僅僅一二秀句流徽巾幗哉宜龍孫<lb/>
讀之而悲悲而不忍沒其志也然予竊有以為龍孫慰<lb/>
者子家自侍御公以風流被服兄弟姑姊妹若而人才<lb/>
<pb n="KR4f0024_WYG_037-20a"/>
質皆不後于人而賦命率多蹇薄玉碎于前芝焚于後<lb/>
傷心之事比比也姊生有倡隨之樂子女之歡履境多<lb/>
亨委順非夭視諸兄弟姊妹之中所得為己厚矣龍孫<lb/>
雖重傷其志乎空床長簟之悲固可以不作也<lb/>
　　　夀槐眉毛明府詩序<lb/>
頓網八紘綰符百里氣吞八九盤紆雲夢之鄉水擊三<lb/>
千排宕滄溟之色儷日則三冬廻暖侔風則百卉紛披<lb/>
雖河陽縣裏競載潘令之花蠡邱館中勿剪李公之樹<lb/>
<pb n="KR4f0024_WYG_037-20b"/>
以今况之曽何遼落葑菲下材泥塗賤士片言之重埒<lb/>
梓漆于勞薪一顧之榮加駑駘于騄耳昔王仲寳之朂<lb/>
丹霄張安昌之開絳帳未易方兹嘉遇邁此徽音者也<lb/>
序當陽月時際揆辰添日線以初長懸月弧而將滿迎<lb/>
階厯草猶含一葉之滋吟閣官梅先破小春之萼賡樂<lb/>
只之咏不羡南山稱酌彼之觥何慚北海樂成三闋仙<lb/>
人鳴碧玉之璈頌獻九如上客躡文珠之履矧邀榮于<lb/>
國士敢後祝于封人敬泐微誠用宣短韻凡一百二十<lb/>
<pb n="KR4f0024_WYG_037-21a"/>
言其辭如左<lb/>
　　　悔齋制藝序<lb/>
今之以古文詩歌知名于世者衆矣求其無愧於古人<lb/>
而行之逺者亦往往不乏其人也獨至於制藝則勦説<lb/>
雷同可傳之文葢寡豈束於有司之令有才而不克自<lb/>
見歟將成敗得失之故擾其中而使然歟將有其人有<lb/>
其文而吾未之知歟汪子舟次今之能為古文詩歌者<lb/>
也其所著悔齋制藝若干首藏之箱篋乆而未出近始<lb/>
<pb n="KR4f0024_WYG_037-21b"/>
得而卒讀之理醇而㫖逺粹然一家之言然後知汪子<lb/>
邃於經學才之無所不宜如此也嗚呼余固知汪子者<lb/>
而得其一幾失其一焉則今兹讀其文而亟賞之庸遂<lb/>
謂才之巳盡於是乎夫才之為用無窮而耳目之及有<lb/>
限則余之知汪子也亦僅矣<lb/>
　　　汪舟次經義序<lb/>
聖人之道莫備於經士苟志於道抱遺經而誦説肄習<lb/>
之將以得於心措於身豈𤨏瑣焉文之為哉然而生千<lb/>
<pb n="KR4f0024_WYG_037-22a"/>
載之下不得聖人親炙而私淑之又不克䆒其遺緒討<lb/>
論其指歸則聖人之意終無以大白於天下後世葢文<lb/>
之不可巳也如是今之談經者勦説以為髙夸詞以立<lb/>
異外彊中枵偭於矩矱若是者須以射䇿决科可也非<lb/>
以載道也汪子舟次以文學舉首入官翰林文名蔚然<lb/>
溢於輦下同時館閣之士圜視措聽咸以為才比出其<lb/>
經義百篇相示理邃而純詞閎而肆然後知汪子湛深<lb/>
於經學乆以志乎道者也楊子不云乎書不經非書也<lb/>
<pb n="KR4f0024_WYG_037-22b"/>
言不經非言也率是以往因聖人之言以求聖人之心<lb/>
於以幾於道也何有毋徒使人謂子才人也則愈矣<lb/>
　　　何<graphic n="KR0636" url="https://raw.githubusercontent.com/kanripo/KR-Gaiji/master/images/KR0636.png" mimeType="image/png"/>齋吟懷集序<lb/>
屯部何<graphic n="KR0636" url="https://raw.githubusercontent.com/kanripo/KR-Gaiji/master/images/KR0636.png" mimeType="image/png"/>齋先生善為詩顧不屑以詩自名每含毫得<lb/>
句輙藏弆篋不輕出以示人余與之定交垂二十年卒<lb/>
未嘗知其為詩人也兩年來同官於京師朝夕過從始<lb/>
得其篋中所藏吟懷集一巻發而誦之斐然風人之作<lb/>
是何㫖深而言簡也夫唐之詩人自錢起吉中孚崔峒<lb/>
<pb n="KR4f0024_WYG_037-23a"/>
著名字於大厯間號為才子而今考藝文志所錄僅各<lb/>
有詩一巻詩之傳不傳其不繋乎多與少也如是於先<lb/>
生是集奚憾乎若其體性鎔裁則施愚山先生常讀而<lb/>
亟稱之曰情深法老油然餘響五言恬淡尤擅長城嗚<lb/>
呼是亦知言矣哉<lb/>
　　　湖廣通志序<hi>代</hi>
郡國之有圖志葢史官之流也古者九邱之書與墳典<lb/>
並重故禹别九州隨山濬川任土以作貢又使益臚山<lb/>
<pb n="KR4f0024_WYG_037-23b"/>
海之所有疏而記之以作經而周官職方氏掌天下之<lb/>
圖辨其人民財用九榖六畜之數周知其利害土訓道<lb/>
之以詔地事辨地物原其生以詔地求小史外史掌邦<lb/>
國四方之志誦訓道之以詔觀事是其義也葢以天下<lb/>
之大土地風氣異宜苟不得其寒煖燥濕之制剛柔輕<lb/>
重遲速之齊雖使聖人為治無能絜聲教而使之一而<lb/>
六官之典亦終至於扞格而不可用甚哉志之不可以<lb/>
巳也我<lb/>
<pb n="KR4f0024_WYG_037-24a"/>
國家總攬六合彌天紘而四維之濮鈆祝栗之區罔不<lb/>
率俾邇者<lb/>
詔下郡國徴其圖志以考文軌之同而楚之守臣綴輯<lb/>
見聞彚為湖廣通志八十巻以上夫楚地跨梁洋躡宛<lb/>
葉襟佩東吳枕輢百粤肘加庸蜀而牙互於且蘭句町<lb/>
之鄉幅員數千里南方諸州無與比大自五帝三王之<lb/>
世入𨽻疆索風㑹勿殊焉熊湘軒轅氏之所登也朱陵<lb/>
紫葢之墟堯舜之所以輯玉而勤后也蒼梧之野禹下<lb/>
<pb n="KR4f0024_WYG_037-24b"/>
車泣罪處也荆湯之王業所自始也江漢之間文武之<lb/>
化所首被焉者也楚之為楚濡染於聖人之徳其既乆<lb/>
且逺也如是今又有<lb/>
聖天子在上煦嫗覆育仁漸而義摩之則其山水之雄<lb/>
深風俗之醇茂人文物産効靈而貢珍蔚然甲於天下<lb/>
固其所也説者顧謂周太史之所掌十五國之風細不<lb/>
遺於曹檜而楚獨無風春秋衣裳之㑹大不列於諸侯<lb/>
以是為楚病疑不得與齊魯埒豈篤論哉至於楚之有<lb/>
<pb n="KR4f0024_WYG_037-25a"/>
志則自古昔以來代有撰述如盛𢎞之之於荆州吳從<lb/>
政之於襄沔湘中山水之記武昌風俗之編皆流聲藝<lb/>
文可資典實然未有合全楚為一者而是書博採廣蒐<lb/>
折衷至當於以參掌故而補史氏之缺遺洵非特刑法<lb/>
之一家地理之一類也臣以楚人備官畿近獲睹是書<lb/>
之成因綴詞簡末以奉揚大同之庶幾莊生所謂邱里<lb/>
之言云爾<lb/>
　　　陸舒成稿序<lb/>
<pb n="KR4f0024_WYG_037-25b"/>
自鄉以升於禮部自禮部以升於<lb/>
天子之庭三閲嵗得百五十人與是選者殆所稱能言<lb/>
之士也然是百五十人者操舎不同趣仕於朝内外簡<lb/>
劇所業滋殊求夫先資之言一一相讐者十不得二三<lb/>
焉是何名實舛謬言行之不相符歟夫言之淺深逺近<lb/>
詳約不必同要之於道而巳故一日言之終身復之而<lb/>
不厭否則外澤而中枵猶虚車然莫可行也陸子舒成<lb/>
弱冠登上第褎然以文章名海内其所譔述閎而深醇<lb/>
<pb n="KR4f0024_WYG_037-26a"/>
而肆縱横變化而不淈於聖賢之法天下能言之士衆<lb/>
矣審若是得不謂之道矣乎今舒成方為吏有仁民愛<lb/>
物之責推是道也以往用之一邑一邑猶是也用之天<lb/>
下天下猶是也獻身成信之實有大異乎朋儕萬萬者<lb/>
以其言知之也嗚呼修辭六藝之末耳而藝之成也因<lb/>
其末可以得其本其措而及於物也若執左契然然則<lb/>
世之不能言者務先慎其所之而其號為能言者亦勉<lb/>
思所以自踐巳則不之踐而以不知言之名諉諸良有<lb/>
<pb n="KR4f0024_WYG_037-26b"/>
司也將可乎哉<lb/>
　　　楊自西四十夀序<lb/>
世之以蕃祉夀考相祝頌者殆必有説焉將以美種徳<lb/>
之報永長國之謀非第為一人之身之計而巳也夫匹<lb/>
夫之子側身勵行自旦至暮孳孳為善任恤不能出里<lb/>
閈施予不能潤千里若是而夀則深山之木石大澤之<lb/>
龍蛇皆乆於世其於二者何如也名公鉅卿立乎廟堂<lb/>
之上身出而為卿景言發而為霖雨天下之人銘仁而<lb/>
<pb n="KR4f0024_WYG_037-27a"/>
誦義山陬海澨謳吟以頌禱者億萬而未有紀極咸願<lb/>
其有松喬之年昌大之澤豈非其致之者有道而頌之<lb/>
者不為無據乎自西楊公以名進士為循吏擢諫垣抗<lb/>
直敢言為當世第一年甫四十榮躋卿貳吾所謂種徳<lb/>
而長國者楊公殆其人歟方公之令於粤也清賦税之<lb/>
科恤丁役之弊芟除煩苛務敦寛大政未期月報最為<lb/>
治行首及入為諫臣凡粤之蟊賊不便於民者悉條上<lb/>
封事次第蠲除嶺徼之間沭浴爼豆十餘年如一日則<lb/>
<pb n="KR4f0024_WYG_037-27b"/>
是公之大有造於粤也吾浙風俗澆薄胥吏掾屬徃徃<lb/>
憑陵為奸舞文扞網恣行不法一二不逞之民稍有睚<lb/>
眦羅織姓名投匭上言譸張為幻莫可窮詰浙西漕白<lb/>
二糧甲於江南號稱最重邇年以來部議改折折價視<lb/>
民間之值恒相倍差而一切饋運秏贈之費例不入于<lb/>
公帑者併徴入之民不勝其困公之在諫垣也上書痛<lb/>
言其害刁偽之風由是少戢困箕歛者獲蘇息焉則是<lb/>
公之惠我維桑也當<lb/>
<pb n="KR4f0024_WYG_037-28a"/>
世祖章皇帝留意鉅鹿之時屬玉長楊時親較閲公上<lb/>
書極言其不可同列皆為之心悸而<lb/>
章皇帝心知其忠寵遇因此加渥<lb/>
今上御極之四年言事者欲遣大臣巡方廷臣咸知其<lb/>
擾莫敢論止公獨斥言其不便事乃報罷他如獄赦之<lb/>
駁奏八議之平反彈劾之不避權貴苞苴之不入私室<lb/>
皆公之直聲亮節表在一時著於天下者也吾觀古來<lb/>
名公碩相功徳深而仁和溥者天必錫之以大齡覃之<lb/>
<pb n="KR4f0024_WYG_037-28b"/>
以純嘏俾其榮懷邦國保又黎民葢非以夀私之也今<lb/>
公之忠直若此而其徳業又如彼與古史策所稱不適<lb/>
有符合者乎由是而艾而耆而老而卿貳而台司而揆<lb/>
輔將以其見之於言者益施之於行於以經邦𢎞化長<lb/>
我王國固可操券而待無疑也烝民之詩曰剛亦不吐<lb/>
柔亦不茹不侮矜寡不畏強禦又曰衮職有闕惟仲山<lb/>
甫補之公其備樊侯之徳者歟崧髙之詩曰吉甫作頌<lb/>
其詩孔碩其風肆好以贈申伯余其慕吉甫之志者歟<lb/>
<pb n="KR4f0024_WYG_037-29a"/>
誠得斯意也以為公祝則雖侈陳蕃祉夀考之辭不為<lb/>
無據矣是為序<lb/>
　　　崑山徐太夫人夀詩序<lb/>
皇帝御極之十四載崑山徐太夫人年登周甲吳中士<lb/>
大夫交讙於健菴彦和立齋三先生者咸思所以夀太<lb/>
夫人因遍徴海内能文之士著為詩歌以介萬年之觴<lb/>
遹聞之古之所以為夀者或以令名或以好徳或以繁<lb/>
祉徃徃形諸篇章垂之來禩今也不然繁稱曲引誕而<lb/>
<pb n="KR4f0024_WYG_037-29b"/>
無實為諛而巳謂之古志也可乎遹於太夫人誼猶子<lb/>
也因得隨諸士大夫之後旅升於堂奉觴上食則進而<lb/>
祝曰願太夫人聰明聖智康強而悦懌益自好行其徳<lb/>
振九族潤千里俾逺邇長沐仁夀之祉以靡有終窮又<lb/>
祝曰願三先生益昌大其所學厝其藴積光賛訏謨惠<lb/>
濟宇内以答<lb/>
天子寵渥至意以無負太夫人之慈訓又祝曰願公姓<lb/>
公族被太夫人之風教温仁篤厚益光大於而家以克<lb/>
<pb n="KR4f0024_WYG_037-30a"/>
永世於是太夫人忻然受觴未可知也若夫詡科名之<lb/>
盛事陳纓紱之顯榮引西池笙鶴之文述南山松栢之<lb/>
頌則太夫人方避盈思損推挹而不居其不欲聞此也<lb/>
審矣既祝而退乃各獻其賦詩若干首夫賤以先貴重<lb/>
以後輕古之志也某賤且不敏故敬述其事以為諸咏<lb/>
歌者先焉<lb/>
　　　周大將軍年譜序<lb/>
來安周公以甲第起家宦於江廣咸有當官之譽當甲<lb/>
<pb n="KR4f0024_WYG_037-30b"/>
寅乙夘間逆臣干命嶺北諸州亂者四起大者殘郡縣<lb/>
小者掠鄉聚公時將兵于䖍倡率三軍激厲忠義轉鬬<lb/>
疾力次第削平幕府列上其狀首公之多遂佩牙璋綰<lb/>
金印鎮撫秦晉實為<lb/>
今天子干城禦侮之佐余籍全椒與來安為鄰邑既已<lb/>
習公之名字及在史館時時從士大夫推論武功益以<lb/>
公為賢惜乎其未獲從公游豐功偉績僅得諸梗概而<lb/>
莫之能詳也今年八月始獲交公之嗣君次叔先生於<lb/>
<pb n="KR4f0024_WYG_037-31a"/>
京師因得讀公之年譜葢公年方五十有八凡門閥資<lb/>
履戰功兵法罔不具載於譜中至詳且核異日者<lb/>
天子修凌烟故事嘉公之功將法其形貌旌其勲伐以<lb/>
傳示無極是譜也可以綜掌故備實錄余不敏尚能執<lb/>
管而詮次之<lb/>
　　　袁太夫人八十夀序<lb/>
從來史冊所載婦人女子貞專婉嫕之行多矣如張禮<lb/>
修桓少君李穆姜之倫皆能被服禮義卓然自異於流<lb/>
<pb n="KR4f0024_WYG_037-31b"/>
俗故當時稱之後世述之身不越梱閾之中而令名洋<lb/>
溢至於今不衰當今之世内徳鮮聞求其無媿於古人<lb/>
者千百之中罕得一二焉葢女師之教不明於天下<lb/>
乆矣每一流覽簡冊輙憮然嘆之比年以來官亰師竊<lb/>
見士大夫之顯其親者必博徴詩歌以頌述所生之美<lb/>
彤管之書嵗無虚日則又悄然以思以為一操一藝之<lb/>
微古人必採錄之以勸於後猶且代不數人人不具美<lb/>
而今也若是是何内徳之茂也夫閨門之行大之可以<lb/>
<pb n="KR4f0024_WYG_037-32a"/>
爭光於竹帛其實不過酒漿絲枲之常質言之而可信<lb/>
無取乎辭之費也使必矜情飾貌繁引曲陳千聲雷同<lb/>
如出一口無乃實不足而襲之以文乎殆亦夸而不可<lb/>
信矣東明袁太夫人同年霽軒之母也霽軒才名葢海<lb/>
内而徳器淵邃粹然本於儒者一時同館之士與霽軒<lb/>
逰者心折而意消咸知其疇昔之日紹衣於河汭先生<lb/>
之教至深且厚而太夫人之秉禮蹈道不愆於素所以<lb/>
玉霽軒於成則鮮有知之而能言之者某與霽軒交若<lb/>
<pb n="KR4f0024_WYG_037-32b"/>
昆弟懽於太夫人之行事不啻習聞之而習覩之葢其<lb/>
專心正色執勤持乆之道實足以型當世而風來葉非<lb/>
直無愧於古人已也當太夫人以名家子明習詩禮之<lb/>
訓嬪於河汭先生逮事舅姑榛栗必䖍盥潄有恒節先<lb/>
後間無幾微憾女順彰矣河汭先生故積學以太夫人<lb/>
内政理得益肆力於古蔚為儒宗其宰於夏於洪洞於<lb/>
夀光皆有政績可紀太夫人實賛成之有羔羊退食之<lb/>
節而無北門大夫之憂隂徳成矣洎河汭先生即世太<lb/>
<pb n="KR4f0024_WYG_037-33a"/>
夫人以一身綜内外則視張太孺人湯藥唯謹分宅以<lb/>
處姒氏終其身又能禦患捍災恩勤鬻閔以教霽軒兄<lb/>
弟迄於有成壼職修而坤儀備矣且女徳之所重者三<lb/>
爾婦道也妻道也母道也古今所傳列女類皆一行之<lb/>
至焉有能兼於兹者乎則以禮修少君穆姜視太夫人<lb/>
彼且有慙色矣嗚呼是誠可頌而歌也今嘉平之月值<lb/>
太夫人設帨之辰霽軒方備官禁近為<lb/>
天子文學侍從之臣懿昆歐少先生扶持里門曲承色<lb/>
<pb n="KR4f0024_WYG_037-33b"/>
笑出者有禄養之榮處者有白華之㓗人倫之盛於斯<lb/>
為極而霽軒之志則兢兢焉以終身弗辱為孝不務為<lb/>
華言相勝齪齪如世俗之所為是雖太夫人之徽音嘉<lb/>
則有無待於言而自見者要其謙抑冲和亦太夫人之<lb/>
志也昔宣文君年八十視聽無闕今太夫人亦八十聰<lb/>
明康健殆又過之某幸居猶子之末不獲就里第受業<lb/>
備生員百二十人之列竊有深憾是用以質言為侑爵<lb/>
之詞夫亦言其可信者而已<lb/>
<pb n="KR4f0024_WYG_037-34a"/>
　　　廣陵劉子<hi>闕</hi>選戎昱詩序<lb/>
詩以唐人為宗固也然初盛人詩如化人之塔七寳莊<lb/>
嚴乃至無階級可尋至大厯以後則漸有神韻可以領<lb/>
㑹谿徑可以尋求清芬逸藻往往在文字之外超然獨<lb/>
秀令人一唱三嘆流連而不能自已近人未有晩唐片<lb/>
字輙妄欲貶格錢劉規隨李杜此無異於見西子之容<lb/>
者不能學其天然之美而僅僅比擬於折腰齲齒之間<lb/>
見者有不以為鬼物幾希矣戎昱詩在中唐亦矯矯拔<lb/>
<pb n="KR4f0024_WYG_037-34b"/>
俗好去春風之句見知於上官漢家青史之什嘆賞<lb/>
於明主他如桂州臘夜雲夢秋望題招提寺韋氏莊諸<lb/>
篇靡不深情逺致清綺芊眠方駕隨州平睨補闕廣陵<lb/>
劉子博雅之士也將彚刻中唐諸家因先以此集行世<lb/>
予謂今人尚志於聲韻之學不必窮深極髙即以此集<lb/>
手披口哦朝夕肆其力而不厭於以升堂入室吾知其<lb/>
必有合也若必以為中唐也者而卑之不道則事殊于<lb/>
刻鵠情等于效顰非予之所能知也已<lb/>
<pb n="KR4f0024_WYG_037-35a"/>
　　　髙立夫悼亡詩序<lb/>
嘗讀潘令悼亡詩長簟空牀枯荄落葉之句未嘗不惻<lb/>
然傷之至其終篇寄愧於東門豁哀於䝉叟又未嘗不<lb/>
歎其以禮止情節而不過庶幾其得乎風雅之遺意也<lb/>
荀奉倩東京名士至取冷中庭以身為殉卒為千古盛<lb/>
徳之累自荀以下又奚譏焉髙子立夫天才濬發思若<lb/>
涌泉凡所結撰多言情之作所賦後招魂及悼亡諸詩<lb/>
聲繁調促凄然似秋余嘗一再誦之輙不覺其感人之<lb/>
<pb n="KR4f0024_WYG_037-35b"/>
至此極也然由其詞以尋其大㫖之所存則哀而不至<lb/>
於傷怨而不及於亂纒綿曲折而卒要於正庶幾其近<lb/>
乎古者且得由是以想見其平時有静好之樂而無燕<lb/>
僻之私有和敬之美而無滛放之失抑又可知也騷之<lb/>
源始於屈原後人祖之凡聲之哀厲而噍殺者咸系之<lb/>
乎楚然往往譎詭慌惚求其有合乎古者吾未之多見<lb/>
也立夫諸作雖楚聲乎君子葢謂其有古志矣<lb/>
　　　曠庵詞序<lb/>
<pb n="KR4f0024_WYG_037-36a"/>
歴觀古今諸詞其以景語勝者必芊綿而温麗者也其<lb/>
以情語勝者必淫艶而佻巧者也情景合則婉約而不<lb/>
失之淫情景離則儇淺而或流於蕩如温韋二李少游<lb/>
美成諸家率皆以穠至之景冩哀怨之情稱美一時流<lb/>
聲千載黃九栁七一渉儇薄猶未免於淳樸變澆風之<lb/>
譏他尚何論哉曠庵與僕交十年矣晦明風雨蹤跡雖<lb/>
疎而窮愁略似僕自難後鬱伊無聊時浮沈於八十四<lb/>
調之中淫思綺語不免為秀禪師所訶遣曠庵年來濩<lb/>
<pb n="KR4f0024_WYG_037-36b"/>
落不偶亦復有香草美人之感其所作長短調及和潄<lb/>
玉詞若有所寄託而云然者僕覽而心善之以為妍雅<lb/>
綿麗頗與晩唐北宋諸家風致相似夢窗後村白石以<lb/>
下雕繢過之終無以尚其天然之美也或謂語渉言情<lb/>
不嫌刻畫審爾則色飛魂艶之句將不得擅美於詞塲<lb/>
耶不知填詞之道以雅正為宗不以冶淫為誨譬猶聲<lb/>
之有雅正色之有尹邢雅俗頓殊天人自别政非徒於<lb/>
閨襜巾幗之餘一味儇俏無賴遂竊竊光草闌苓之目<lb/>
<pb n="KR4f0024_WYG_037-37a"/>
也昔揚子雲嘗有言矣曰詩人之賦麗以則僕於曠庵<lb/>
之詞亦云<lb/>
　　　紅豆詞序<lb/>
詩之有和韻非古也古者歌必有和所以繼聲也籜兮<lb/>
之詩倡予和汝郢中之曲和者數千人是也至取一韻<lb/>
相仍往復十數長慶松陵實為之濫觴焉然屬和愈工<lb/>
而詩格愈降矣於詞亦然北宋以前作者林立而未有<lb/>
次韻蘇黄兩公間一為之猶不免小作狡獪稼軒後村<lb/>
<pb n="KR4f0024_WYG_037-37b"/>
乃始逞竒鬬博短篇長闋靡所不有雖其才氣使然非<lb/>
詞之正也趙子澄江早負才名詩歌下筆妙天下新著<lb/>
紅豆詞一巻率取古人佳咏依韻和之此猶絶塵之騎<lb/>
不走長楸大堤而馳驟於巉嵓深岨意若欲以俊自見<lb/>
者然其逸思風生妙意天屬片言隻字與古人爭長於<lb/>
毫髮之間固其勝塲也假使辛劉復起與澄江擘箋分<lb/>
賦刻燭聫題正未知頷下驪珠定屬誰手又使澄江巧<lb/>
心刱獲不為和韻所拘吐珠玉於行間標風雲於字裏<lb/>
<pb n="KR4f0024_WYG_037-38a"/>
不知驚心動魄更當若何也僕年來幽憂道學柔情頓<lb/>
盡於金荃蘭畹諸製味如嚼蠟世之頑鈍未有如僕者<lb/>
也縱使取紅豆一編歡喜讃嘆等諸舞草按歌游魚聽<lb/>
樂耳烏足增長紅牙聲價哉<lb/>
　　　送王貽上赴官廣陵序<lb/>
夫三呉巨麗雲稠崑軸之前六代繁華綺合江都之内<lb/>
梅舒東閣如待何郎夢入青樓疑逢小杜莫不人稱仙<lb/>
吏地美神臯而運㑹既殊風流頓改平山宛在曾無攬<lb/>
<pb n="KR4f0024_WYG_037-38b"/>
勝之晨吴榜紛來不盡觀濤之客鶴籥旦開則趨陪于<lb/>
公府星槎夕泊則躑躅于車傍餘子固所甘心我輩能<lb/>
無短氣王子貽上夙躭雅尚殊少宦情筮仕此方知非<lb/>
素志顧俗人不察以逆耳絮陳以為煮海採山擅沃饒<lb/>
之號蕙心紈質標藻縟之名此猶援雉絃以解獨居之<lb/>
苦操呉吟以慰懐土之情詎足釋彼煩寃適以增其輾<lb/>
仄者也然而南馳漲海相望孤烽北走青齊居然四奥<lb/>
安知非假此盤根供兹游刄加以心操不染則酌水皆<lb/>
<pb n="KR4f0024_WYG_037-39a"/>
清道本中孚則潜鱗可格昔人往轍信有明徴况貽上<lb/>
之天性黙成無勞縁飾者乎僕濩落風塵栖遲羈旅才<lb/>
不逮王交深知予倘以樂郊為頌則是燕雀之賀連雲<lb/>
即以孔道為憂亦似桃人之訾土偶聊慰藉於生平益<lb/>
自傷其卑賤一尊祖道併系以詩<lb/>
　　　房公名宦錄序<lb/>
三原房公於明崇禎間以進士髙第知安邱縣亷静不<lb/>
苛能以徳化其民在職四年政為三齊表公既沒其遺<lb/>
<pb n="KR4f0024_WYG_037-39b"/>
愛在人乆益見思於是安邱之民蒲伏奔走守官廷為<lb/>
請祀公於學宫而輯其治狀為房公名宦錄所以答前勞<lb/>
勸來美也竊嘗稽之往牒凡吏於一方有益於民者所<lb/>
在輙為之立祠嵗時致醊桐之鄉安陽之亭皆是也沿及<lb/>
後世則浸假而遂失其真由是有囘絢之失有湮沒之<lb/>
虞名實交喪比比則然今公之去安邱四十餘年于兹<lb/>
矣其繼公之後來宰是邑者葢不知其凡幾而邑之父<lb/>
老暨其子弟無論公與不公咸惟公之思夫其為時也<lb/>
<pb n="KR4f0024_WYG_037-40a"/>
乆則評議必公乆而不能忘則功徳之及於人必深且<lb/>
厚與夫世之竊竊爼豆間者誠大不侔也公既以治最<lb/>
徙官兵部主事里居之日值李自成䧟秦抗志不屈絶<lb/>
食而死大節炳然不專以吏治顯覽是錄庶有以得其<lb/>
槩焉<lb/>
　<lb/>
　<lb/>
　<lb/>
<pb n="KR4f0024_WYG_037-40b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　松桂堂全集巻三十七<lb/>
</p>
<p>
</p>
  </div>
</body>
</text>
</TEI>