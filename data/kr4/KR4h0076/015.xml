<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>天下同文集巻十五</head>
    <p>
<pb n="KR4h0076_WYG_015-1a"/>
欽定四庫全書<lb/>
　天下同文集巻十五　　　元　周南瑞　編<lb/>
　　序<lb/>
　　　送䝉古荆教授序　　　　　　趙　文<lb/>
古今書殊文一貨字也黄帝帝嚳高陽商周之貨齊莒<lb/>
之刀凡十三文一金字也古幣黄帝貨帝昊帝嚳金商<lb/>
之鍾周之鉦晉之鼎凡七文葢古之書特以代結繩有<lb/>
文無義其依縁意想而取象皆古人所為爾吾嘗疑國<lb/>
<pb n="KR4h0076_WYG_015-1b"/>
書本於梵書華以一音該一字梵以一字貫數音其左<lb/>
旋其偏纒其横綴皆有今國書意華有象形之文梵亦<lb/>
有之如歲之為縛是也其二合三合四合而成字皆字<lb/>
母所生華嚴經載善知衆藝童子得菩薩字智已有四<lb/>
十二字字母之説故知國書似出佛書也今天下言佛<lb/>
之言字佛之字吾佛國之民也䝉古教授真定荆飛卿<lb/>
精於國書初豐城旣改富州頒州印用之且十七八歲<lb/>
飛卿至辨之曰此撫州非富州也然後州請於朝而改<lb/>
<pb n="KR4h0076_WYG_015-2a"/>
鑄焉富州印字荆教授始飛卿教授於此人人愛其和<lb/>
易可親吾極欲從君學竒字恨老矣<lb/>
　　　送黄觀樂連州學正序　　　　劉將孫<lb/>
往予將入閩與觀樂遇東湖之上觀樂慨然有歸志予<lb/>
強之小忍觀樂掉頭不顧曰吾館穀幸不乏徒為諸君<lb/>
甘言飴我使我在此如雞肋予復上下前輩出處遇合<lb/>
以窒其意去四三年予歸自汀聞觀樂奉省檄為連州<lb/>
學正相見復愀然曰吾歸休矣問何故則具言連遠諸<lb/>
<pb n="KR4h0076_WYG_015-2b"/>
不便狀今年方厓蕭御史别時約為金陵來訪治行而<lb/>
方厓遽盛年去我念平生知已初出山也惟是公之故<lb/>
今其已矣初遇處復爾吾本色止合教書爾三誦后山<lb/>
妾薄命篇相視澘然復示予以其祭文詞指尤哀予為<lb/>
鄉舉先進魁大學第初筮掌教連州今以州不設教學<lb/>
正教授等耳其亦不可少也觀樂誼高而志遠殊不屑<lb/>
焉惟斯人斯才之日老也則張皇連州之美倡其親若<lb/>
友而道之以言曰陽山天下之佳處也山水之勝昌黎<lb/>
<pb n="KR4h0076_WYG_015-3a"/>
固以為有名平生作記惟燕喜亭與滕王閣而二劉夢<lb/>
得以炎州之涼墟則與中土無異張南軒賦為八景則<lb/>
又與衡湘抗衡唐之劉韓後来魏公父子皆嘗居之若<lb/>
東西州繁富雄麗則有之矣人物地望無是也君所為<lb/>
不足者特夫人而得所宜乃鬱鬱居此抑吾聞之無味<lb/>
者其足味者也地雖僻必有善士道雖遠未若昌黎夢<lb/>
得之所為來學雖少廩稍薄亦未必無一囊粟也率其<lb/>
父兄朂其子弟友其賢士大夫飲水而讀書觀山而訪<lb/>
<pb n="KR4h0076_WYG_015-3b"/>
古安往而不得吾貧饗儉有餘福用寡無遺責擅清事<lb/>
足盡興以此視彼豈不足味耶抑吾又聞之前利者後<lb/>
趨往諸老嘗為言吾州仕者連為利如曾東軒蕭南谷<lb/>
陳靜山皆善於連或自連而升朱約山婁子郡不上獨<lb/>
守連終更夫觀樂之聞斯言也豈不足以行矣夫<lb/>
　　　薛昻夫詩集序　　　　　　　王德淵<lb/>
薛超吾字昂夫其氏族為囘鶻人其名為蒙古人其字<lb/>
為漢人葢人之生世封域不同𤓰瓞綿亘而能氏不忘<lb/>
<pb n="KR4h0076_WYG_015-4a"/>
祖孝也仕元朝明聖之代䝉元朝水土之恩名不忘國忠<lb/>
也讀中夏模範之書免馬牛襟裾之誚字不忘師智也惟<lb/>
孝與忠智根本立矣文藻柯葉又何難為今觀集中詩<lb/>
詞新麗飄逸如龍駒奮迅有並驅八駿一日千里之想<lb/>
振珂頓轡未見其止雖然孔孟生知淑質學猶有漸況<lb/>
其下者乎孔子四十不惑孟子四十不動心是四十以<lb/>
前孔孟猶慮有時而動心矣昻夫之齒尚少余甫三十<lb/>
有一余與期之於十年之後德充氣老閎中肆外花殞<lb/>
<pb n="KR4h0076_WYG_015-4b"/>
而實甘糠揚而米鑿必有非復前日吳下之嘆且金日<lb/>
磾珥貂於漢哥舒翰建節於唐率多武臣少見文士昻<lb/>
夫誠能簣進川增獨破天荒異時列名於儒林文苑傳<lb/>
中出類拔萃超越前古顧不偉歟<lb/>
　<lb/>
　<lb/>
　<lb/>
　天下同文集巻十五<lb/>
</p>
<p>
</p>
  </div>
</body>
</text>
</TEI>