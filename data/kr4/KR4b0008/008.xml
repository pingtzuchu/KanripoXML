<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>陶淵明集巻八</head> <lb/>
    <p>
<pb n="KR4b0008_WYG_008-1a"/>
欽定四庫全書<lb/>
　陶淵明集巻八<lb/>
　　　　　　　　　　　　　　晉　陶潛　撰<lb/>
　祭文<lb/>
　　祭程氏妹文<lb/>
維晉義熈三年五月甲辰程氏妹服制再周淵明以少<lb/>
牢之奠俛而酹之嗚呼哀哉寒往暑來日月寖踈梁塵<lb/>
委積庭草荒蕪寥寥空室哀哀遺孤肴觴虚奠人逝焉<lb/>
<pb n="KR4b0008_WYG_008-1b"/>
如誰無兄弟人亦同生嗟我與爾特百常情<hi>謝𤣥傳痛百常情作</hi>
<hi>迫非</hi>慈妣<hi>庶母</hi>早世時尚孺嬰我年二六爾纔九齡爰從靡<lb/>
識撫髫相成咨爾令妹有徳有操靖恭鮮言聞善則樂<lb/>
能正能和惟友惟孝行止中閨可象可傚我聞為善慶<lb/>
自巳蹈彼蒼何偏而不斯報昔在江陵重罹天罸<hi>晉安帝隆安五年秋</hi>
<hi>七月赴駕還江陵是冬母孟氏卒</hi>兄弟索居乖隔楚越伊我與爾<lb/>
百哀是切黯黯高雲蕭蕭冬月白雲掩晨長風悲節感<lb/>
惟崩號興言泣血尋念平昔觸事未逺書疏猶存遺孤<lb/>
<pb n="KR4b0008_WYG_008-2a"/>
滿眼如何一往終天不返寂寂高堂何時復踐藐藐孤<lb/>
女曷依曷侍㷀㷀遊魂誰主誰祀奈何程妹於此永巳<lb/>
死如有知相見蒿里嗚呼哀哉<lb/>
　　祭從弟敬逺文<lb/>
嵗在辛亥月惟仲秋旬有九日從弟敬逺卜辰云窆永<lb/>
寧石土感平生之游處悲一往之不返情惻惻以摧心淚<lb/>
愍愍而盈眼乃以園果時醪祖其將行嗚呼哀哉於<lb/>
鑠吾弟有操有槩孝發㓜齡友自天愛少思寡欲靡執<lb/>
<pb n="KR4b0008_WYG_008-2b"/>
靡介後已先人臨財思惠心遺得失情不依世其色能<lb/>
温其言則厲樂勝朋高好是文藝遙遙帝鄉爰感竒心<lb/>
絶粒委務考槃山陰淙淙<hi>在宗切水聲也</hi>懸溜曖曖荒林晨採<lb/>
上藥夕閒素琴曰仁者夀竊獨信之如何斯言徒能見<lb/>
欺年甫過立奄與世辭長歸蒿里邈無還期惟我與爾<lb/>
匪但親友父則同生母則從母<hi>從音縱爾雅曰母之姊妹為從母</hi>相及<lb/>
齠齒<hi>齠與齔義同毁齒也家語曰男子八嵗而齔齠音條齔音襯</hi>並罹偏咎<hi>靖節年三十七</hi>
<hi>母孟氏卒是偏咎為失怙也</hi>斯情實深斯愛實厚念疇昔日同房之<lb/>
<pb n="KR4b0008_WYG_008-3a"/>
歡冬無緼褐夏渴瓢簞相將以道相開以顔豈不多乏<lb/>
忽忘飢寒余嘗學仕纒緜人事流浪無成懼負素志斂<lb/>
䇿歸來爾知我意常願攜手寘彼衆意毎憶有秋我將<lb/>
其刈與汝偕行舫舟同濟三宿水濱樂飲川界静月澄<lb/>
高温風始逝撫杯而言物乆人脆奈何吾弟先我離世<lb/>
事不可尋思亦何極日徂月流寒暑代息死生異方存<lb/>
亡有域候晨永歸指塗載陟呱呱遺稚未能正言哀哀<lb/>
嫠人<hi>寡婦也</hi>禮儀孔閑庭樹如故齋宇廓然孰云敬逺何<lb/>
<pb n="KR4b0008_WYG_008-3b"/>
時復還余惟人斯昧兹近情蓍龜有吉制我祖行望旐翩翩<lb/>
執筆涕盈神其有知昭余中誠嗚呼哀哉<lb/>
　　自祭文<lb/>
嵗惟丁夘律中無射天寒夜長風氣蕭索<hi>音瑟</hi>陶子將辭<lb/>
逆旅之館永歸於本宅故人悽其相悲同祖行於今夕<lb/>
羞以嘉蔬薦以清酌候顔已𡨕聆音愈漠嗚呼哀哉茫<lb/>
茫大塊悠悠高旻是生萬物余得為人自余為人逢運<lb/>
之貧簞瓢屢罄絺綌冬陳含歡谷汲行歌負薪翳翳柴<lb/>
<pb n="KR4b0008_WYG_008-4a"/>
門事我宵晨春秋代謝有務中園載耘載耔迺育迺繁<lb/>
欣以素牘和以七弦冬曝其日夏濯其泉勤靡餘勞心<lb/>
有常閒樂天委分以至百年惟此百年夫人愛之懼彼<lb/>
無成愒日惜時存為世珍沒亦見思嗟我獨邁曽是異<lb/>
兹寵非巳榮涅豈吾緇捽兀窮廬酣飲賦詩識運知命<lb/>
疇能罔眷余今斯化可以無恨夀涉百齡身慕肥遁從<lb/>
老得終奚所復戀寒暑逾邁亡既異存外姻晨來良友<lb/>
宵奔𦵏之中野以安其魂窅窅我行<hi>窅烏了切深目也</hi>蕭蕭墓<lb/>
<pb n="KR4b0008_WYG_008-4b"/>
門奢侈宋臣儉笑王孫廓兮已滅慨焉已遐不封不樹<lb/>
日月遂過匪貴前譽孰重後歌人生寔難死如之何嗚<lb/>
呼哀哉<lb/>
　　　此文乃靖節之絶筆也<lb/>
　　　東坡曰淵明自祭文出妙語於纊息之餘豈渉<lb/>
　　　死生之流哉<lb/>
　<lb/>
　陶淵明集巻八<lb/>
</p>
<p>
</p>
  </div>
</body>
</text>
</TEI>