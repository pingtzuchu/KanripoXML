<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>文憲集巻二</head> <lb/>
    <p>
<pb n="KR4e0002_WYG_002-1a"/>
欽定四庫全書<lb/>
　文憲集巻二<lb/>
　　　　　　　　　　　　　明　宋濂　撰<lb/>
　　記<hi>凡三十章</hi>
　　　觀心亭記<lb/>
昊天純祐九有民全以所覆畀我大明皇帝執符御厯<lb/>
撥亂世而反之正化行仁流臻於泰寧然猶孜孜夙夜<lb/>
敬厥徳奉若天道赫如上帝鑒臨乃洪武十年冬十月<lb/>
<pb n="KR4e0002_WYG_002-1b"/>
丙午朔復勅工曹造觀心之亭于宫城上設甓為墉塗<lb/>
以赭泥中寘黼座前闢彤户越七日壬子落成上親幸<lb/>
焉召臣濂語之曰人心虚靈乘氣機出入操而存之為<lb/>
難朕罔敢自暇自逸譬魚之在井雖未免跳躑終不能<lb/>
度越範圍况有事於天地廟社尤用祇惕致齋之日必<lb/>
端居亭中返視却聽上契沖漠體道凝神誠一弗二庶幾<lb/>
將事之際對越在天洋洋乎臨其上卿為朕記之傳示<lb/>
來裔咸知朕志俾弗懈愈䖍臣拜手稽首而颺言曰書<lb/>
<pb n="KR4e0002_WYG_002-2a"/>
有之惟天無親克敬惟親民罔常懐懐于有仁鬼神無<lb/>
常享享于克誠曰誠曰敬曰仁皆中心所具非由外鑠<lb/>
我也此心若存則動静合道建中保極之源清而弗擾<lb/>
庶績咸熙否則天飛淵淪懍乎若朽索之馭六馬唯欲<lb/>
之從而罔克攸濟治忽之幾其始甚㣲不可不慎也欽<lb/>
惟皇帝陛下法天啓運乾乾終日不遑暇食十有五年<lb/>
大統斯集政平人和休祥屢應斯皆觀心之明驗古先<lb/>
哲王相傳心法所謂精一執中之訓亦不過此聖子神<lb/>
<pb n="KR4e0002_WYG_002-2b"/>
孫必來取法當有不言而喻者矣雖然靡不有初鮮克<lb/>
有終臣願陛下存神内居常如亭中時則必與天為一<lb/>
祥刑敷政一出自天衍億萬年無疆之休亦永無疆之<lb/>
聞不亦顯哉臣不佞既承詔㫖輒稽古書而為之記别<lb/>
有觀神亭與斯亭東西對峙其制同其義亦無異云<lb/>
　　　遊琅琊山記<lb/>
洪武八年十有一月壬子皇上以皇太子暨諸王久處<lb/>
宫掖無以發舒精神命西幸中都沿道校獵以講武事<lb/>
<pb n="KR4e0002_WYG_002-3a"/>
濂實奉詔扈從十有二月戊午次滁州驛濂進啓曰臣<lb/>
聞琅琊山在州西南十里晉元帝潜龍之地帝嘗封琅<lb/>
琊王山因以名頗聞秀麗偉拔為淮東竒觀願一遊焉<lb/>
而未能也敢請皇太子驩然可之即約四長史同行秦<lb/>
王府則林伯恭晉王府則朱伯贒楚王府則朱伯清靖<lb/>
江王府則趙伯友遂自驛西南出過平臯約三里所望<lb/>
豐山盤互雄偉出瑯琊諸峯上唐梁載言十道志又云<lb/>
豐亭山山上有漢高祖祠又有飲馬池世俗妄傳漢高<lb/>
<pb n="KR4e0002_WYG_002-3b"/>
祖曽飲馬于此國朝以山麓為畜養之塲别鑿池飲馬<lb/>
仍掲以舊名居人指云山下有幽谷地形低窪四面皆<lb/>
山其中有紫㣲泉宋歐陽公脩所發泉上十餘步即豐<lb/>
樂亭直豐樂之東數百步至山椒即醒心亭由亭曲轉<lb/>
而西入天寧寺今皆廢惟凉煙白草而已濂聞其語為<lb/>
悵然者久之山東南有柏子潭潭在深谷底延袤畝餘<lb/>
色正深黒即歐陽公賽龍處上有五龍君祠皇上初龍<lb/>
飛屯兵于滁㑹旱暵親挾雕弓注矢于潭者三約三日<lb/>
<pb n="KR4e0002_WYG_002-4a"/>
雨如期果大雨及御寶厯為作欄楯䕶潭且新其廟廟<lb/>
側有時若亭濂坐亭上問潭側雙燕洞及其南白鴿洞<lb/>
以肆窮覽人無知者乃止復西行約三里所有泉瀉出<lb/>
於兩山之間分流而下曰釀泉潺湲清激可鑑毛髪傍<lb/>
岸有亭曰漸入佳境今亦廢惟四大字勒崖石間淳熈<lb/>
中郡守張商卿等題名尚存沿溪而過薛老橋入醉翁<lb/>
亭亭久廢名人石刻頗夥兵後焚煉為堊殆盡亭後四<lb/>
賢堂亦廢亭側有玻瓈泉又名六一泉石䦨覆之䦨下<lb/>
<pb n="KR4e0002_WYG_002-4b"/>
壓以巨石中䟽一竅通泉徑可五六寸手掬飲之温是<lb/>
日天隂雪花翩翩飄伯清亟倡曰雪作矣不還將何為<lb/>
濂遊興方濃掉頭去弗顧其步若飛歴石徑一里所至<lb/>
囘馬嶺伯友追而至伯清繼之伯友曰二客足力弱不<lb/>
能從矣二客伯賢伯恭也其謂囘馬者建炎冦盜充斥<lb/>
郡守向子伋因山為寨植東西二門西曰太平東乃囘<lb/>
馬也嶺之東有醴泉又其東南有栲栳山山之南有桃<lb/>
花洞又南有了頭山山之下有熈陽洞皆未暇往蛇行<lb/>
<pb n="KR4e0002_WYG_002-5a"/>
磬折黄茅白葦間莽不知所之宋熈寧初僧崇定獲佛<lb/>
舍利六百壘石為四十九塔於道隅纍纍如貫珠塔雖<lb/>
廢幸有遺址可憑徑行無疑其路若窮又復軒豁盖峯<lb/>
囘路轉九鎖而至開化禪院在瑯琊山最深處惜乎山<lb/>
皆童而無蔚然深秀之處唐大厯中刺史李幼卿與僧<lb/>
法深同建此院即張文定公方平寫二生經處三門外<lb/>
有觀音泉入院皆瓦鑠之區惟新構屋三楹間中施佛<lb/>
像僧紹寧出速坐方定龍典院僧徳學同太子賛善孟<lb/>
<pb n="KR4e0002_WYG_002-5b"/>
益秦王伴讀趙鐄吳王伴讀王驥楚王伴讀陳子晟聞<lb/>
濂入山咸來㑹晟云太子正字桂彦良憩六一泉上亦<lb/>
足弱不能進恐隨二客歸矣寧具飯飯客飯已學引觀<lb/>
庶子泉泉出山罅中乃幼卿所發李陽氷所篆銘銘已<lb/>
亡張億書三字碑亦斷裂卧泉下石崖上多諸儒題名<lb/>
陷石為一方鐫勒其中自皇祐淳熈乾道以來皆有之<lb/>
字或篆或𨽻或楷或可辨或不可辨山之東西在在皆<lb/>
然不特此泉也泉之南有白龍泉禱雨多驗童行堂下<lb/>
<pb n="KR4e0002_WYG_002-6a"/>
有明月溪稍南有吴道子畫觀音及須菩提像刻石壁<lb/>
上傍鐫淮東部使者八人舜臣瑯琊山記頗不合文體<lb/>
為之破顔一笑又稍南有華嚴池由明月而上入歸雲<lb/>
洞訪于佛塔遺址過石屏路俯窺大厯井井亦幼卿所<lb/>
鑿沿山腰陟磨拖嶺逺望大江如練鍾阜若小青螺在<lb/>
㳺氣冥茫中嶺下有瑯琊洞洞廣兩室中有一穴深不<lb/>
測名人題識無異庶子泉懼日夕復不暇往焉自幼卿博<lb/>
求勝跡鑿石引泉以為溪左右建上下坊作禪室琴臺<lb/>
<pb n="KR4e0002_WYG_002-6b"/>
後人頗繼其風山中之亭幾二十所而日觀望月為尤<lb/>
勝今荆榛彌望雖遺跡亦無從求之可歎哉夫亭臺廢<lb/>
興乃物理之常奚足深慨所可慨者世間竒山川如瑯<lb/>
琊者何限第以處于偏州下邑無名勝士若幼卿者黼<lb/>
黻之故潜伏而無聞焉爾且㓜卿固能使瑯琊聞于一方<lb/>
自非歐陽公之文安足以逹於天下或謂文辭無關于<lb/>
世果定論邪然公以道徳師表一世故人樂誦其文不<lb/>
然文雖工未必能久傳也傳不傳亦不足深論獨念當<lb/>
<pb n="KR4e0002_WYG_002-7a"/>
元季繹騷竄伏荒土朝不能謀夕今得以厠跡朝班出<lb/>
陪帝于巡幸而瑯琊之勝遂獲窮探豈非聖徳廣被廓<lb/>
清海㝢之所致邪非惟濂等獲沾化育生成之恩而山<lb/>
中一泉一石亦免震驚之患是宜播之聲歌以侈上賜<lb/>
遊觀云乎哉因取醉翁亭記中語風霜高㓗水落石出<lb/>
字為韻各賦一詩授主僧紹廣刻諸山石云<lb/>
　　　元史目録記<lb/>
洪武元年秋八月上既平定朔方九州攸同而金匱之<lb/>
<pb n="KR4e0002_WYG_002-7b"/>
書悉輸於秘府冬十有二月乃詔儒臣發其所藏纂修<lb/>
元史以成一代之典而臣濂臣禕實為之總裁明年春<lb/>
二月丙寅開局至秋八月癸酉書成紀凡三十有七巻<lb/>
志五十有三巻表六卷傳六十有三巻丞相宣國公臣<lb/>
善長率同列表上已經御覽至若順帝之時史官職廢<lb/>
皆無實録可徵因未得為完書上復詔儀曹遣使行天<lb/>
下其涉於史事者令郡國上之又眀年春二月乙丑開<lb/>
局至秋七月丁亥書成又復上進以巻計者紀十表二<lb/>
<pb n="KR4e0002_WYG_002-8a"/>
傳三十又六凡前書有所未備頗補完之其時與編摩<lb/>
者則臣趙壎臣朱右臣貝瓊臣朱世㢘臣王濂臣王彛<lb/>
臣張孟兼臣髙遜志臣李懋臣張宣臣李汶臣張簡臣<lb/>
杜寅臣俞寅臣殷弼而總其事者仍臣濂與臣禕焉合<lb/>
前後二書復釐分而附麗之共成二百一十巻舊所纂<lb/>
録之士其名見於表中者或仕或隠皆散之四方獨壎<lb/>
能始終其事云昔者唐太宗以開基之主干戈甫定即<lb/>
留神於晉書勅房𤣥齡等撰次成編人至今傳之肆惟<lb/>
<pb n="KR4e0002_WYG_002-8b"/>
皇上龍飛江左取天下於羣雄之手大統既正亦詔修<lb/>
前代之史以為世鑒古今帝王能成大業者其英見卓<lb/>
識若合符節盖如是嗚呼盛哉第臣濂等以荒唐繆悠<lb/>
之學義例不明文詞過陋無以稱塞詔㫖之萬一夙夜<lb/>
揣分無任戰兢今鏤板訖功謹繫嵗月次第於目録之<lb/>
左庶幾博雅君子相與刋定焉洪武三年十月十三日<lb/>
史臣金華宋濂謹記<lb/>
　　　歙縣孔子廟學記<lb/>
<pb n="KR4e0002_WYG_002-9a"/>
歙漢縣也初屬丹陽自吳晉而下雖屢更為郡若州而<lb/>
縣仍舊名不廢其地為東越奥區號多佳山川黟川如<lb/>
龍前行偃蹇不受羈紫陽問政二山又矗起東南勢若<lb/>
翔鳯鳯凰飛布紫金諸峯又騰翥于後先而黄山又直<lb/>
西北竒巒之不可名者凡三十六丹崖翠岑分割隂陽<lb/>
而吐和降精于無窮故士之生其間者或以氣節著或<lb/>
以道藝名時有其人近代尤稱多士立言著書動足名<lb/>
家是固因山川之靈攸鍾其沈涵陶育之者非立學之<lb/>
<pb n="KR4e0002_WYG_002-9b"/>
所致歟初學在縣市之東淳祐庚戌郡守謝堂始建至<lb/>
大庚戌縣尹宋節至正甲申縣丞葉琛皆葺而新之壬<lb/>
辰兵起而歙為鬬争之塲官廬民舍焚爇無遺而學亦<lb/>
廢矣澹煙荒照榛荆蔽途而狐兎或暮出衝人識者為<lb/>
之徬徨太息如是者十年辛丑之夏張侯齊來為縣喟<lb/>
然嘆曰歙為徽國文公父母之邦道徳之化衣被天下<lb/>
雖時當尚武而其鄉學可久廢乎遂請于大府而經營<lb/>
之㑹故基已更構紫陽書院遂於書院之東立表考宜<lb/>
<pb n="KR4e0002_WYG_002-10a"/>
剪刈穢荒别畚新土充其虧窪髙爽塏䟽有踰其舊中<lb/>
峙王寢象厥正配黼座朱几嚴事有容旁圓從祀於兩<lb/>
廡間外敞正門列以畫㦸法庭端㓗墄平密鞏欄楯翼<lb/>
遮術道直修外為都墉樹以三門上應靈星榮光昭煥<lb/>
廟左别築論堂直齋以處講師暨弟子員不嗇不侈無<lb/>
諐彛憲經始于秋九月考成于明年壬寅之秋八月侯<lb/>
帥儒師行釋奠禮牲幣有飭庭燎伊煌罇俎維旅法齊<lb/>
苾芬神來顧歆如在左右觀者歎慕至於咏蹈僉謂侯<lb/>
<pb n="KR4e0002_WYG_002-10b"/>
之嘉恵吾民者深不可無以貽永久於是教諭江君材<lb/>
奉幣請文刻諸麗牲之碑惟先王之制自諸子以至公<lb/>
卿大夫士之子使之脩徳學道春合諸學秋合諸射以<lb/>
攷其藝而進退之是文事武備均出于學也所以興師<lb/>
必受成而行及其還也則釋奠于學而以訊馘告曷嘗<lb/>
析為二哉自世道既衰不復獲沾先王之澤之盛人徒<lb/>
見提旛鼔而簡車徒者乃指為武殊不知制勝兩楹折<lb/>
衝千里而有所謂詩書之帥也侯於下車之初能汲汲<lb/>
<pb n="KR4e0002_WYG_002-11a"/>
建學於用武之日可謂知斯道矣歙之人士尚當専心<lb/>
一力惇於明體適用之學平居之時則談俎豆而攻遺<lb/>
經一遇四郊有警則操戈上馬以收獻馘之功使議者<lb/>
咸曰是生文公之邦而無忝山川之靈者庶幾不負建<lb/>
學之意不然豈予之所敢知哉侯字仲賢齊其名也某<lb/>
郡人以行中書掾擢為令招徠懐集民歡趨之遂成市<lb/>
落縣廨驛舍皆新作之而尤急于農功築吕堨及良干<lb/>
范阮二埭嵗以有秋其善政蓋不一而足當時相其成<lb/>
<pb n="KR4e0002_WYG_002-11b"/>
者則丞胡拱辰主簿王某及江君云<lb/>
　　　集賢大學士吳公記<lb/>
先公諱直方字行可姓吳氏其先毗陵人一遷于鄱再<lb/>
遷于睦三遷浦陽之新田唐乾寧初有諱公養者又遷<lb/>
縣西尊仁里至先公十五世曽祖諱聞贈中奉大夫福<lb/>
建道宣慰使䕶軍追封渤海郡公妣盛氏追封渤海郡夫<lb/>
人祖諱蕃累贈資善大夫太常禮儀院使上䕶軍追封<lb/>
渤海郡公妣沈氏追封渤海郡夫人父諱伯紹累贈翰<lb/>
<pb n="KR4e0002_WYG_002-12a"/>
林學士承㫖榮禄大夫柱國追封渤國公妣金氏追封<lb/>
渤國夫人先公自幼有大志篤意儒學及壯游京師主<lb/>
留守曼濟台台家教其子托克托及額森特穆爾元統<lb/>
間托克托為御史中丞以先公嘗用説書事明宗于潜<lb/>
邸奏除江浙等處儒學提舉中書易為副提舉階將仕<lb/>
佐郎先公年已六十一矣未上御史臺改授將仕郎海<lb/>
北廣東道肅政㢘訪司管勾承發架閣庫兼照磨遷中<lb/>
政院管勾承發架閣庫復陞長史階威如故重記至元<lb/>
<pb n="KR4e0002_WYG_002-12b"/>
末廟堂用事者頗擅威福上與大臣謀罷其政柄先公<lb/>
實協賛之上念其功召至便殿錫以黄金繫帶超拜集<lb/>
賢直學士就轉侍講學士未幾陞學士厯亞中中奉資<lb/>
善三階大夫㑹托克托入相中書國有大政令多咨先<lb/>
公而後行先公毎引古義告之言無不聽民被其澤為<lb/>
多先公以年及致仕上章乞骸骨遂以集賢大學士榮<lb/>
禄大夫食俸賜終身俄又賜田一千九百餘畝尋謝不<lb/>
受先公前娶盛氏先十七年卒後娶金李二氏金氏封<lb/>
<pb n="KR4e0002_WYG_002-13a"/>
渤國夫人子男二長萊字立夫延祐庚申以春秋經預<lb/>
鄉薦後用御史祭舉為饒州路長薌書院山長博學<lb/>
能文為世聞人亦先十七年卒次即志道崇文監丞奉<lb/>
訓大夫孫男三長士愕嫠州路金華縣儒學教諭次士<lb/>
謐次存仁曽孫男三長中次平次弇曽孫女一申先公<lb/>
生于宋徳祐乙亥十一月二十四日庚寅薨于今至正<lb/>
丙申七月十二日庚寅享年八十有二卜以是年八月<lb/>
十二日庚申𦵏徳政鄉後吳山徐塢之原距承㫖公墓<lb/>
<pb n="KR4e0002_WYG_002-13b"/>
左五十步而近嗚呼褒叙令徳是在世之立言君子非<lb/>
不肖孤所敢僭姑序世系及歴官次第納諸𤣥堂别録<lb/>
其副以藏于家庶幾後人知所攷焉嗚呼痛哉孤子志<lb/>
道泣血謹記<lb/>
　　　浙東行省右丞李公武功記<lb/>
惟我皇帝既定浙東西地以其疆場與虜人犬牙相入<lb/>
乃置浙東行省以轄五府一州之衆建牙于嚴于時右<lb/>
丞李公實以上之懿親總受藩宣之寄而兼命㕘知政<lb/>
<pb n="KR4e0002_WYG_002-14a"/>
事胡公徳濟分治諸暨所以聨絡氣勢綏輯東土而折<lb/>
衝外侮者也乃乙已之春二月己丑虜挾我叛人謝再<lb/>
興分兩道入冦其舟師自釣臺烏石窺我建徳公遣兵<lb/>
禦之其馬步卒踰濤江而東圍諸暨之新城聲言二十<lb/>
萬壁壘旁午旌旗充塞虜堅忍持重務以為必拔之計<lb/>
構飾寢宇創建倉庫預建州長貳官屬復分精卒數萬<lb/>
屯城北十里以遏我援師胡公堅壁力守戒將士勿輕<lb/>
與戰有來攻城者發矢石退之遂遣使乞師于公公即<lb/>
<pb n="KR4e0002_WYG_002-14b"/>
欲馳援初釣臺之役稍不利亡一千夫長至是羣情疑<lb/>
沮或獻謀於公曰嚴實吾藩垣所寄虜若闞公往即起<lb/>
乘之奈何諸暨雖受圍得一鋭將帥師解焉可也公曰<lb/>
浙水東門戸在諸暨諸暨茍不守郡縣必致驛騷故虜<lb/>
盛兵東向而使游兵泝釣臺以綴我師我不往脱有弗<lb/>
靖嚴其能獨利乎乃屬大師三人為居守明日癸丑遂<lb/>
行有自虜中來者又以衆寡不敵為辭公弗顧甲寅至<lb/>
浦江丁巳抵烏傷之龍潭去虜營不二十里因據其險<lb/>
<pb n="KR4e0002_WYG_002-15a"/>
忽有白氣自東北經天三軍見之勇氣百倍日且晡軍<lb/>
中驚言虜將襲我公亦不為動夜四鼓城中知有援至<lb/>
潜縋士卒來約明旦將空壁逆戰戊午蓐食已公分諸<lb/>
將為左右翼公自將其中軍既成列㑹㕘軍胡君深復<lb/>
承公檄率所部將士亦自括而至軍氣益振公乃申號<lb/>
令曰師之勝負在曲直不在多寡我國何負於叛人虜<lb/>
乃挾之日夜以生變癸夘之秋九月壬午直犯我東陽<lb/>
我不敢愛其生晝夜兼行殄之於烏傷爾三軍之所親<lb/>
<pb n="KR4e0002_WYG_002-15b"/>
覩皇天助順不可誣也今虜又不改行盡驅其衆以擾<lb/>
我邊疆占書云軍中見白氣者剋敵之像此殆天欲滅<lb/>
此虜也爾等尚效死斬刺以報國家之寵靈毋怯母貪<lb/>
獲毋避險阻毋左右顧視有不如約者即戮以狥語始<lb/>
畢虜兵整圎陣而至兵既接公乗匹馬挺身先入䧟其<lb/>
中軍中軍虜之精銳所萃見公至競來迫之槍屢及公<lb/>
膝公馬上運㦸㨗如雨風當其鋒者應手皆仆虜氣皆<lb/>
讋左右翼及諸軍一齊奮擊聲振天地軍遂大亂時溪<lb/>
<pb n="KR4e0002_WYG_002-16a"/>
洞兵居後列猶觀望欲集兩山之民呼曰虜敗矣虜敗<lb/>
矣遂皆棄甲而奔我軍乗勝逐北斬首如刈麻前後躪<lb/>
踐死者以萬餘計溪水為之不流胡公亦率精甲出圍<lb/>
城中從公合擊之殺獲甚衆其主帥僅以身免燔其營<lb/>
寨若干俘其將帥六百軍士三千馬八百輜重鎧仗積<lb/>
如丘山三月己未凱歌而旋所至父老爭進牛酒為公<lb/>
夀公勞而却之辛酉還嚴既飲至即命幕府上其功簿<lb/>
于朝上嘉公敵愾之功錫以御衣名馬其餘將士第功<lb/>
<pb n="KR4e0002_WYG_002-16b"/>
行賞有差濂聞之軍䜟之論良將有曰以身先人故其<lb/>
兵為天下雄説者引薛仁貴為將持㦸腰刀奮呼入敵<lb/>
衆輒為之奔潰此所以為天下之雄也濂以公之事觀<lb/>
之殆似有過焉者盖仁貴挺身陷陣其驍悍若與公同<lb/>
然必兩軍相當方可制勝未聞其以寡却衆如公之為<lb/>
也今虜兵大集塞野蔽川人孰不為公危公以不滿萬<lb/>
之衆談笑而殱之斯不亦昔人之所尤難哉由公精忠<lb/>
貫于内勁氣注於外但知有國而不知有其身瞋目張<lb/>
<pb n="KR4e0002_WYG_002-17a"/>
膽視虜若無故其功業焜燿至於如此也公之賢為不<lb/>
可及矣濂昔待罪右史嘗書公之勞烈藏之金匱今又<lb/>
因邦人士之請為文若詩以昭公之光庶使世之讀者<lb/>
上毋忘於帝徳下無負於公之功云公名文忠字世英<lb/>
敬賢下士如弗及平居恂恂禮遜及臨大敵雖賁育之<lb/>
勇不是過君子服焉系之以詩曰<lb/>
於赫皇王大明東升爍彼羣陰六合載清建藩分鎮以<lb/>
奠以寧倬彼李公實遍東浙虎符煌煌侑以龍節導宣<lb/>
<pb n="KR4e0002_WYG_002-17b"/>
皇靈徳柔威刷吳虜逞虐登我叛臣屢啓兵釁來毒烝<lb/>
民亦既搗之化為埃塵龍集鶉首仲春之月怙惡弗悛<lb/>
竟犬之突合圍諸暨不通一髮公聞之怒氣衝斗間咄<lb/>
哉狂虜天紀之干翹其若鷇鬬此勁翰迺飭將佐整厥<lb/>
堅胄<graphic n="KR1600" url="https://raw.githubusercontent.com/kanripo/KR-Gaiji/master/images/KR1600.png" mimeType="image/png"/>厥琱戈礪厥金鏃我欲即發爾㒺或沒禡纛于<lb/>
門載之以行<hi>叶</hi>卒旅言言旄幟翻翻蛟螭騰淵熊羆出<lb/>
山直薄龍潭伺敵而戰有氣經天其白如練吉徵開先<lb/>
何兵不剪左右列屯兩翼飛鶱公將虎旅宅其中堅氣<lb/>
<pb n="KR4e0002_WYG_002-18a"/>
通脉聨勢如率然復戒多士虜衆我寡大刀長揮毋獲<lb/>
士馬要使青原盡變為赭虜馳而至公躍而前单㦸奮<lb/>
先星流飊旋閃閃莫定觸之必顛虜實警疑斯何為者<lb/>
莫非神兵自天而下震懾相駭弓不能弝三軍縱擊其<lb/>
亂如雲混混沌沌紛紛紜紜或斷其膂或斮其齦蠢彼<lb/>
有苗猶爾偵視山氓齊呼倒戈而避我師疾逐其勢尤<lb/>
熾如雷斯掀如風斯奔如火斯燉融乾燭坤一鼓而殱<lb/>
凛焉雄吞譬猶鴐鵝衆若雲翳孤隼横擊無有不斃將<lb/>
<pb n="KR4e0002_WYG_002-18b"/>
唯在勍豈多為貴人亦有言天監匪私我直彼曲孰不<lb/>
周知以順討逆云胡不夷昔兵始交毒霧蒙絡今敵既平<lb/>
上下清廓神道助順理甚昭灼奏凱而旋既歌且謡歌<lb/>
聲委蛇間以短簫祥颸獻娱嘉卉動揺耆耋歡迎列拜<lb/>
馬首非公之臨幾陷虎口敢以牛酒以為公夀三軍戾<lb/>
止燕饗有容公拜稽首䟽于章封非臣之力諸將之功<lb/>
皇情悦豫徴公入覲珠衣龍馬錫之不吝第賞其餘匪<lb/>
琛伊賮自古在昔六龍御天必有良弼㕘佐化權遂開<lb/>
<pb n="KR4e0002_WYG_002-19a"/>
丕基萬世其延惟皇神聖控御區宇百寮師師選有文<lb/>
武親賢如公綏我東土綏我東土我民用熈無敵不靡<lb/>
無徠不懐成此武功實耀簡書簡書所紀以勸在位賛<lb/>
咏鋪張選古之義史臣作歌蹈揚奮厲<lb/>
　　　故懐逺將軍髙昌衛同知指揮使司事華善公<lb/>
　　　　墳記<lb/>
公諱華善輝和爾氏世居高昌曽祖紐掄事元世祖有<lb/>
功封高昌王祖特穆爾布哈中書左丞相父布逹實哩<lb/>
<pb n="KR4e0002_WYG_002-19b"/>
中書平章政事皆襲王爵母額森呼圖克封王夫人公<lb/>
性警敏能知時逹變幼亦紹王封鎮永昌洪武三年大<lb/>
兵下蘭州公賫印綬自永昌率府屬詣轅門内附詔授<lb/>
懐逺將軍高昌衛同知指揮使司事世襲其職公乃開<lb/>
設官署招集降卒数百人㑹宋國公馮公勝奉勅征甘<lb/>
肅命公移鎮西凉轉輸饋餉無乏朝廷嘉之不幸以七<lb/>
年九月二十八日卒于南京之寓舍年二十有八以十<lb/>
月八日𦵏江寧縣聚寶門外五里吕氏花園上遣使者<lb/>
<pb n="KR4e0002_WYG_002-20a"/>
祭墓恩禮優渥人皆以為榮公妻曰都堅子一人太平<lb/>
女二人在室惟公生于王家暨入國朝榮膺顯爵方以<lb/>
事功自見而賦年不永惜哉因為䟽其世系及卒𦵏大<lb/>
槩納於墓以志其哀<lb/>
　　　恒山精舍記<lb/>
恒山精舍者旴江王君伯昭藏脩之所也精舍建於旰<lb/>
江恒山則在中山之陽曲地之相去若是其甚逺也而<lb/>
名之以恒山者何示不忘其先也盖伯昭之先家于陽<lb/>
<pb n="KR4e0002_WYG_002-20b"/>
曲其八世祖尚書左丞公由進士起家敭厯臺省政和<lb/>
中蔡京方居宰府有徐禋者増廣鼓鑄之説以媚京公<lb/>
劾止之既而京引方士以惑上公復上䟽言并奏京欺<lb/>
君罔上蠧國害民數事直詞正氣震動一時公諱安中字<lb/>
履道世所稱初寮先生者也公之子辟章出守泉州亦<lb/>
以政事聞泉州之子秬往來旴江樂其水土之衍沃遂<lb/>
徙家焉至伯昭已更六世矣伯昭締室麻姑山之下東<lb/>
西之廣㢙充三筵楹礎鞏密户牖靚明伯昭飲水著書<lb/>
<pb n="KR4e0002_WYG_002-21a"/>
其中以樂先王之道間嘗出户而望見夫林巒之蒼潤<lb/>
烟霞之巻舒晴容雨態之變移輒北向泫然流涕曰嗚<lb/>
呼是山信美矣吾其敢忘於恒山乎恒山先世之所宅<lb/>
也其杖屨所經巖阿川曲遺馨故在也吾其可忘於恒<lb/>
山乎恒山不可忘則夫寤寐於先徳者或者庶幾其有<lb/>
合乎於是名其精舍曰恒山所以志也濂竊聞之昔者<lb/>
晉陽穆公自江左遷于䟽屬之南汾水之曲惕然有感<lb/>
于中其家廟座必東南向曰未忘先子之國也穆公者<lb/>
<pb n="KR4e0002_WYG_002-21b"/>
王虬也著政大論八首以言帝王之道曽孫通因按之<lb/>
以續經其人亦賢矣今伯昭與虬皆王氏而汾水陽曲<lb/>
又皆冀州之境安知其初不出於一族乎穆公之所感<lb/>
伯昭之所志其道固宜相同也其所異者穆公則自南<lb/>
而北遷伯昭之先則自北而南來爾雖然此不必較也<lb/>
古之人不忘其先者不齊其迹而追其徳使伯昭能振<lb/>
先徳而弗使之墜則雖遷旴江而無殊于恒山茍舍此<lb/>
而不圖則雖世處乎恒山日游乎陽曲亦奚翅久居于<lb/>
<pb n="KR4e0002_WYG_002-22a"/>
遐荒而忘其祖也乎伯昭學贍而文雄試藝鄉闈嘗占<lb/>
前列及其再貢又冠多士文光煜然起于東南如長虹<lb/>
貫天無逺弗覩大江之西未能或之先也而其為人俊<lb/>
偉磊落又有燕趙竒男子之風異時立朝勁氣直辭必<lb/>
將無愧前人伯昭雖不緦緦於恒山濂亦知其能承家<lb/>
學矣然而記有之樂樂其所自生禮不忘其本伯昭盖<lb/>
深逹夫禮樂之原者其能不致謹於斯乎伯昭能致謹<lb/>
於斯是則所以為伯昭者也<lb/>
<pb n="KR4e0002_WYG_002-22b"/>
　　　華川書舍記<lb/>
華川書舍者烏傷王君子充學文之所也烏傷有大澤<lb/>
曰華川唐武徳間嘗置華川縣不久而縣廢今之所謂<lb/>
繡湖者即其地也子充之居直湖之陰猶繫之以舊名<lb/>
志乎古也子充之志乎古豈止此而已哉上自羣聖人<lb/>
之文下逮諸子百家之文咸萃舍中日㝠搜而精玩之<lb/>
大肆其力於文愈出而愈無窮以濂同受經于侍講黄<lb/>
先生之門也請為記書于舍壁濂雖稍長於子充視子<lb/>
<pb n="KR4e0002_WYG_002-23a"/>
充之辭鋒横厲百未能及一縱强顔欲記之將何以云<lb/>
耶雖然子充弱冠時濂見其文輒曰子充他日當以文<lb/>
知名今始十年而子充名動薦紳間識者遂以濂為知<lb/>
言濂雖不文寧不為子充一言乎嗚呼文豈易言哉日<lb/>
月照耀風霆流行雲霞巻舒變化不常者天之文也山<lb/>
嶽列峙江河流布草木發越神妙莫測者地之文也羣<lb/>
聖人與天地㕘以天地之文發為人文施之卦爻而陰<lb/>
陽之理顯形之典謨而政事之道行咏之雅頌而性情<lb/>
<pb n="KR4e0002_WYG_002-23b"/>
之用著筆之春秋而賞罰之義彰序之以禮和之以樂<lb/>
而扶導防範之法具雖其為教有不同凡所以正民極<lb/>
經國制樹彛倫建大義財成天地之化者何莫非一文<lb/>
之所為也自先王之道衰諸子之文人人自殊管夷吾氏<lb/>
則以霸畧為文鄧析氏則以兩可辨説為文列禦冦氏<lb/>
則以黄老清浄無為為文墨翟氏則以貴儉兼愛尚賢<lb/>
明鬼非命尚同為文公孫龍氏欲屈衆説則又以堅白<lb/>
名實為文莊周氏則又以通天地之統序萬物之性逹<lb/>
<pb n="KR4e0002_WYG_002-24a"/>
死生之變為文慎到氏則又以刑名之學為文申不害<lb/>
氏韓非氏宗之又流為深刻之文鬼谷氏則又以捭闔<lb/>
為文蘇秦氏張儀氏學之又肆為縱横之文孫武氏吳<lb/>
起氏則又以軍刑兵勢圖國料敵為文獨荀况氏粗知<lb/>
先王之學有若非諸子之可及惜乎學未聞道又不足深<lb/>
知羣聖人之文凡若是者殆不能悉數也文日以多道<lb/>
日以裂世變日以下其故何哉盖各以私説臆見譁世<lb/>
惑衆而不知㑹通之歸所以不能㕘天地而為文自是<lb/>
<pb n="KR4e0002_WYG_002-24b"/>
以來若漢之賈誼董仲舒司馬遷揚雄劉向班固隋之<lb/>
王通唐之韓愈栁宗元宋之歐陽修曽鞏蘇軾之流雖<lb/>
以不世出之才善馳騁于諸子之間然亦恨其不能皆<lb/>
純揆之羣聖人之文不無所愧也上下一千餘年惟孟<lb/>
子能闢邪説正人心而文始明孟子之後又惟舂陵之<lb/>
周子河南之程子新安之朱子完經翼傳而文益明爾<lb/>
嗚呼文豈易言哉自有生民以來涉世非不逺也歴年<lb/>
非不久也能言之士非不夥且衆也以今觀之照耀如<lb/>
<pb n="KR4e0002_WYG_002-25a"/>
日月流行如風霆巻舒如雲霞惟羣聖人之文則然列<lb/>
峙如山嶽流布如江河發越如草木亦惟羣聖人之文<lb/>
則然而諸子百家之文固無與焉故濂謂立言不能正<lb/>
民極經國制樹彛倫建大義者皆不足謂之文也士無<lb/>
志於古則已有志于古舍羣聖人之文何以法焉斯言<lb/>
也侍講先生嘗言之子充亦嘗聞之濂復取以為子充<lb/>
告者誠以子充將以文知名于世不可不以羣聖人之<lb/>
文為勉也濂家芙蓉山之陽距子充之居不二舍而近<lb/>
<pb n="KR4e0002_WYG_002-25b"/>
他日謁子充于湖之隂仰觀俯察天地之文退坐書舍<lb/>
中又㕘之以羣聖人之文則濂與子充各當有所進也<lb/>
子充以濂言為然乎雖然濂言夸矣子充幸為我刪之<lb/>
　　　月堀記<lb/>
余退直詞林戴華陽之巾被鹿皮之裘焚香黙坐存神<lb/>
規中太和薫蒸百體欣順龍降虎升水温火寒周流宻<lb/>
綿莫究端倪冲陽子自空明洞天翩翩而來碧曈方頤<lb/>
氣貌充甚謁入揚袂言曰月堀之義子知之乎揚雄云<lb/>
<pb n="KR4e0002_WYG_002-26a"/>
西壓月堀指月所生之地也吾意則不然太隂之精朔<lb/>
後魄生至望而盈盈極而衰隨日漸虧晦而復蘇上下<lb/>
二弦虧盈得平氣和弗偏吾煉九還七返靈丹抽添進<lb/>
退之候每於月而取則焉因名其室以月堀所以志之<lb/>
予曰陽陰不可偏勝也獨陽不生獨陰不成乾坤搆精<lb/>
六子乃凝水坎火離中藏偶竒用竒變偶乾道始茂重<lb/>
隂盡消純陽則昭久而行之與道逍遥是謂三一之真<lb/>
也復命之區也若取則乎月無乃専溺於陰乎冲陽子<lb/>
<pb n="KR4e0002_WYG_002-26b"/>
曰二氣之精互為其根房日之兎畢月之烏取象表徴<lb/>
指意甚微陽既合陰陰亦含陽茍舉其偏道則不張子<lb/>
何見之拘邪予曰言則美矣其理尚有所遺也人身之<lb/>
中有𤣥牝焉繫乎天根呼吸所關絲絡聨緜枝葉扶踈<lb/>
静以養之一氣孔神超于象先不見其朕玉色連娟天<lb/>
光内朗盖以無為而得無為而成孰火能為其候孰鼎<lb/>
能為其鑪孰藥能為其材我皆不得而知也假形託物<lb/>
著于丹書顛倒錯亂自漢以來已如斯矣吾將與子握<lb/>
<pb n="KR4e0002_WYG_002-27a"/>
手空明洞天之上當素月流輝銀鋪水翻瑶露初滴寂<lb/>
然無聲委羽仙人必騎黄鶴而一下之與子稍一叩焉<lb/>
則予之説為當矣冲陽子喟然而嘆曰道有精粗象分<lb/>
内外非粗不足以别精非外不足以形内初機之徒未<lb/>
忘乎物茍不以此示之必大笑而走何可與上士𤣥功<lb/>
之成者並論哉子之説固當而吾之所取喻又豈可少<lb/>
哉於是相視一笑冲陽子揖而退予送至庭外冲陽子<lb/>
復請曰一隂之生其卦為姤是月堀也一陽之生其卦<lb/>
<pb n="KR4e0002_WYG_002-27b"/>
為復是天根也邵子嘗往來其間而所謂三十六宫都<lb/>
是春者其與吾月堀之義頗有合乎予曰此大易精微<lb/>
所繫雖更僕不能盡也予惡能知之予惡能知之君當<lb/>
問諸庖犧冲陽子曰唯冲陽子張姓輔其名以廷翼為<lb/>
字台之黄岩人盖有道之士也洪武四年正月某日𤣥<lb/>
真遯叟金華宋濂記<lb/>
　　　松風閣記<lb/>
夫風者天地之噫氣然則生生者誰哉生之者静之體<lb/>
<pb n="KR4e0002_WYG_002-28a"/>
而應之者動之用也當其萬竅怒號前者唱于而隨者<lb/>
唱喁咸物之自取也庭宇之松蒼髯奮傑於晨露夕月<lb/>
之中遇祥飈過之冷冷然如鸞鳯之鳴如琴瑟之音昔者<lb/>
陶隠居恒樂之後世幽人狷士又從而效之或取以名<lb/>
其室焉方外恬師静庵來徴所謂松風閣記予請極其<lb/>
變者而言之可乎始風之未生也斂神功於寂黙之中<lb/>
昏昏㝠㝠萬象雖具不見其跡天機一動隨品物以流<lb/>
形大海遇之重波複浪一瀉萬里千山逢之鱗甲掀動<lb/>
<pb n="KR4e0002_WYG_002-28b"/>
笙鏞間作經簷蔔之林則郁烈酣潤清芬之襲人入鮑<lb/>
魚之肆則腥穢逆鼻觸之而噦嘔如此者不可以一二<lb/>
數茍獨指松而為言非所以極風之變者也然其變者<lb/>
豈皆有繫于風之動哉先覺有云風性本静以縁起故<lb/>
動儻其性本動則寧有静時是則物各有以自取也且<lb/>
以吾心言之大用繁興之時怒氣熾然如霆奔火烈喜<lb/>
色熈然如霧廓霞舒興哀則千人霣涕鼓勇則萬夫莫<lb/>
敵皆此一心之變也然心果有變乎心無變其所變者<lb/>
<pb n="KR4e0002_WYG_002-29a"/>
縁爾故當本體澄湛之際無物不有而無一物之留以<lb/>
近取譬所謂生之者静之體而應之者動之用豈非然<lb/>
歟予家浦陽大山中青松羅垣舍之北南明月之夜白<lb/>
露初零黙然出坐庭際松聲到耳乍大乍小或亟或徐<lb/>
中心頗樂之方知隠居酷愛之者良有以也自松聲而<lb/>
推之世間之聲萬變不齊雖不可勝窮其道亦不外是<lb/>
矣嘗一滴之醎而知滄海之性窺寸隙之光而見日輪<lb/>
之體又何以紛紜為哉恬師學佛之流故予極其變而<lb/>
<pb n="KR4e0002_WYG_002-29b"/>
告之須知變之中而有不變者存不變者何前所謂心<lb/>
者是也心無體段無方所無古今無起滅三世諸佛不<lb/>
見其有餘河沙凡夫不見其不足恬師能索之於此焉<lb/>
則松風朝夕所演無非大乗微妙之法隠居惡足以語<lb/>
此哉閣在越之耶溪上季蘅若公之所建者因得徑山<lb/>
範公所書松風二大字遂掲以為名予謂徑山古之名<lb/>
徳其字不可䙝玩宜别求善書者易之既告之故復為記<lb/>
其事如右其詳則見天竺法師道公所為文其妙無以<lb/>
<pb n="KR4e0002_WYG_002-30a"/>
加矣予何言哉<lb/>
　　　生生堂記<lb/>
生生堂者東陽陳澤民之所居也縣南八十里有鄉名<lb/>
瑞山陳氏世家其中至諱宗譽字彦聲者有徳於鄉又<lb/>
能與陸務觀父子游而其諸孫黼東萊吕成公弟子擢<lb/>
淳熈辛丑進士第累官駕部郎中林正恵公實以女妻<lb/>
之澤民盖其十世從孫也澤民思繼承家學出從名師<lb/>
巨儒游精于科目之業有司貢上選曹試經義合格署<lb/>
<pb n="KR4e0002_WYG_002-30b"/>
通判于漳州將上以堂記屬予予頗聞縣之仁夀鄉在<lb/>
東北四十里而近有簮纓家亦與澤民同姓而譜諜不<lb/>
通非其族也嘗搆宅一區方建前楹有鳩鳴其上占之<lb/>
者云此宅當屬之張氏後六十年復歸于陳未幾西鄰<lb/>
張氏果來居之張既不振人士皆謂復還于始搆之家<lb/>
不知乃澤民竟以重貲獲之也僂指計之誠甲子一周<lb/>
矣噫亦異哉澤民遂筮日自瑞山而遷當春氣煦明卉<lb/>
木含榮有嚶其鳴澤民刲羊刺豕具尊俎合賔姻而燕<lb/>
<pb n="KR4e0002_WYG_002-31a"/>
樂之酒㣲酣坐客擊案為節而歌之曰有巋者堂髙明<lb/>
之居蔚蔚紆紆曲橑而交䟽惟徳之符㝠數懸應不爽<lb/>
乎錙銖繼有賡之者曰新居其遷茀禄其延族姓其聨<lb/>
演迤而芊緜於是州邑之間咸稱事有前定澤民之遷<lb/>
居有不偶然者澤民因取書有生生自庸之義用以名<lb/>
其堂鳴呼生生之義雖見於書而莫備於易易云生生<lb/>
之謂易夫隂之生陽陽之生隂生生相續變易而不窮<lb/>
澤民之居於此他日子孫衆多甚欲有類於易之言有<lb/>
<pb n="KR4e0002_WYG_002-31b"/>
類於易之言則生生不息矣雖然非積善之家未足以<lb/>
致之然所謂善者何盡孝以事親竭忠以事君徳義以<lb/>
提身信愛以睦鄰仁惠以及民五者備矣方不愧名堂<lb/>
之義爵禄之來當未艾也駕部翁孫豈得専美於前哉<lb/>
占者之云盖出於禨祥小數而非君子之大道此勿論<lb/>
焉可也予老矣文辭卑陋不足應人之求人翻疑為矯<lb/>
集其門者日益繽紛也巻軸之積動如束筍近亦力排<lb/>
而深絶之矣以澤民鄉人也義不得辭聊相與一言之<lb/>
<pb n="KR4e0002_WYG_002-32a"/>
　　　怡養堂記<lb/>
禮之不行常自近而易能者始惟其近也故人忽之惟<lb/>
其易能也故人不加之意焉事親人人之所能也其事<lb/>
朝夕之所習也聖人恐人忽而不加之意自夫起居食<lb/>
息寒暑疾病之㣲問告拜跪定省應對之節皆著之禮<lb/>
經可謂詳且備矣然而能盡之者雖君子猶難之豈事<lb/>
親之禮誠難行哉難乎其當也甘膬之養人所能致也<lb/>
而敬難敬人所能也而愛難敬欲其如事大賔則何難<lb/>
<pb n="KR4e0002_WYG_002-32b"/>
之有而非敬親之道也愛欲其如愛妻子則何難之有<lb/>
而非愛親之道也故敬而不愛非所以事親也愛而不<lb/>
敬非所以事親也愛而肅恭之禮存焉敬而婉悦之意<lb/>
備焉斯可以為善養矣陵江劉復初父及繼母俱存思<lb/>
盡事親之道名其堂曰怡養而請余記夫記以紀事功<lb/>
著其可見者堂之作吾不得而知其可見者人皆能言<lb/>
之非事之所急也然則舍事親之道何以為復初言乎<lb/>
復初好學慎行不待余言以余事親先於復初則知事<lb/>
<pb n="KR4e0002_WYG_002-33a"/>
親之難莫余若也故推其道以告之俾書之壁使後人<lb/>
有所興起焉<lb/>
　　　復古堂記<lb/>
監察御史虞泰魯瞻嘗奉諸父𤣥佐之命請記其所名<lb/>
復古堂者予以不文固辭而魯瞻請之益勤乃叩之曰<lb/>
子之所謂復古者以為上古乎上古之時巢居而穴處<lb/>
汙樽而抔飲茹毛而飲血子今有室廬器用之美稻梁<lb/>
羊牛之饒決不能復之以為中古乎中古之制冠弁裳<lb/>
<pb n="KR4e0002_WYG_002-33b"/>
衣以定其分鼎彝罍爵以稱其用門奥屋漏以嚴其居<lb/>
筵榻格几以殊其度雖曰異於上古有可法者子今狃<lb/>
於久安必隨世而變遷想亦未易以復之也然則子之<lb/>
復古者將何居魯瞻笑曰非是之謂也虞氏之居餘姚<lb/>
自漢日南太守以來代有顯人至唐永興文懿公為尤<lb/>
著文懿公實泰之逺祖流裔至今二十七世矣嶼山之<lb/>
南有虞家城周圍一百五十丈相傳以為故宅之基尚<lb/>
巋然獨存諸父每相與登眺白烟凉草觸目悽然輒彈<lb/>
<pb n="KR4e0002_WYG_002-34a"/>
指嘆曰虞氏之先嘗光著矣奈何無迓續徽猷者乎復<lb/>
古之名盖以此也予曰繼志述事孝子慈孫所當為况<lb/>
思追紹于七百餘年之前此其見之確行之厲是足尚<lb/>
已第不知復於古者果止於斯否乎魯瞻曰何謂也予<lb/>
曰文懿公之為人外謹懦而中抗烈固以文學政事圖<lb/>
形凌烟而為唐代名臣較之同時孔司業之經術杜萊<lb/>
公之政業議者有未足焉孔之與杜然矣較于漢之留<lb/>
侯及董江都其運籌之良宅心之純或猶未能無遺憾<lb/>
<pb n="KR4e0002_WYG_002-34b"/>
焉以此例之古今人物其優劣不倫雖更僕未能盡也<lb/>
欲師古者宜取則于上上賢者在古亦衆矣何獨私于<lb/>
一家哉魯瞻曰先生之言侈矣留侯之與江都信足法<lb/>
歟余曰不然也古之人以道徳為師者有孔子焉有孟<lb/>
氏焉以政業居輔弼者有伊尹焉有周公焉人而不為<lb/>
孔孟伊周其學皆茍焉而已子將復古必如斯而後可<lb/>
爾魯瞻曰敢問復之之功奚先余曰載籍之存者莫古<lb/>
於易伏犧之卦文王之彖周公之爻孔子之繫於是乎<lb/>
<pb n="KR4e0002_WYG_002-35a"/>
悉備姑摘一二陳之風自火出家人君子以言有物而<lb/>
行有恒此身正而家齊之象也洊雷震君子以恐懼修<lb/>
省此自治之象也山附於地剥上以厚下安宅此安養<lb/>
人民之象也雷電皆至豐君子以折獄致刑此聽訟之<lb/>
象也自此而推一卦一爻皆開物成務之道也魯瞻父<lb/>
子夙夜究心於斯此則所謂真復古者過則聖不及則<lb/>
賢逹則兼善於人窮則獨善諸已復古之功不亦大哉<lb/>
若曰沾沾焉取則于一家不幾於自隘矣乎請以是記<lb/>
<pb n="KR4e0002_WYG_002-35b"/>
諸屋壁魯瞻毋以余言為誇而棄之𤣥佐名某以經學<lb/>
教授于鄉言行有師法魯瞻學有端緒自給事中遷今<lb/>
官正氣盖凛然云<lb/>
　　　敦睦堂記<lb/>
台黄巖之西三十里有灃水灃水之上大姓張氏居焉<lb/>
故有堂曰樂善至諱遂者屬其子光祖與璣為嵗時合<lb/>
族之所諸孫若奎等五人謹守之而不敢廢元至正壬<lb/>
辰堂燬于盜嘗欲作之而未能越二十六年為國朝洪<lb/>
<pb n="KR4e0002_WYG_002-36a"/>
武丁巳若奎之子昭與羣從兄弟謀以為自斯堂之廢<lb/>
久而不復則親義踈而友悌乖將始諸此可不亟圖乃<lb/>
各出錢粟材木金石之費合作同謀弗怠弗息如營其<lb/>
私越明年堂成既行㑹族之禮復更其門曰敦睦其在<lb/>
京師者太學生昇遂來徴余記昔者先王盛時制民之<lb/>
具既備又為井田以聨其心為鄉黨州閭以同其俗為<lb/>
學校以化其暴戾而樂其善良又有月書嵗考之法以<lb/>
紏其不率教者而取人之際又必察其孝弟婣睦之行<lb/>
<pb n="KR4e0002_WYG_002-36b"/>
焉故當是時凡比屋隣井之人喜相慶戚相弔疾病患<lb/>
難相賙䘏如至親然脱有災祻非常之事狠虐不軌之<lb/>
人皆無所自而發發則親戚隣保隨而撲滅之故其時<lb/>
天下無亂民以百姓皆相親睦故也世逺法隳人自為<lb/>
家鄉自為俗甚者兄弟父子不通假貸憂喜不相問逸<lb/>
樂不同情事觸于中則勃然操戈而相逐父不能以禁<lb/>
其子弟不能以諍其兄往昔之亂多起于此非民性異<lb/>
於古也制民之具不若耳制民之事非無位者所得為<lb/>
<pb n="KR4e0002_WYG_002-37a"/>
有志之士能睦其族化其鄉而不陷于非義豈非善學<lb/>
古者乎若張氏之為盖近之矣賢人君子豈必皆假乎<lb/>
位而後行道居乎家而使同姓之親少長知禮讓而不<lb/>
争壯者知勉于學而篤于行頑嚚化為純慤愚昧者不<lb/>
失其性是亦道之推也豈細事哉張氏之孫多賢能其<lb/>
鄉咸稱之他日東海之邑聞有民淳俗厚如鄒魯者必<lb/>
張氏之化也歟試記其堂以俟焉<lb/>
　　　棣華堂記<lb/>
<pb n="KR4e0002_WYG_002-37b"/>
盱江黄氏有昆弟之賢者三人曰松軒曰竹所曰梅庭<lb/>
松軒嗜學善屬文而於法律家尤深訓三子皆為儒遂<lb/>
以子貴追贈泰和州判官竹所好談辨出史入經霏霏<lb/>
若吐玉屑人争樂聽之梅庭獨淬礪力戰集有力少年<lb/>
隂授之擊刺坐作進退之法且曰不久兵將起吾以衛<lb/>
吾宗也松軒既沒四方果大亂江右受禍尤慘死喪相<lb/>
枕籍孰不畏之梅庭同竹所聚兵為屏蔽卒獲無虞及<lb/>
今四海平定而二君子且巋然老矣龎眉皓髪相映於<lb/>
<pb n="KR4e0002_WYG_002-38a"/>
殘山剰水之間自相謂曰同氣而生者三人伯兄墓木<lb/>
已長所存者惟吾與兄耳春花秋月可不隨時而作樂<lb/>
乎於是日具籩豆飲酒以為歡人見其雍雍然和怡怡<lb/>
然悦似不可以幾及取詩中常棣之語名其堂曰棣華<lb/>
松軒之子子邕請予記之夫常棣之詩召公所作以親<lb/>
夫人之兄弟者也故首章有云常棣之華鄂不韡韡凡<lb/>
今之人莫如兄弟箋者謂鄂足傅華之光明則韡韡然<lb/>
盛興者喻弟以敬事兄兄以榮覆弟恩義之顯亦韡韡<lb/>
<pb n="KR4e0002_WYG_002-38b"/>
然二君子生於簮紳之家漸濡詩書之澤兄弟之間下<lb/>
承上覆彰明光顯固無失於詩人之旨然而兵戈之際<lb/>
各攜其妻孥西東竄奔視兄弟如棄涕唾而二君子乃<lb/>
如形影相懸不使跬步之暌違則二章所謂死喪之威<lb/>
兄弟孔懐者得不為有合乎及至喪亂既平之後從容<lb/>
燕飲以洽其和孺之情朝斯夕斯唯恐不足則六章所<lb/>
謂儐爾籩豆飲酒之飫者又不為尤有合乎常棣之詩<lb/>
何其多與二君子類也盖兄弟之情本乎秉彛無古無<lb/>
<pb n="KR4e0002_WYG_002-39a"/>
今同一至理雖去之二千餘載固當無甚相逺也名其<lb/>
室以棣華誰曰不宜抑予聞世之人有以桂名軒者矣有<lb/>
以椿名室者矣徒欲歆豔乎科目之榮企望乎耆頤之<lb/>
年耳其於飭勵之益則蔑乎未之有聞也二君子名堂<lb/>
之義誠可為不令兄弟之勸厚人倫美教化移風俗之<lb/>
道將於是乎在子邕位躋法從為時名臣而其伯仲又<lb/>
多能文辭子邕幸相率發為聲詩勒成簡編如唐之李<lb/>
义華蕚集故事二君子升堂獻酬之際時出一二章歌<lb/>
<pb n="KR4e0002_WYG_002-39b"/>
以侑觴人聞其詩者寧不油然而興起矣乎不知子邕<lb/>
又以為何如也<lb/>
　　　貞白堂記<lb/>
臨川許君仲孚闢貞白堂一所與環翠亭相映接盖為<lb/>
讀書地也間來徴予記余聞仲孚清修而嗜學堂下種<lb/>
梅花數樹當霜雪嚴沍之際衆芳揺落而是花獨翹然<lb/>
散而為春妍氷玉其葩一塵不緇仲孚嘆曰其所謂貞<lb/>
白者非子也耶乃約二三勝友日吟哦其下超然神遊<lb/>
<pb n="KR4e0002_WYG_002-40a"/>
如升天際恍不知貞白之在已耶抑果梅之有貞白耶<lb/>
客有歌之者曰游氣冉冉兮將汙人曠獨處兮誰與隣<lb/>
姑射仙人兮玉為神驂青鸞兮服素裙望之不見兮隔<lb/>
河津青鳥不徠兮㑹無因仲孚從而賡之曰天風翛翛<lb/>
兮生翠寒白月流光照松壇美人來兮佩珊珊殷勤遺<lb/>
我青琅玕我將擣之奉晨餐歌已二人相視而笑予家<lb/>
芙蓉山之陽懸崖萬丈蒼官青士日駢立乎其間方滴<lb/>
露研硃入朝真洞㸃易聞仲孚之事不覺矍然而嘆曰<lb/>
<pb n="KR4e0002_WYG_002-40b"/>
吾等其有激而然耶雖然物我之立皆成於相形而泯<lb/>
於相忘非貞則無有偏也非汙則無有白也予嘗觀心<lb/>
皦如明鏡中懸萬象自見求其貞白且不可得况假物<lb/>
之云哉况乎天地中萬彚芸芸自形自色杳不知其故<lb/>
雖造物者隨氣運行色色形形亦若不知其故是果孰<lb/>
為之樞紐乎問諸兩閒兩閒不言叩之百物百物不言<lb/>
質諸神扄則曰是在我矣斯貞白之義已仲孚曰子𤣥<lb/>
言也不知者謂涉於虚無恍惚殆非也請記諸壁何如<lb/>
<pb n="KR4e0002_WYG_002-41a"/>
於是乎書<lb/>
　　　永思堂記<lb/>
永之為言長也所謂永思者長思而不忘也長思而不<lb/>
忘者為誰福清林榮得仁也得仁十嵗喪父洎長以縣<lb/>
諸生貢上太學選入禁廷為承勅郎謙慎而齊飭聲譽<lb/>
出薦紳間㑹濂朝京師乃來請曰榮也念父不見或食<lb/>
焉或羮焉或寢且息焉恒懸懸有思思之不得則升高<lb/>
逺望草木之敷腴山川之鬰紆萬物欣欣有自得意輒<lb/>
<pb n="KR4e0002_WYG_002-41b"/>
泫然流涕曰光景日新吾父獨何之乎將乗海鶴逺遊<lb/>
三山乎抑精神流衍于氣化中㝠茫而莫之覩乎何為<lb/>
使我心憂而弗釋也如此者久之因以永思題諸堂楣<lb/>
以志無窮之悲先生願為記之濂曰不然也子之父固<lb/>
亡子幸有母夫人存承候顔色問衣燠寒而進退之弄<lb/>
雛其側以悦之依依嫪戀如羊之跪乳烏之反哺其樂<lb/>
將無涯視五鼎萬鍾若不能過之子何乃自苦日慘然<lb/>
以悲父固當思也思或鬱陶成疾獨不計貽母之憂乎<lb/>
<pb n="KR4e0002_WYG_002-42a"/>
得仁曰堪輿之間當其青年父母俱存者何限雖閭閻<lb/>
小夫亦知割鮮具醪醴稱曰具慶榮始二十又七獨與<lb/>
母居如之何勿思吾父生我之劬勞欲報之徳所謂昊<lb/>
天罔極者也一乘馭則思為其執鞭一就寢則思為其<lb/>
扇枕一有疾則思為其嘗藥今皆不可得已觸目之間<lb/>
無非可感如之何勿思濂曰不然也人心苦不知足得<lb/>
隴且望蜀濂也父母皆殁久矣其分當永思乎雖曰偏<lb/>
侍不獨愈於濂乎為子謀者當思盡孝以養母致思貴<lb/>
<pb n="KR4e0002_WYG_002-42b"/>
富以顯父使人稱之曰某氏之子斯為永思也已得仁<lb/>
曰非此之謂也盡孝養母榮豈不知之奚俟先生之言<lb/>
若曰致思於富貴富累於千金貴為三庫大夫縱可以<lb/>
慰母心而吾父不知享焉終有不愜吾情者事不得其<lb/>
全故也如之何勿思濂曰子之言美矣善矣而又有一<lb/>
説願為子陳之夫為孝子者不當為無益之思而思不<lb/>
死其親可也其謂不死者何子於事君之際則必自思<lb/>
曰此當罄厥忠不可溺於邪佞恐辱吾父也能思是子<lb/>
<pb n="KR4e0002_WYG_002-43a"/>
之父雖死其不死矣乎涖官之時則必自思曰此當㢘<lb/>
且勤不可習於貪怠恐辱吾父也能思是子之父雖死<lb/>
其不死矣乎鞫獄之頃則必自思曰此當欽且恤不可<lb/>
務於苛刻恐辱吾父也能思是子之父雖死其不死矣<lb/>
乎交友之中則必自思曰此當主於信不可待以浮偽<lb/>
恐辱吾父也能思是子之父雖死其不死矣乎出言之<lb/>
間則必自思曰此當合於正不可流於詖遁恐辱吾父<lb/>
也能思是子之父雖死其不死矣乎觸類而長之如此<lb/>
<pb n="KR4e0002_WYG_002-43b"/>
可思者甚衆雖更僕不能盡也子能力行之方可盡永<lb/>
思之道也於子何如榮復泫然流涕曰斯言也榮未之<lb/>
前聞也敢不夙夜祗奉濂既退嘉得仁之能孝也因次<lb/>
第問答之語記諸堂壁<lb/>
　　　貞則堂記<lb/>
貞則堂者傅君藻養母夫人之所也夫人姓樓氏故為<lb/>
烏傷士族年十五歸同里處士夀朋生二子長曰權次<lb/>
即藻又十有八年而寡夫人斷髪誓不食他姓家日單<lb/>
<pb n="KR4e0002_WYG_002-44a"/>
凍餒交攻當風雪凄迷青鐙夜織雞再號猶軋軋聞機<lb/>
杼聲人弗能堪夫人裕如也越若干年始克𦵏處士君<lb/>
華川之南𦵏已先廬未備者補之持宿劵責金者庚之<lb/>
専心一力訓二子有成權得推擇為吏藻從黄文獻公<lb/>
游以文辭稱夫人素髪埀領日坐堂上含冲挹腴而享<lb/>
夀養之樂時年盖六十餘矣人皆曰女婦青年能守貞<lb/>
者非艱守於阽危中者為艱當夫人獨居室無儋石之<lb/>
積皦皦自信如淮南之金色百煉而弗變非其賢過人<lb/>
<pb n="KR4e0002_WYG_002-44b"/>
能如是乎吾邦生齒之繁動至數十萬求如夫人者千<lb/>
或不能二三宜其休聞流溢無窮所可憾者無良有司<lb/>
上于朝廷以表其宅里爾金華宋濂獨不謂然何者婺<lb/>
為吕成公講道之邦禮義修明風俗淳美非惟家孝弟<lb/>
而人詩書至于女子婦人亦皆無思犯禮而畏行露之<lb/>
侵第處道之常同老于室無以見其所執之操今謂如<lb/>
夫人者千不能二三是何待父母之國如此其輕也向<lb/>
使處士君不蚤逝孰知夫人之行能卓卓如是乎利器<lb/>
<pb n="KR4e0002_WYG_002-45a"/>
之施遇錯節而顯勁栢之剛因凝霜而知名盖生於世<lb/>
之變也計夫人之心豈樂負守貞之名哉以守貞名夫<lb/>
人已為不幸况又欲徼旌寵之榮乎旌寵朝廷之事也<lb/>
濂也不敏與藻居同郡學同師嘗升斯堂而拜夫人藻<lb/>
指謂濂曰吾子幸為我文之濂不敢讓使濂之文傳夫<lb/>
人大節其亦烜著於世矣乎<lb/>
　　　貞節堂記<lb/>
天地之間有大經決不可廢者猶如闔廬以為居稻粱<lb/>
<pb n="KR4e0002_WYG_002-45b"/>
以為食繒布以為服一日無之則人事盡失難以為治<lb/>
此其故何哉茍無闔廬則風雨震凌矣茍無稻粱則道<lb/>
殣相望矣茍無繒布則手足皸瘃矣三者猶難闕一而<lb/>
况於大經乎大經者何三綱之謂也是故臣有貳心者<lb/>
為不忠子悖其父者為不孝婦事二夫者為失節彛倫<lb/>
攸斁職此之由其所係於人道之重者何如哉泉南莊<lb/>
氏歸其夫為海鹽陳思恭思恭海賈也育子寶生四月<lb/>
去入海五年而不返或以為死誘莊改適莊心如鐵<lb/>
<pb n="KR4e0002_WYG_002-46a"/>
不為動已而思恭歸相見之頃悲喜交集居久之思恭<lb/>
復去航海卒溺焉向日誘者譁曰今真死矣奈何莊指<lb/>
寶生曰夫雖死而子存猶不死也吾敢死其夫而去之<lb/>
乎誘者曰曰子賢也猶云可也脱有不肖餘生將託之<lb/>
東流乎莊曰此天也吾無所逃也順受之而不失也此<lb/>
其一念之正可以貫金石可以通神明可以耀古今嗚<lb/>
呼孰謂天道無知儻無知而寶生何其能賢耶此人定<lb/>
勝天之義著矣嗚呼使以莊此心推之子必善事其親<lb/>
<pb n="KR4e0002_WYG_002-46b"/>
而稱孝矣臣必能報其上而稱忠矣四海其有不治乎<lb/>
奈何世降俗漓號為士大夫須鬛如㦸議論凌雲霄一<lb/>
則曰我丈夫也二則曰我男子也或遇君父有難作狐<lb/>
䑕竄去往往而是似婦人女子之不若抑又何説哉嗚<lb/>
呼栢舟之詩不作久矣余於婦莊寧不啻聞空谷跫音<lb/>
乎然而君子之立志寧暴露而無庇也寧凍餓而殞其<lb/>
生也天地之大經不可失也予故於莊之事亟稱道而<lb/>
弗置者為其有合於此也寶生介吾友黄彛先生請記<lb/>
<pb n="KR4e0002_WYG_002-47a"/>
所謂貞節堂者寶生其誠賢矣哉因書此授之思恭死<lb/>
時莊年三十七今踰五十矣初思恭嘗娶妻生一子貧<lb/>
寓外家莊遺錢使營生産且償思恭之宿逋此固人之<lb/>
所難以非大節所繫不詳書之<lb/>
　　　經畬堂記<lb/>
聖人之言曰經其言雖不皆出於聖賢而為聖人所取<lb/>
者亦曰經經者天下之常道也大之統天地之理通隂<lb/>
陽之故辨性命之原序君臣上下内外之等㣲之鬼神<lb/>
<pb n="KR4e0002_WYG_002-47b"/>
之情狀氣運之始終顯之政教之先後民物之盛衰飲<lb/>
食衣服器用之節冠昏朝享奉先送死之儀外之鳥獸<lb/>
草木夷狄之名無不畢載而其指歸皆不違戾於道而<lb/>
可行于後世是以謂之經易書春秋用其全詩與禮擇<lb/>
其純而去其偽未有不合乎道而可行于世者也故易<lb/>
書詩春秋禮皆曰經五經之外論語為聖人之言孟子<lb/>
以大賢明聖人之道謂之經亦宜其它諸子所著正不<lb/>
勝譎醇不迨疵烏足以為經哉自漢以降聖賢不作異<lb/>
<pb n="KR4e0002_WYG_002-48a"/>
説滋横凡外夷小道以及星厯地理占卜醫藥種樹養<lb/>
馬詭誕淺近之言皆僭以經名千餘年間時益嵗加書<lb/>
之以經名者布乎四海之内學者眩於其名趨而陷溺<lb/>
焉者甚衆而五經孔孟之道晦矣然非彼之過也學五<lb/>
經孔孟者不能明其道見諸事功故也夫五經孔孟之<lb/>
言唐虞三代治天下之成效存焉其君堯舜禹湯文武<lb/>
其臣臯䕫益契伊傅周公其具道徳仁義禮樂封建井<lb/>
田小用之則小治大施之則大治豈止浮辭而已乎世<lb/>
<pb n="KR4e0002_WYG_002-48b"/>
儒不之察顧切切然剽攘摹儗其辭為文章以取名譽<lb/>
于世雖韓退之之賢誨勉其子亦有經訓菑畬之説其<lb/>
意以為經訓足為文章之本而已不亦陋於學經矣乎<lb/>
學經而止為文章之美亦何用于經乎以文章視諸經<lb/>
宜乎陷溺于彼者之衆也吾所謂學經者上可以為聖<lb/>
次可以為賢以臨大政則斷以處富貴則固以行貧賤<lb/>
則樂以居患難則安窮足以為來世法逹足以為生民<lb/>
凖豈特學其文章而已乎錢唐錢鈞質甚敏好學甚篤<lb/>
<pb n="KR4e0002_WYG_002-49a"/>
取退之經畬之言名其齋㑹余過其郡造旅邸徴文甚<lb/>
力余美其志恐其泥于退之之言也推其道以告之使<lb/>
求夫大者焉<lb/>
　　　盧龍清隠記<lb/>
盧龍山在京城西北二十五里周遍十二里高三十六<lb/>
丈山嶺綿延逺接石頭乃江上之關塞比于北地盧龍<lb/>
山因名和陽尊師駱月溪隠居其中自號曰盧龍清隠<lb/>
請予友王儀曹本道徵予文以記之本道述月溪之言<lb/>
<pb n="KR4e0002_WYG_002-49b"/>
曰古人有云心不溷濁謂之清迹不章顯謂之隠予學<lb/>
老子之法者也朝暮黄梁一盂苜蓿一盤既適而且安<lb/>
間披鶴氅衣手執黄庭經一巻翛然而凝坐九衢十二<lb/>
陌之游塵莫我之干也寧非清邪名氏不落于聲利之<lb/>
塲心迹不屬乎榮辱之境其入也烟霞與之同棲其出<lb/>
也漁樵與之争席寧非隠邪然而老氏之道清浄而無<lb/>
為隠約以無名不以清為清不以名為名是則無所不<lb/>
名可以治國可以觀兵可以脩身可以延齡其小靡不<lb/>
<pb n="KR4e0002_WYG_002-50a"/>
該其大無不并此其為清隠益大矣吾嘗聞之於師而<lb/>
未之能行也姑就其近似者而究心焉雖然予視古今<lb/>
不翅一旦暮何為復膠膠於斯人身至中其體含虚不<lb/>
縱不横非東非西纎如黍珠鴻包𤣥區火龍因之而飛<lb/>
燄水虎以之而生腴庶幾騰神紫府吹簫𤣥都此殆忘<lb/>
清隠之名而食其實也邪其言若是先生以為何如金<lb/>
華宋濂聞之嘆曰月溪盖幾于知道者非歟其始也將<lb/>
欲遁世其中也又知其道可以治世其末也又思長生<lb/>
<pb n="KR4e0002_WYG_002-50b"/>
而度世縱予有所言其何以加于三者之間哉於是偕<lb/>
本道訪月溪于盧龍山中白月獨照萬樹僵立無風乃<lb/>
握手歌曰盧龍之山兮髙㠝岏有儒一生兮煉九還夜<lb/>
半月出兮露浸寥壇紫霞仙人兮駕采鸞七星為衣兮<lb/>
芙蓉為冠鐵笛一聲烟漫漫擷靈芝兮下空山歌已二<lb/>
人者相視而笑遂次第其言而為之記<lb/>
　　　金華張氏先祠記<lb/>
金華縣東行四十五里有地曰苓唐山川相繆而風氣<lb/>
<pb n="KR4e0002_WYG_002-51a"/>
鬱盤著姓張氏世居其中初張氏有諱隆府君者字亨<lb/>
仲宋建炎初自睦而來為潘氏之贅壻至今其村聚猶<lb/>
仍潘為名府君既占名數于縣日以力本為務未幾家<lb/>
寢穰生三丈夫子曰子政曰子中曰子成皆能紹前業<lb/>
而無爽徳子中之子文華倜儻尚竒行鄉先逹端明殿<lb/>
學士王公埜甚器重之淳祐末公遷沿江制置使欲辟<lb/>
為之屬辭弗赴自時厥後府君之三子遺𦙍日滋遂成<lb/>
三大族亡慮十百餘人其出而仕者既以文墨論議著<lb/>
<pb n="KR4e0002_WYG_002-51b"/>
稱于時而退修于家者亦循循雅飭無愧于士君子之<lb/>
行盖自府君至是亦十有一世矣府君之六世孫榮今<lb/>
為一宗之長乃慨然歎曰吾儕承藉其先祉以克至於<lb/>
今日有闔廬以禦風雨有絲枲膏粱以為之羞服而先祖<lb/>
妥靈之無其所不亦傎乎於是與族弟琰力謀之而子<lb/>
姓之中若留鎮琮侣四人即捐所居之㕔事三楹間以<lb/>
為之倡榮遂加以暨茨之功繚以垣墉列以龕櫝與夫<lb/>
祭饗百須之器莫不精且良中奉府君原其初遷也旁<lb/>
<pb n="KR4e0002_WYG_002-52a"/>
以三子侑食三族之所宗也而又益之以制屬君府君<lb/>
之流先及是始振示不敢忘也然而世逺屬䟽祭不敢<lb/>
用四仲惟據朱徽公所定祀先祖之儀以立春生物之<lb/>
始陳器具饌而行三獻禮月旦十五日之序參族人散<lb/>
處乎東西度不能以皆至惟正月朔旦無小無大咸拜<lb/>
於祠下復㑹拜别室以叙長幼焉其生子已命名者續<lb/>
書之於譜圖而後退若夫朝夕汛掃啓閉之職擇謹愿<lb/>
者為之主守祭田若干畮則俾三族之嗣人輪掌其租<lb/>
<pb n="KR4e0002_WYG_002-52b"/>
入以供孝祀燕私之事此其大凡也始事於至正乙已<lb/>
之冬而迄功於丙午之春榮帥宗人數千指皆沐浴盛<lb/>
冠衣入奉明薦牲酒潔清執事儼恪周旋進退濟濟蹌<lb/>
蹌觀者咸悦以為一邑之所未覩竣事復遣其孫愈來<lb/>
徴濂文刻示後裔俾世世無有所易其田之鄉落步畝<lb/>
則附見于石陰濂聞之先王制為廟祭之禮上下隆殺<lb/>
皆有常典牲牢器幣皆有常數固非士庶人可得而行<lb/>
然其親親之仁出於物則民彛之懿者初不以賤與貴<lb/>
<pb n="KR4e0002_WYG_002-53a"/>
而有異也今榮乃能於服殺宗遷之後以義起禮而逺<lb/>
祀府君非惟使子若孫不忘其所自出而管攝人心聚<lb/>
合宗族之意實於是乎在不亦孝子仁人之用心也哉嗚<lb/>
呼人非空桑而生孰不本之於祖者方其封殖自厚長<lb/>
慮却顧無所不用其極問其所從來則曰吾不知也問<lb/>
其薦奠之禮則又曰我未之能行也所謂報本反始之<lb/>
道顧當是邪視榮之為殆將愧死矣是不可以不書三<lb/>
族之嗣人尚思是纘是承棟宇之必葺也母使之震凌<lb/>
<pb n="KR4e0002_WYG_002-53b"/>
黍稷之必獲也母使之穢荒牲牷之必腯也母使之瘯<lb/>
蠡庶幾濂之文為不徒作矣嗚呼其懋敬之哉其懋敬<lb/>
之哉<lb/>
　　　國清林氏重建先祠堂記<lb/>
莆田縣東二十里有山曰穀城岡巒秀拔林樾蒼潤其<lb/>
下匯為巨浸號國清湖在昔盛時一望杳渺無際而波<lb/>
濤吞吐於風日雲月之間真勝絶之境也唐忠臣邵州<lb/>
刺史林藴之裔大理評事元始自長城徙居湖上五傳<lb/>
<pb n="KR4e0002_WYG_002-54a"/>
為睦菴府君格以積慶力本造祠又再傳為承奉郎國<lb/>
鈞其族寖大承奉府君于艾軒文節公光朝為諸父行<lb/>
迺建義齋于東井命艾軒為之師倡明道徳性命之㫖<lb/>
遐邇生徒雲赴川臻惟恐或後東井之學遂聞于天下<lb/>
林氏子若孫亦世擢進士第克守詩禮之訓彌久而彌<lb/>
光其先祠舊在浣錦社盖以睦菴為之宗睦菴三子長<lb/>
曰諱錫府君名鼻頭房次曰諱旃府君名追逺房次曰<lb/>
諱遷府君名曰白沙房至今埀十三世二百人之多者<lb/>
<pb n="KR4e0002_WYG_002-54b"/>
皆三房之後於是列為神板者五高四尺博一尺有八<lb/>
寸下設趺座用粉塗而𤣥書之其板中起于大理之祖<lb/>
考逮睦菴三子而止左右則追逺西則白沙東則鼻頭<lb/>
凡三房之後其物故者輒升名其間當日南至羣族相<lb/>
率合祭其小宗有事于四世别各行之於家嵗旦則展<lb/>
謁舉序拜之禮若冠若婚宦學出入悉於此而告焉諱<lb/>
遷府君九世孫比部主事衡患祠之規制庳狹不足以<lb/>
交神明乃與從子厚謀共白於宗長伯濟而改圖之即<lb/>
<pb n="KR4e0002_WYG_002-55a"/>
大理故宅之基建屋三楹間蔽以外門俾族之賢者司<lb/>
其啓閉經始於元至正戊戌冬十二月壬寅訖功於皇<lb/>
明洪武庚戌冬十一月已酉羣族皆出泉布來助而曰<lb/>
曽恕曰寳曰天禧者為多相地計功終始其役則維卿<lb/>
之力也初睦菴在宋時己置祭田自後累増至二千畝<lb/>
有竒故烝嘗之禮視他族為時豐元季亂離始不能以<lb/>
自守衡懼族散宗湮無所繫屬既汲汲先祠之建復徴<lb/>
濂文以昭示於後嗚呼先王之時立宗法以統其屬定<lb/>
<pb n="KR4e0002_WYG_002-55b"/>
廟制以嚴其分制有降殺毫髪之莫踰宗有大小條序<lb/>
之不紊所以維持人心匡持治道者其事至詳且宻也<lb/>
迨乎後世經殘教弛漫焉而弗之謀曽未四三傳已藐<lb/>
若秦越之相視當是時也有能以義起禮因祀事而崇<lb/>
孝敬雖於古昔未能盡合寧不為君子之所取乎此濂<lb/>
於衡之請不敢固辭而亟稱之也濂聞莆陽多名族冠<lb/>
衣濟濟讀書之聲相聞貴名檢而賤浮侈以此見艾軒<lb/>
之教浹人之深而承奉府君建學之功及今猶未泯泯<lb/>
<pb n="KR4e0002_WYG_002-56a"/>
孰謂賢者之澤不悠且長哉詩曰高山仰止景行行止<lb/>
三房之嗣人尚思朂焉可也衡字士衡通經而有文為<lb/>
名進士云<lb/>
　　　平陽林氏祠學記<lb/>
禮之由生非天作而地設制之者人也太古無事之時<lb/>
固未有所謂禮禮之立起于人情之變如洪水之潰制<lb/>
禮者猶禹治水然左瀹而右䟽排險而導下惟適水之<lb/>
性使各順其道而已不可以一法拘也水勢有古今之<lb/>
<pb n="KR4e0002_WYG_002-56b"/>
殊茍執禹之遺法而治千載以下之水則不合者多矣<lb/>
奚可乎哉傳曰三王不同禮言因時而變也古者墓無<lb/>
祠庶人惟祭其禰禮也至漢嘗祠墓矣祭嘗及髙祖矣<lb/>
不可謂之非禮也今平陽盖竹之林氏立祠于其始遷<lb/>
之祖之墓而祭之烏得謂之非禮乎時不同禮亦不同<lb/>
禮雖不同而其因人情而立教者未嘗不同也初林氏<lb/>
之居盖竹自名䉞者始䉞卒塟于華盖山子孫至今數<lb/>
百家散處鄉閭服㣲情弛者久矣其十二世孫元陽江<lb/>
<pb n="KR4e0002_WYG_002-57a"/>
縣尹淳懼其愈逺而不知所自出也欲立祠于墓而未<lb/>
果淳卒其子今刑部主事陞遂作祠奉䉞之主朔望必<lb/>
謁嵗時必祭皆率一族之人以從事祠後為齋曰思孝<lb/>
以㑹其族人復立祠于左偏禩晦菴朱子之像以其先<lb/>
宋吏部侍郎拱辰知信州遷之知南劍州起鰲及其父<lb/>
陽江君配即祠之前為學聘鄉人之賢者為師使族人<lb/>
子弟就學焉凡其所為未必皆合於古而余獨有取者<lb/>
以其得禮之意也禮之目以千百數求其意不過禁邪<lb/>
<pb n="KR4e0002_WYG_002-57b"/>
止慝道人以善而已人情之變也無禮以治之雖日刑<lb/>
千人而不足教之以禮可以使之立化於俎豆間豈刑<lb/>
罰之威不若俎豆哉制之以其所畏不若因其所易知<lb/>
而教之之為速也夫以既逺久踈之族有貧富弱强之<lb/>
殊茍提其耳授以法令使無相乖背必有不可正者今<lb/>
也立一祠于始遷祖之墓率族人以祭踈者可以復親<lb/>
逺者可以不散富强者必不敢以是私其身而貧弱者<lb/>
必有所仰濟矣其族寧有壊乎况於有學以為之教有<lb/>
<pb n="KR4e0002_WYG_002-58a"/>
先賢之祠以為之則其為族人慮者可謂備矣林之嗣<lb/>
人祭于祠學于學而能修其身睦其親者善為人後者<lb/>
也茍不能過于他族之人豈不負陞之望哉陞字若高<lb/>
敏事有才能故其所為能合于禮其徴記于余也遂推<lb/>
其意使歸而刻焉<lb/>
　　　先夫人木像記<lb/>
先夫人既殁之九年予妻賈専朝夕思之不少置間告<lb/>
予曰妾生二十二年而歸君妾之姑已四十有九嵗妾<lb/>
<pb n="KR4e0002_WYG_002-58b"/>
母方氏亦五十有四嵗後君念妾之母老而兄弟多故<lb/>
乃迎養于家當是時二老人蒼顔白髪共坐堂上妾與<lb/>
君沽酒買魚以奉其歡更䦨燭盡猶連觴引滿而語笑<lb/>
聲不休君時嘗語妾曰吾雖貧而老親之歡如此吾退<lb/>
而安寢矣後十三年而妾之姑竟亡初姑未亡時妾子<lb/>
瓚始十三嵗姑嘗撫瓚頂謂曰吾年耄矣或幸見汝之<lb/>
有子吾死亦暝目矣又三年君自金華遷浦陽妾與母<lb/>
從之來今妾母七十有五嵗瓚亦娶婦生子而妾姑之<lb/>
<pb n="KR4e0002_WYG_002-59a"/>
墓木拱矣思欲如昔時共君奉觴上夀其又可得邪每<lb/>
念及此輒涕泗交頤然恨無以自慰也欲刻木為像以<lb/>
事之凡遇疏食菜羮必祭使死者而有知亦當翩然而<lb/>
來享也雖然此豈妾之敢知哉不過盡其心焉爾矣予<lb/>
謂之曰昔之孝子有丁蘭者事母至孝及母亡而思之<lb/>
不置乃刻木事之此盖丈夫子之事子以一女婦能行<lb/>
之亦可謂賢矣雖然不必爾也古者既𦵏而反虞公主<lb/>
用桑期年而練祭練主用栗所謂主者主乎神者也設<lb/>
<pb n="KR4e0002_WYG_002-59b"/>
主之外無有刻像事之者也予之思親豈不尤切于子<lb/>
哉禮若可為則予為之也久矣専曰是故然矣世俗媚<lb/>
浮屠神者尚飾像奉之而况妾之姑乎妾不若是其心<lb/>
終皇皇焉君幸有以如妾之意也予不能拒於是命工<lb/>
人刻像以遺之并録其問荅之辭書于像龕之北以示<lb/>
子孫先夫人姓陳氏諱賢時金華潜溪人<lb/>
　　　安道堂記<lb/>
自昔真主之興天必生異常之才以備其一代之用外<lb/>
<pb n="KR4e0002_WYG_002-60a"/>
之則有貔虎之士奉命秉畧為之鞭驅僭叛汛掃六合<lb/>
内之則有䕫龍之倫立法定制為之謀謨廟堂協和黎<lb/>
庶近而至於贄御之屬執事之臣亦莫不忠厚謹飭小<lb/>
心而盡職雖曰善以類應非天命孰能使然哉皇上肅<lb/>
將明威致䖍天討於四方江淮之間豪傑魁壘之士翕<lb/>
然附從指顧叱咄戰勝攻取無不得意及功成業定上<lb/>
公徹侯甲第相望輔相侍從皆當時之賢而於近侍之<lb/>
中又得供奉司令杜君安道而益知其他之皆然也安<lb/>
<pb n="KR4e0002_WYG_002-60b"/>
道自上之興持刀鑷侍左右未嘗暫違凡上之征呉越略<lb/>
淮楚攻齊魯汴蔡舟車所臨四五千里虜偽王斬驍將<lb/>
以百十計帷下之謀籌䇿之算安道皆得身從而目見<lb/>
之安道性慎宻不泄動稱法度為上所信任者二十二<lb/>
年由尚冠郎改御用監令至今官入内廷行步可數言<lb/>
語敬恭唯恐有絲毫過擢<hi>闕</hi>　門外要官勢人之前如<lb/>
不相識一揖之餘不啓口而退故上每稱侍臣之忠謹<lb/>
者必以安道為言今夫天下之官受禄于朝者孰非仕<lb/>
<pb n="KR4e0002_WYG_002-61a"/>
哉盖有終其身沈於下位欲覲清光而不可得者縱得<lb/>
近輦轂下有願承一顧之恩而不可得者安道乃得侍<lb/>
上而見稱許雖曰慎宻之所致又豈非天哉安道其益<lb/>
勉之可也余官在太史事上者亦二十年餘安道既以<lb/>
其字名堂復願得予文以識遭逢之盛夫稱天命以紀<lb/>
載國家人材之美予之職也乃為之言<lb/>
　　　思逺樓記<lb/>
旴江有湕湖周圍凡若干步涵日星而盪風烟四時之<lb/>
<pb n="KR4e0002_WYG_002-61b"/>
景無不宜者大姓胡氏世居湖濵以詩禮為學至吾永<lb/>
年人益稱其賢以薦者起家為吉水幕職遷海北鹽課<lb/>
司白石倉副使未及大用而終其弟永實其子原鳯原<lb/>
鵬原駒皆號善繼大夫士恒集其門永年欲建樓以藏<lb/>
先世遺書不幸賫志以殁原鳯兄弟請于永實因竭力<lb/>
成之名之曰思逺示不忘乎親也介前進士曽君仰來<lb/>
徵予記予問之曰思逺之義何居原鳯對曰不幸先人<lb/>
即世一念及兹精神遐漂無所戾止有時摳衣升高極<lb/>
<pb n="KR4e0002_WYG_002-62a"/>
目四顧見雲烟之巻舒星河之出沒泫然流涕曰吾先<lb/>
人果何所之精爽或有靈庶幾乗雲龍而一下焉斯思<lb/>
逺之所以名樓也予曰是固然矣而其義未盡也原鳯<lb/>
又曰今人邇矣而逺者莫若古之人古之人隕魄黄壚<lb/>
泯然不可見其迹其精神心術之近存者賴遺言見於<lb/>
書爾大則聖次則哲次則忠與孝往往形諸載籍一展<lb/>
巻間神交㝠漠有不知千載之為長一日之為短者孳<lb/>
孳焉悃悃焉日致力于斯庶幾契先人之所志爾是或<lb/>
<pb n="KR4e0002_WYG_002-62b"/>
思逺之義乎予曰逺固逺矣而未切於身也盍更言之<lb/>
原鳯於是研精覃思大周六合小入一髪黙然良久忽<lb/>
揚眉吐氣而顧予曰我知之矣先生所謂逺者不在今<lb/>
人亦不在古人在吾之一身爾吾身非突然而中有也<lb/>
前之千萬年自地闢天開繩繩相承以迄于吾身後之<lb/>
千萬年又自吾身亹亹相續以至於無窮不可以數計<lb/>
不可以智推庸非至逺者乎吾身一有失焉則前焉而<lb/>
弗能繼後焉而弗能延其責果安歸乎是以君子懼其<lb/>
<pb n="KR4e0002_WYG_002-63a"/>
學之有爽也惕惕然如履淵氷恐其行之弗軌也惴惴<lb/>
焉如馭六轡此無他逺之不可不慎也若是何如予乃<lb/>
喟然嘆曰子言今得之矣頗符先子之所望矣嗚呼逺<lb/>
固逺矣而甚邇也古之人有三太上立徳其次立功其<lb/>
次立言若而人逺者數千年邇者亦一二百年其人固<lb/>
不得而覩矣玩其遺文想其徳業儼然若與之周旋堂<lb/>
序之上未嘗知其死也所謂人雖死而有不死者存此<lb/>
之謂歟原鳯誠知此則又能以逺為邇無難矣永嘉之<lb/>
<pb n="KR4e0002_WYG_002-63b"/>
勝亦有樓名思逺者彼盖慕浮屠之學此則篤於彛倫<lb/>
而有關于名教世必有能辨之者予與原鳯言不過如<lb/>
此而止若夫湕湖之風物與斯樓之雄麗賢士大夫當<lb/>
有為原鳯賦咏者予則可畧也<lb/>
　　　見山樓記<lb/>
見山樓者上虞魏君仲逺之所建也仲逺居縣西四十<lb/>
里所龍山委蛇走其南將升而復翔其旁支斜迤而西<lb/>
則為福祈諸峯若車若旌若奔馬若渇鹿飲泉不一而<lb/>
<pb n="KR4e0002_WYG_002-64a"/>
足勢之下降為隂阜為連坡為平林一奮一止復襟帶<lb/>
乎後先東則遥岑隠見青雲之端宛類娥眉向羣山相<lb/>
嫵媚為妍其下有巨湖廣袤百里汪肆浩渺環浸乎三<lb/>
方晦明吐吞朝夕萬變方屏插起湖濵曰夏蓋山去天<lb/>
若尺五巖峙谷張尤可玩愛誠越中勝絶之境也仲逺<lb/>
心樂之以為非高明之居不足延攬精華而領納爽氣<lb/>
於是構斯樓日與賢士大夫同登鼎俎既備殽核維旅<lb/>
壺觴更酬吟篇疊咏及至神酣意適褰簾而望逺近之<lb/>
<pb n="KR4e0002_WYG_002-64b"/>
山争獻竒秀晴容含青雨色擁翠不俟指呼儼若次第<lb/>
排闥而入使人涵茹太清空澄中素直欲驂鸞翳鳯招<lb/>
偓佺韓終翩然被髪而下大荒其視起滅埃氛弗能自<lb/>
拔者為何如也伻來俾濂記之夫自辛卯兵興闔廬所<lb/>
在往往蕩為灰燼狐狸晝舞鬼燐宵發悲風翛然襲人<lb/>
君子每為之永慨自非真人龍興撥亂世而反之正含<lb/>
齒戴髪之氓孰不在枯魚之肆哉縱有佳山日在眉睫<lb/>
間將不暇見之矣今仲逺雍容於觀眺之際亦曰帝力<lb/>
<pb n="KR4e0002_WYG_002-65a"/>
難名而吾民恒獲遂其生爾昔太常博士施侯作見山<lb/>
閣於臨川而荆國王文公為記其事且謂吾人脱於兵<lb/>
火洗沐仁聖之膏澤餘百年而施侯始得以樓觀自娱<lb/>
仲逺之去亂離僅四三載爾乃能抗志物表厥脩故事<lb/>
如承平時此無他皇化神速有非前代所可及雍熙之<lb/>
治將見覃及于海内是樓之作其殆兆之先見者歟雖<lb/>
欲不為之記不可得也第所媿者濂之學識繆悠立言<lb/>
無精魄難以傳逺仲逺尚求荆國其人而為之庶幾樓<lb/>
<pb n="KR4e0002_WYG_002-65b"/>
之勝槩與雄文雅製同為不朽耳仲逺名夀延鄭國文<lb/>
貞公二十四世孫羣從子姓皆彬彬嗜學文章鉅公多<lb/>
集其門而仲逺尤號翹楚且工於詩有和平冲澹之趣<lb/>
濂盖聞之丹厓先生云<lb/>
　　　瑶芳樓記<lb/>
瑶芳樓者常熟虞君子賢燕居之所也瑶芳者何古桐<lb/>
琴之名子賢以重購得之間一撫弄其聲翏翏然如出<lb/>
金石如聞鸞鳯鳴如與仙人劍客共語於千載之上子<lb/>
<pb n="KR4e0002_WYG_002-66a"/>
賢樂焉則以謂世之名樓者衆矣髙駢之迎仙謂其泝<lb/>
遐情也其失也誕張建封之燕子謂其興新懐也其失<lb/>
也靡韓建之齊雲謂其凌高清也其失也侈吾皆弗敢<lb/>
蹈其非欲専斯樓之美者舍斯琴也其孰能當之遂以<lb/>
瑶芳名其樓而列圖書於中當風物清朗白月獨照神<lb/>
情遐冲夐出世外子賢椶冠鶴氅自函道而升復取琴<lb/>
鼓一再行久之演而為紫琳之操其辭曰有堅者石中<lb/>
含精矣其白如肪煜有瑛矣五音繁㑹鏘然而鳴矣客<lb/>
<pb n="KR4e0002_WYG_002-66b"/>
有與子賢同志者從而賡之曰豔質兮非華陽卉兮非<lb/>
奢折秋聲兮遺所思望美人兮天涯歌已相視而笑金<lb/>
華宋濂聞其聲唶曰古之人好樓居者豈欲夸靡麗而<lb/>
為榮觀哉盖臨隂幽之室則其情斂以揫處陽明之居<lb/>
則其情暢以舒隨境而遷因物而著其亦人理之常者<lb/>
乎况夫宫角之相參羽徴之互奏禁其忿欲之邪宣以<lb/>
中龢之正其於學問之功又未必為無所助所以先生<lb/>
長者無故不去之盖有以也雖然君子盖不物於物不<lb/>
<pb n="KR4e0002_WYG_002-67a"/>
物於物則凡紛然而來前者皆吾性情之發舒或縣崖<lb/>
邃壑或平墅曠林雖非層搆可以闔闢陽隂而清風徐<lb/>
來萬籟皆動曲澗流泉復助之為聲勢五音泠然愜心<lb/>
而溢耳太龢融浹内外無閒有不翅聽子賢之琴於兹<lb/>
樓之上矣此無他逹人大觀無地不為樓無聲不為琴<lb/>
也茍局滯於一室之間適其意則有之而蹈道則未也<lb/>
有若子賢盖學道而有所得者故濂敢以是説告之子<lb/>
賢博雅好古絶出流俗之上吾友楊君㢘夫極稱其為<lb/>
<pb n="KR4e0002_WYG_002-67b"/>
人謂篤於士行而尤孝其親云<lb/>
　<lb/>
　<lb/>
　<lb/>
　<lb/>
　<lb/>
　<lb/>
　文憲集巻二<lb/>
</p>
<p>
</p>
  </div>
</body>
</text>
</TEI>