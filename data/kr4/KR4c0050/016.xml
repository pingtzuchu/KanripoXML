<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>五百家註柳先生集巻十六</head> <lb/>
    <p>
<pb n="KR4c0050_WYG_016-1a"/>
欽定四庫全書<lb/>
　五百家註柳先生集巻十六<lb/>
　說<lb/>
　　天說<lb/>
　　　<hi>黄曰韓文公登華而哭有悲絲泣岐之意惟沈顔能知之今其言曰人能賊元氣隂陽而殘人</hi>
　　　<hi>者則有功葢有激而云柳子因而為之説謂天地元氣隂陽不能賞功而罰惡要其歸欲以仁</hi>
　　　<hi>義自信其説當矣然曰天不能賞罰善惡者何自而勸沮乎韓文公曰今之言性者雜佛老而</hi>
　　　<hi>言正為柳子設也韓曰劉禹錫云子厚作天說以折退之之言非所以盡天人之際故作天論</hi>
<pb n="KR4c0050_WYG_016-1b"/>
　　　<hi>三篇以極其辯然公繼與禹錫書云凡子之論乃吾天説注疏耳禹錫天論今附此後</hi>
韓愈謂柳子曰若知天之說乎吾為子言天之說今夫<lb/>
人有疾痛倦辱饑寒甚者因仰而呼天曰殘民者昌佑<lb/>
民者殃又仰而呼天曰何為使至此極戾也若是者舉<lb/>
不能知天夫果蓏<hi>童曰按許慎説文在木曰果在地曰蓏張晏云有核曰果無核曰蓏應卲</hi>
<hi>云木實曰果草實曰蓏又一説云有殻曰果無殻曰蓏○蓏魯果切</hi>飲食既壊蟲生之人<lb/>
之血氣敗逆壅底為癰瘍疣贅瘻痔<hi>童曰説文癰腫也瘍頭瘡贅謂贅肉</hi>
<hi>瘻頸腫一曰乆創痔後病也○癰音邕瘍音陽疣音尢贅朱芮切瘻音漏痔文里切</hi>蟲生之木朽<lb/>
<pb n="KR4c0050_WYG_016-2a"/>
而蝎中<hi>張曰蝎音曷木中蟲非螫毒音歇者</hi>草腐而螢飛<hi>腐爛也音輔</hi>是豈不<lb/>
以壊而後出耶物壊蟲由之生元氣隂陽之壊人由之<lb/>
生蟲之生而物益壊食齧之<hi>齧倪結切</hi>攻穴之蟲之禍物也<lb/>
滋甚其有能去之者有功於物者也繁而息之者物之<lb/>
讎也人之壊元氣隂陽也亦滋甚墾原田<hi>張曰墾耕治也音懇</hi>伐<lb/>
山林鑿泉以井飲窽墓以送死<hi>窽空也音欵</hi>而又穴為偃溲<lb/>
<hi>童曰偃溷也溺謂之溲音蒐○偃一作匽</hi>築為牆垣城郭臺榭觀㳺疏為川<lb/>
瀆溝洫陂池燧木以燔<hi>劉曰燔爇也音煩燧音遂</hi>革金以鎔陶甄琢<lb/>
<pb n="KR4c0050_WYG_016-2b"/>
磨<hi>甄居延切</hi>悴然使天地萬物不得其情<hi>悴情/醉切</hi>倖倖衝衝<hi>倖音</hi>
<hi>幸</hi>攻殘敗撓而未嘗息其為禍元氣隂陽也不甚於蟲<lb/>
之所為乎吾意有能殘斯人使日薄歳削禍元氣隂陽<lb/>
者滋少是則有功於天地者也繁而息之者天地之讎<lb/>
也今夫人舉不能知天<hi>人下一有之字</hi>故為是呼且怨也吾意<lb/>
天聞其呼且怨則有功者受賞必大矣其禍焉者受罰<lb/>
亦大矣子以吾言為何如柳子曰子誠有激而為是耶<lb/>
則信辯且美矣吾能終其說彼上而𤣥者世謂之天下<lb/>
<pb n="KR4c0050_WYG_016-3a"/>
而黄者世謂之地渾然而中處者世為之元氣寒而暑<lb/>
者世謂之隂陽是雖大無異果蓏癰痔草木也假而有<lb/>
能去其攻穴者是物也其能有報乎蕃而息之者其能<lb/>
有怒乎天地大果蓏也元氣大癰痔也隂陽大草木也<lb/>
其烏能賞功而罰禍乎功者自功禍者自禍欲望其賞<lb/>
罰者大謬呼而怨欲望其哀且仁者愈大謬矣子而信<lb/>
子之仁義以逰其内生而死爾烏置存亡得喪於果蓏<lb/>
癰痔草木耶<lb/>
<pb n="KR4c0050_WYG_016-3b"/>
　　天論上<lb/>
　世之言天者二道焉拘於昭昭者則曰天與人實影<lb/>
　響禍必以罪降福必以善徠窮伌而呼必可聞隠痛<lb/>
　而祈必可答如有物的然以宰者故隂隲之説騰焉<lb/>
　泥扵㝠㝠者則曰天與人實刺異霆震扵畜木未嘗<lb/>
　在罪春滋乎堇荼未嘗擇善跖蹻焉而遂孔顔焉而<lb/>
　厄是茫乎無有宰者故自然之説勝焉余之友河東<lb/>
　解人柳子厚作天説以折韓退之之言文信美矣葢<lb/>
<pb n="KR4c0050_WYG_016-4a"/>
　有激而云非所以盡天人之際故余作天論以極其辯云<lb/>
　大凡入形器者皆有能有不能天有形之大者也人動物<lb/>
　之尤者也天之能人固不能也人之能天亦有所不能也<lb/>
　故余曰天與人交相勝耳其説曰天之道在生植其用在<lb/>
　强弱人之道在法制其用在是非陽而阜生隂而肅殺<lb/>
　水火傷物木堅金利壯而武健老而耗<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>氣雄相君力<lb/>
　雄相長天之能也陽而蓺樹隂而揫斂防害用濡禁焚<lb/>
　用光斬材窽堅液礦硎鋩義制强訐禮分長幼右賢尚<lb/>
<pb n="KR4c0050_WYG_016-4b"/>
　功建極閑邪人之能也人能勝乎天者法也法大行則<lb/>
　是為公是非為公非天下之人蹈道必賞違之必罰當<lb/>
　其賞三旌之貴萬鍾之禄處之咸曰宜何也為善而然<lb/>
　也當其罰雖族屬之夷刀鋸之慘處之咸曰宜何也為<lb/>
　惡而然也故其人曰天何預乃事耶唯告䖍報本肆類<lb/>
　授時之禮曰天而已矣福兮可以善取禍兮可以惡召<lb/>
　奚預乎天邪法小弛則是非駮賞不必盡善罰不必盡<lb/>
　惡或賢而尊顯時以不肖參焉或過而僇辱時以不<lb/>
<pb n="KR4c0050_WYG_016-5a"/>
　辜參焉故其人曰彼宜然而信然理也彼不當然而<lb/>
　固然豈理邪天也福或可以詐取而禍或可以茍免<lb/>
　人道駮故天命之説亦駮焉法大弛則是非易位賞<lb/>
　恒在佞而罰恒在直義不足以制其强刑不足以勝<lb/>
　其非人之能勝天之具盡喪矣夫實巳喪而名徒存彼<lb/>
　昧者方挈挈然提無實之名欲抗乎言天者斯數窮<lb/>
　矣故曰天之所能者生萬物也人之所能者治萬物<lb/>
　也法大行則其人曰天何預人邪我蹈道而已法大<lb/>
<pb n="KR4c0050_WYG_016-5b"/>
　㢮則其人曰道竟何為邪任人而已法小㢮則天人<lb/>
　之論駮焉今以一巳之窮通而欲質天之有無惑矣<lb/>
　余曰天恒執其所能以臨乎下非有預乎治亂云爾<lb/>
　人恒執其所能以仰乎天非有預乎寒暑云爾生乎<lb/>
　治者人道明咸知其所自故徳與怨不歸乎天生乎<lb/>
　亂者人道昧不可知故由人者舉歸乎天非天預乎<lb/>
　人爾<lb/>
　　天論中<lb/>
<pb n="KR4c0050_WYG_016-6a"/>
　或曰子之言天與人交相勝其理微庸使戸曉盍取<lb/>
　諸譬焉劉子曰若知旅乎夫旅者羣適乎莽蒼求休<lb/>
　乎茂木飲乎水泉必强有力者先焉否則雖聖且賢<lb/>
　莫能競也斯非天勝乎羣次乎邑郛求䕃於華壤飽<lb/>
　於餼牢必聖且賢者先焉否則强有力莫能競也斯<lb/>
　非人勝乎茍道乎虞芮雖莽蒼猶郛邑然茍由乎匡<lb/>
　宋雖郛邑猶莽蒼然是一日之途天與人交相勝矣<lb/>
　吾固曰是非存焉雖在野人理勝也是非亡焉雖在<lb/>
<pb n="KR4c0050_WYG_016-6b"/>
　邦天理勝也然則天非務勝乎人者也何哉人不幸<lb/>
　則歸乎天也人誠務勝乎天者也何哉天無私故人<lb/>
　可務乎勝也吾於一日之途而明乎天人取諸近也<lb/>
　已或者曰若是則天之不相預乎人也信矣古之人<lb/>
　曷引天為答曰若知操舟乎夫舟行乎濰淄伊洛者疾<lb/>
　徐存乎人次舍存乎人風之怒號不能鼓為濤也流<lb/>
　之泝洄不能峭為魁也適有迅而安亦人也適有覆<lb/>
　而膠亦人也舟中之人未嘗有言天者何哉理明故<lb/>
<pb n="KR4c0050_WYG_016-7a"/>
　也彼行乎江漢淮海者疾徐不可得而知也次舍不<lb/>
　可得而必也鳴條之風可以沃日車葢之雲可以見<lb/>
　怪恬然濟亦天也黯然沈亦天也阽危而僅存亦天<lb/>
　也舟中之人未嘗有言人者何哉理昧故也問者曰<lb/>
　吾見其駢焉而濟者風水等耳而有沈有不沈非天<lb/>
　曷司歟答曰水與舟二物也夫物之合并必有數存<lb/>
　乎其間焉數存然後勢形乎其間焉一以沈一以濟<lb/>
　適當其數秉其勢耳彼勢之附乎物而生猶影響也<lb/>
<pb n="KR4c0050_WYG_016-7b"/>
　本乎徐者其勢緩故人得以曉也本乎疾者其勢遽<lb/>
　故難得以曉也彼江漢之覆猶伊淄之覆也勢有疾<lb/>
　徐故有不曉耳問者曰子之言數存而勢生非天也<lb/>
　天果狹於勢邪答曰天形恒圓而色恒青周囘可以<lb/>
　度得晝夜可以表候非數之存乎恒髙而不卑怛動<lb/>
　而不已非勢之乗乎今夫蒼蒼然者一受其形于髙<lb/>
　大而不能自還于卑小一乘其勢于動用而不能自<lb/>
　休於俄頃又惡能逃乎數而越乎勢耶吾固曰萬物<lb/>
<pb n="KR4c0050_WYG_016-8a"/>
　之所以為無窮者交相勝而已矣還相用而已矣天<lb/>
　與人萬物之尤者耳問曰天果以有形而不能逃乎<lb/>
　數彼無形者子安所寓其數耶答曰若所謂無形者<lb/>
　非空乎空者形之希㣲者也為體也不妨乎物而為<lb/>
　用也恒資乎有必依于物而後形焉今為室廬而髙<lb/>
　厚之形藏乎内也為器用而規矩之形起乎内也音<lb/>
　之作也有大小而響不能踰表之立也有曲直而影<lb/>
　不能踰非空之數歟夫目之視非能有光也必因乎<lb/>
<pb n="KR4c0050_WYG_016-8b"/>
　日月火炎而後光存焉所謂晦而幽者目有所不能<lb/>
　燭耳彼狸狌犬䑕之目庸謂晦為幽邪吾固曰以目<lb/>
　而視得形之麤者也以智而視得形之微者也烏有<lb/>
　天地之内有無形者耶古所謂無形葢無常形耳必<lb/>
　因物而後見耳烏能逃乎數耶<lb/>
　　天論下<lb/>
　或曰古之言天之厯象有宣夜渾天周髀之書言天<lb/>
　之髙逺卓詭有鄒子今子之言有自乎答曰吾非斯<lb/>
<pb n="KR4c0050_WYG_016-9a"/>
　人之徒也大凡入乎數者由小而推大必合由人而<lb/>
　推天亦合以理揆之萬物一貫也今夫人之有顔目<lb/>
　耳鼻齒毛頤口百骸之粹美者也然而其本在夫腎<lb/>
　腸心腹天之有三光懸寓萬象之神明者也然而其<lb/>
　本在乎山川五行濁為清母重為輕始兩位旣儀還<lb/>
　相為庸嘘為雨露噫為雷風乘氣而生羣分彚從植<lb/>
　類曰生<hi>按尚書傳云海隅蒼生謂草木也</hi>動類曰蟲倮蟲之長為智<lb/>
　最大能執人理與天交勝用天之利立人之紀紀綱<lb/>
<pb n="KR4c0050_WYG_016-9b"/>
　或壊復歸其始堯舜之書首曰稽古不曰稽天幽厲<lb/>
　之詩首曰上帝不言人事在舜之廷元凱舉焉曰舜<lb/>
　用之不曰天授在殷中宗襲亂而興心知說賢乃曰<lb/>
　帝賚堯民知餘難以神誣商俗以訛而引天敺由是<lb/>
　而言天預人乎<lb/>
　　鶻説<lb/>
　　　<hi>黄曰唐之中世酷吏羅織姦臣擅權朋黨相軋者四十年藩鎮跋扈者二百載腥風逆氣瀰漫</hi>
　　　<hi>宇内仁人君子為之慟哭故巴蜀不臣子美所以賦杜鵑之詩眷屬虚名白樂天所以有江魚</hi>
<pb n="KR4c0050_WYG_016-10a"/>
　　　<hi>塞雁之嘆猫或相乳韓吏部喜而序其事以見斯人無慈幼之恩鶻能縱鳥柳子從之而為之</hi>
　　　<hi>説以見斯人多害物之忍是數子皆有激而云韓曰退之誌公墓謂子厚旣退無相知有氣力</hi>
　　　<hi>得位者推挽故卒厄於窮裔觀公此説必有當途者資子厚之氣力而不知報其篇末意昭然</hi>
　　　<hi>○鶻胡骨切</hi>
有鷙曰鶻者穴于長安薦福浮圖有年矣浮圖之人室<lb/>
宇於其下者伺之甚熟為余説之曰冬日之夕是鶻也<lb/>
必取鳥之盈握者完而致之以燠其爪掌<hi>燠熱氣乙六切</hi>左右<lb/>
而易之旦則執而上浮圗之跂焉縱之<hi>童曰浮圖之跂塔之最髙處○跂丘</hi>
<pb n="KR4c0050_WYG_016-10b"/>
<hi>弭去智二切</hi>延其首以望極其所如往必背而去焉茍東矣<lb/>
則是日也不東逐南北西亦然嗚呼孰謂𤓰吻毛翮之<lb/>
物而不為仁義器耶<hi>張曰翮羽莖也下革反</hi>是固無號位爵禄之<lb/>
欲里閭親戚朋友之愛也出乎鷇卵<hi>韓曰鳥子生而須哺曰鷇自食曰鶵</hi>
<hi>○鷇古候切</hi>而知攫食决裂之事爾<hi>攫字下一有搏字</hi>不為其他凡<lb/>
食類之飢唯旦為甚今忍而釋之以有報也是不亦卓<lb/>
然有立者乎用其力而愛其死以忘其飢又逺而違之<lb/>
非仁義之道耶恒其道一其志不欺其心斯固世之所<lb/>
<pb n="KR4c0050_WYG_016-11a"/>
難得也余又疾夫今之説曰以喣喣而嘿<hi>喣蒸也吁遇况羽匈于三</hi>
<hi>切</hi>徐徐而俯者善之徒以翹翹而厲炳炳而白者暴之<lb/>
徒今夫梟鵂晦于晝而神於夜<hi>張曰梟不孝鳥鵂慱雅云怪鴟也莊子鴟鵂夜</hi>
<hi>撮蚤察毫末而不見丘山○梟堅堯切鵂音休</hi>䑕不穴寢廟<hi>孫曰左氏襄二十三年臧武仲曰夫</hi>
<hi>䑕晝伏夜動不穴於寑廟畏人故也</hi>循牆而走<hi>孫曰左氏僖七年正考父鼎銘曰三命而俯循檣而</hi>
<hi>走</hi>是不近於喣喣者耶今夫鶻其立趯然<hi>趯跳也音逖</hi>其動<lb/>
砉然<hi>韓曰砉皮骨相雜聲孫曰荘子砉然響然○砉呼虢切</hi>其視的然其嗚革然<lb/>
是不近於翹翹者耶由是而觀其所為則今之説為未<lb/>
<pb n="KR4c0050_WYG_016-11b"/>
得也孰若鶻者吾願從之毛耶翮耶胡不我施寂寥太<lb/>
清樂以忘飢<lb/>
　　祀朝日説<lb/>
　　　<hi>韓曰公時為監察御史作禮記玉藻天子𤣥端而朝日於東門之外</hi>
柳子為御史主祀事將朝日<hi>補注曰唐二分朝日夕月於國城東西各用方色犢</hi>
<hi>朝音潮下同</hi>其僚問曰古之名曰朝日而已今而曰祀朝日<lb/>
何也余曰古之記者則朝拜之云也今而加祀焉者則<lb/>
朝旦之云也<hi>朝音昭</hi>今之所云非也問者曰以夕而偶諸<lb/>
<pb n="KR4c0050_WYG_016-12a"/>
朝或者今之是乎余曰夕之名則朝拜之偶也古者旦<lb/>
見曰朝暮見曰夕故詩曰邦君諸侯莫肯朝夕<hi>孫曰詩雨無正</hi>
<hi>之文</hi>左氏傳曰百官承事朝而不夕禮記曰日入而夕又<lb/>
曰朝不廢朝暮不廢夕晉侯將殺豎襄叔向夕<hi>韓曰國語平公射鴆</hi>
<hi>不死使豎襄摶之失公怒將殺之叔向聞之夕以諫平公乃趣赦之注豎内豎襄名也聞之夕謂夕至於朝也</hi>
楚子之留乾谿右尹子革夕<hi>孫曰昭十二年左氏楚子次于乾谿祈父從右尹子</hi>
<hi>革夕王見之注子革鄭丹夕莫見也</hi>齊之亂子我夕<hi>孫曰史記齊簡公四年初簡公與父陽生</hi>
<hi>之在魯也闞止有寵及即位使為政田成子憚之御鞅言諸簡公曰田闞不可並也君其擇焉弗聴子我夕注</hi>
<pb n="KR4c0050_WYG_016-12b"/>
<hi>闞止子我也夕省事也</hi>趙文子礱其椽張老夕<hi>韓曰國語趙文子為室斵其椽而礱</hi>
<hi>之張老夕焉而見之礱盧紅切</hi>智襄子為室美士茁夕<hi>韓曰國語襄子為室美士茁夕</hi>
<hi>焉注襄子智伯瑤也士茁智伯家臣茁反滑切</hi>皆暮見也漢儀夕則兩郎向瑣<lb/>
闈拜謂之夕郎亦出是名也<hi>韓曰漢官儀故事黄門郎每日暮青瑣門拜故謂之</hi>
<hi>夕郎葢即今之給事中云</hi>故曰大采朝日小采夕月<hi>孫曰周禮王搢大圭執鎮圭繅</hi>
<hi>藉五采五就以朝日則大采謂此朝日以五采則夕月以三采可知魯語天子大采朝日與三公九卿祖識</hi>
<hi>地徳小采夕月與太史司載糾䖍天刑</hi>又曰春朝朝日秋夕夕月若是其<lb/>
類足矣<hi>一無其類字</hi>又加祀焉葢不學者為之也僚曰欲子<lb/>
<pb n="KR4c0050_WYG_016-13a"/>
之書其説吾將施於世可乎余従之<lb/>
　　捕蛇者説<lb/>
　　　<hi>韓曰公謫永州時作謂當時賦斂毒民其烈如是黄曰苛政猛於虎孔子過泰山之言也泰山</hi>
　　　<hi>屬於魯是時魯之政可謂苛矣毒賦甚于蛇柳子在零陵之言也唐都長安零陵相去三千五</hi>
　　　<hi>百里見唐賦所及者逺也是時唐之賦可謂毒矣</hi>
永州之野産異蛇黑質而白章<hi>孫曰白章謂白文也</hi>觸草木盡死<lb/>
以齧人無禦之者然得而腊之<hi>孫曰腊謂乾也</hi>以為餌可以已<lb/>
大風攣踠瘻癘<hi>童曰踠曲脚也足疾也瘻頸腫也一曰乆創癘疫癘也○攣閭緣切踠音宛又</hi>
<pb n="KR4c0050_WYG_016-13b"/>
<hi>於逺切廔音漏厲音厲</hi>去死肌殺三蟲其始太醫以王命聚之嵗<lb/>
賦其二募有能捕之者當其租入永之人争奔走焉有<lb/>
蔣氏者専其利三世矣問之則曰吾祖死於是吾父死<lb/>
扵是今吾嗣為之十二年幾死者數矣言之貌若甚慼<lb/>
者余悲之且曰若毒之乎<hi>若汝也</hi>余將告于莅事者更若<lb/>
役復若賦則何如蔣氏大戚汪然出涕<hi>孫曰汪然涕貌</hi>曰君將<lb/>
哀而生之乎則吾斯役之不幸未若復吾賦不幸之甚<lb/>
也嚮吾不為斯役則乆已病矣自吾氏三世居是鄉積<lb/>
<pb n="KR4c0050_WYG_016-14a"/>
於今六十嵗矣而鄉鄰之生日蹙殫其地之出<hi>殫盡也音單</hi>
竭其廬之入號呼而轉徙飢渇而頓踣<hi>僵也音匐</hi>觸風雨犯<lb/>
寒暑呼嘘毒癘往往而死者相藉也<hi>藉但夜切</hi>曩與吾祖居<lb/>
者今其室十無一焉與吾父居者今其室十無二三焉<lb/>
與吾居十二年者今其室十無四五焉非死而徙爾而<lb/>
吾以捕蛇獨存悍吏之來吾鄉<hi>悍音旱</hi>叫囂乎東西<hi>嚚虚嬌切</hi>
<hi>一音敖</hi>隳突乎南北<hi>突他/没切</hi>譁然而駭者<hi>譁音華駭下揩切</hi>雖雞狗<lb/>
不得寧焉吾恂恂而起<hi>恂音荀</hi>視其缶而吾蛇尚存則弛<lb/>
<pb n="KR4c0050_WYG_016-14b"/>
然而卧<hi>㢮施氏反</hi>謹食之<hi>食音飤</hi>時而獻焉退而甘食其土之<lb/>
有以盡吾齒葢一歳之犯死者二焉其餘則熙熙而樂<lb/>
豈若吾鄉鄰之旦旦有是哉今雖死乎此比吾鄉鄰之<lb/>
死則已後矣又安敢毒耶余聞而愈悲孔子曰苛政猛<lb/>
於虎也<hi>韓曰孔子過泰山側有婦人哭于墓而哀夫子式而聴之使子貢問之曰子之哭也一似重有</hi>
<hi>憂者而曰然昔者吾舅死於虎吾夫又死焉今吾子又死焉夫子曰何為不去也曰無苛政夫子曰小子識之</hi>
<hi>苛政猛于虎也</hi>吾嘗疑乎是今以蔣氏觀之猶信嗚呼孰知賦<lb/>
斂之毒有甚是蛇者乎故為之説以俟夫觀人風者得<lb/>
<pb n="KR4c0050_WYG_016-15a"/>
焉<lb/>
　　䄍説<lb/>
　　　<hi>黄曰子貢觀蜡歎一國之人皆狂孔子以文武弛張之道辭而闢之言若可已而不可已也子</hi>
　　　<hi>厚蜡説謂名存實隠欲舉而去之是豈知孔子意乎且其説曰水旱蟲蝗癘疫可以黜神暴眊</hi>
　　　<hi>沓貪罷弱可以責人要其言欲歸重於人之罰輕神之責是矣然又有致雨反風去蝗與虎者</hi>
　　　<hi>為出於偶然堯湯水旱非人之罪處人事扵不可信又孰不委扵天而盡廢人事耶䄍音乍或</hi>
　　　<hi>從虫</hi>
柳子為御史主祀事將䄍<hi>孫曰䄍祭名也夏曰嘉平殷曰清祀周曰大蜡漢曰臘禮</hi>
<pb n="KR4c0050_WYG_016-15b"/>
<hi>記曰䄍者索也嵗十二月合聚萬物而索饗之也</hi>進有司以問䄍之説則曰合<lb/>
百神於南郊以為嵗報者也先有事必質於戸部户部<lb/>
之詞曰旱于某水于某蟲蝗於某癘疫於某則黜其方<lb/>
守之神不及以祭<hi>孫曰唐制䄍祭凡一百八十七坐方當年糓不登則闕其祀</hi>余嘗<lb/>
學禮葢思而得之則曰順成之方其䄍乃通<hi>韓曰禮記八䄍以祀</hi>
<hi>四方四方年不順成八蜡不通以謹民財也順成之方其蜡乃通以移民也鄭注云其方穀不熟則不通于蜡焉</hi>
若是古矣繼而歎曰神之貌乎吾不可得而見也祭之<lb/>
饗乎吾不可得而知也是其誕漫敞怳<hi>誕音但慢莫官切又莫半切敞</hi>
<pb n="KR4c0050_WYG_016-16a"/>
<hi>齒兩切怳許兩切敞怳驚貌</hi>㝠㝠焉不可執取者夫聖人之為心也<lb/>
<hi>一無心也字</hi>必有道而已矣非於神也葢扵人也以其誕漫<lb/>
敞怳㝠㝠焉不可執取而猶誅削若此况其貌言動作<lb/>
之塊然者乎是設乎彼而戒乎此者也其㫖大矣哉或<lb/>
曰若子之言則旱乎水乎蟲蝗乎癘疫乎未有黜共吏<lb/>
者而神黜焉而曰葢扵人者何也子曰若子之云旱乎<lb/>
水乎蟲蝗乎癘疫乎<hi>一無上十字</hi>豈人之為耶故其黜在神<lb/>
暴乎眊乎沓貪乎罷弱乎<hi>罷音疲下同</hi>非神之為耶故其罰<lb/>
<pb n="KR4c0050_WYG_016-16b"/>
在人今夫在人之道則吾不知也不明斯之道而存乎<lb/>
古之數其名則存其數之實則隠以為非聖人之意故<lb/>
歎而云也曰然則致雨反風<hi>張曰金縢周公居東天大雷電以風王出郊天乃雨</hi>
<hi>反風禾則盡起</hi>蝗不為災虎負子而趨<hi>劉昆為𢎞農守崤黽多虎災昆為政三年虎皆</hi>
<hi>負子渡河宋均為九江守郡多虎均下令去其陷穽後傳虎相與渡河又山陽楚市多蝗其飛至水江界者輒</hi>
<hi>東西散去</hi>是非人之為則何以余曰子欲知其以乎所謂偶<lb/>
然者信矣必若人之為則十年九潦<hi>郎到切</hi>八年七旱者<lb/>
<hi>補注曰二句莊子秋水之文</hi>獨何如人哉其黜之也茍明乎教之道雖<lb/>
<pb n="KR4c0050_WYG_016-17a"/>
去古之數可矣反是則誕謾之説勝而名實之事喪亦足悲乎<lb/>
　　乘桴說<lb/>
　　　<hi>黄曰韓退之説論語與世之學者大異於子在囘何敢死而曰囘何敢先子所雅言詩書執禮</hi>
　　　<hi>皆雅言也而曰子所雅音之類皆自出新意不同諸子而每求異亦失之鑿柳子於論語其語</hi>
　　　<hi>不多異而乘桴一説葢出於諸儒言意之外非聖心之決然者是知韓柳二家皆不免穿鑿之</hi>
　　　<hi>弊○桴芳無切</hi>
子曰道不行乗桴浮於海<hi>孫曰桴編竹木以渡大者曰筏小者曰桴</hi>從我者<lb/>
其由歟子路聞之喜子曰由也好勇過我無所取材說<lb/>
<pb n="KR4c0050_WYG_016-17b"/>
曰海與桴與材皆喻也海者聖人至道之本所以浩然<lb/>
而逰息者也桴者所以逰息之具也材者所以為桴者<lb/>
也易曰復其見天地之心乎則天地之心者聖人之海<lb/>
也復者聖人之桴也所以復者桴之材也孔子自以極<lb/>
生人之道<hi>極一作拯</hi>不得行乎其時將復於至道而逰息焉<lb/>
謂由也勇於聞義果於避世故許其從之也其終曰無<lb/>
所取材云者言子路徒勇扵聞義果於避世而未得所<lb/>
以為復也此以退子路兼人之氣而明復之難耳然則<lb/>
<pb n="KR4c0050_WYG_016-18a"/>
有其材以為其桴<hi>一作以為桴無其字</hi>而逰息於海其聖人乎子<lb/>
謂顔淵曰用之則行舍之則藏唯我與爾有是夫由是<lb/>
而言以此追庶幾之說<hi>追一作迨</hi>則囘近得矣而曰其由也<lb/>
歟者當是歎也囘死矣夫或問曰子必聖人之云爾乎<lb/>
曰吾何敢以廣異聞且使遯世者得吾言以為學其於<lb/>
無悶也揵焉而已矣<hi>揵一作捷</hi>
　　說車贈楊誨之<lb/>
　　　<hi>韓曰誨之楊慿之子也慿自京兆尹貶臨賀尉臨賀在嶺南屬賀州公時在永誨之道永之賀</hi>
<pb n="KR4c0050_WYG_016-18b"/>
　　　<hi>公作是説以送然誨之猶以為柔外剛中未必不為弊車柔外剛中未必不為常人公反覆論</hi>
　　　<hi>辨有二書見扵集之别巻</hi>
楊誨之將行柳子起而送之門有車過焉指焉而告之<lb/>
曰若知是之所以任重而行於世乎材良而器攻圓其<lb/>
外而方其中然也材而不良則速壊工之為功也不攻<lb/>
則速敗<hi>孫曰攻牢也</hi>中不方則不能以載外不圓則窒拒而<lb/>
滯方之所謂者箱也<hi>孫曰箱所以載</hi>圓之所謂者輪也匪箱不<lb/>
居匪輪不塗<hi>補注塗謂行扵世</hi>吾子其務法焉者乎曰然曰是<lb/>
<pb n="KR4c0050_WYG_016-19a"/>
一車之説也非衆車之説也吾將告子乎衆車之説澤<lb/>
而杼山而侔<hi>童曰考工記凡為輪行澤欲杼行山欲侔注杼謂削薄其踐地者侔上下等○杼直</hi>
<hi>吕切</hi>上而輊下而軒且曳<hi>韓曰詩戎車既安如軒如輊孫曰輕俯也軒仰也且曳字本易</hi>
<hi>曳其輪○輊音致</hi>祥而曠左<hi>韓曰禮記祥車曠左注葬之乗車也</hi>革而長轂以㦸<lb/>
<hi>孫曰革謂革車左氏曰長轂九百注長轂戎車也○轂音穀</hi>巢焉而以望<hi>韓曰兵髙車加巢以</hi>
<hi>望敵也成卜六年左氏楚子登巢車以望晉師○巢本作轈省作巢</hi>安以愛老<hi>韓曰安安車也禮記</hi>
<hi>大夫七十而致仕乗安車自稱曰老夫孫曰漢武帝以安車迎枚乗</hi>輜以蔽内<hi>張曰輜説文云軿車</hi>
<hi>前衣車後也字林載衣物車前後皆蔽若今庫車○輜音菑</hi>垂綏而以畋<hi>劉曰禮記武車綏旌</hi>
<pb n="KR4c0050_WYG_016-19b"/>
<hi>○綏宣佳切</hi>載十二旒而以廟以郊以陳於庭<hi>韓曰周官中車王之五路</hi>
<hi>一曰王路建太常十有二旒以祀○旒音流</hi>其類衆也然而其要存乎材良<lb/>
而器攻圓其外而方其中也是故任而安之者箱<hi>韓曰箱大</hi>
<hi>車之箱也詩疏車内容物之處為箱</hi>達而行之者輪恒中者軸<hi>音逐</hi>挶而固<lb/>
者蚤<hi>韓曰挶㦸持也蚤當為𤓰考工記注謂輻入牙中者也○挶音局拘玉切蚤音爪</hi>長而撓<lb/>
進不罪乎馬退不罪乎人者轅<hi>韓曰考工記大車之轅摯其登又難既克其登</hi>
<hi>其覆車也必易此無故惟轅直且無撓也轅音袁</hi>卻暑與雨者葢<hi>張曰考工記輪人為葢注</hi>
<hi>葢主為雨設也</hi>敬而可伏者軾<hi>韓曰軾車前横汳隆起者也音式</hi>服而制者馬<lb/>
<pb n="KR4c0050_WYG_016-20a"/>
若牛然後衆車之用具今楊氏仁義之林也其産材良<lb/>
誨之學古道為古辭冲然而有光其為工也攻果能恢<lb/>
其量若箱周而通之若輪守大中以動乎外而不攣乎<lb/>
内若軸攝之以剛健若蚤引焉而宜御乎物若轅髙以<lb/>
逺乎汚若葢下以成乎禮若軾險而安易而利動而法<lb/>
則庶乎車之全也詩之言曰四牡騑騑六轡如琴孔氏<lb/>
語曰左為六官右為執法此其以達於大政也凡人之<lb/>
質不良莫能方且恒質良矣用不周莫能以圓遂孔子<lb/>
<pb n="KR4c0050_WYG_016-20b"/>
於鄉黨恂恂如也遇陽虎必曰諾而其在夾谷也視叱<lb/>
齊侯類畜狗<hi>孫曰魯定公十年㑹齊侯扵夾谷孔丘相</hi>不震乎其内後之學<lb/>
孔子者不志於是則吾無望焉耳矣誨之吾戚也長而<lb/>
益良方其中矣吾固欲其任重而行於世懼圓其外者<lb/>
未至故説車以贈<hi>黄曰唐世土風敝甚矣其相戒約曰君欲求權須方須圓元次山嫉之欲</hi>
<hi>毁小兒轉圓之器以謂寜方為皂𨽻不圓為公卿柳子説車以贈楊生者盡矣其末篇曰誨之方其中懼圓其</hi>
<hi>外者未至愚謂楊生誠能方其中則其外當濟以圓不害乎時中也使其自得也未至而更以圓教之則不同</hi>
<hi>乎流俗者幾希然則栁子之學或見笑于次山之家</hi>
<pb n="KR4c0050_WYG_016-21a"/>
　　謫龍説<lb/>
　　　<hi>韓曰當在貶謫後作葢有激而然者也</hi>
扶風馬孺子言年十五六時在澤州與羣兒戲郊亭上<lb/>
頃然有竒女墜地有光煜然<hi>舊注曄目動也光也音葉</hi>被緅裘白紋<lb/>
之裏<hi>韓曰緅帛青赤色將候切又側鳩切</hi>首步搖之冠<hi>孫曰步搖冠名言行步則搖自漢時</hi>
<hi>冇之</hi>貴逰少年駭且悦之稍狎焉竒女頩爾怒曰<hi>童曰楚詞玉色</hi>
<hi>頩以怡顔又博雅云艴頩色也○頩普名切又普冷切</hi>不可吾故居鈞天帝宫下<lb/>
上星辰呼嘘隂陽薄蓬萊羞崑崙而不即者帝以吾心<lb/>
<pb n="KR4c0050_WYG_016-21b"/>
侈大怒而謫來七日當復今吾雖辱塵土中非若儷也<lb/>
<hi>童曰若汝也儷偶也○儷郎計切</hi>吾復且害若衆恐而退遂入居佛寺<lb/>
講室焉及期進取杯水飲之嘘成雲氣五色翛翛也<hi>翛翛</hi>
<hi>並音霄</hi>因取裘反之化為白龍徊翔登天莫知其所終亦<lb/>
怪甚矣嗚呼非其類而狎其謫不可哉孺子不妄人也<lb/>
故記其説<lb/>
　　復吳子松説<lb/>
　　　<hi>韓曰吳子即吳武陵</hi>
<pb n="KR4c0050_WYG_016-22a"/>
子之疑木膚有怪文與人之賢不肖壽夭貴賤果氣之<lb/>
寓歟為物者裁而為之歟余固以為寓也子不見夫雲<lb/>
之始作乎勃怒衝涌<hi>勃蒲沒切</hi>擊石薄木而肆乎空中偃然<lb/>
為人拳然為禽敷舒為林木嵑<graphic n="KR2248" url="https://raw.githubusercontent.com/kanripo/KR-Gaiji/master/images/KR2248.png" mimeType="image/png"/>為宫室<hi>童曰嵑<graphic n="KR2248" url="https://raw.githubusercontent.com/kanripo/KR-Gaiji/master/images/KR2248.png" mimeType="image/png"/>山髙貌上苦曷</hi>
<hi>立葛二切下魚列牙葛二切嵑或作嶱</hi>誰其搏而斵之者<hi>斵音卓</hi>風出洞窟<lb/>
流離百物經清觸濁呼召竅穴<hi>竅一作覈</hi>與夫草木之儷偶<lb/>
紛羅雕葩剡芒<hi>葩披巴切</hi>臭朽馨香采色之赤碧白黄皆寓<lb/>
也無裁而為之者<hi>一無之字</hi>又何獨疑兹膚之竒詭<hi>古委切</hi>與<lb/>
<pb n="KR4c0050_WYG_016-22b"/>
人之賢不肖壽天貴賤參差不齊者哉是固無情不足<lb/>
窮也然有可恨者人或權褒貶黜陟為天子求士者皆<lb/>
學扵聖人之道皆又以仁義為的皆曰我知人我知人<lb/>
披辭窺貌逐其聲而覈其所蹈者以升而降其所升常<lb/>
多蒙瞀禍賊僻邪<hi>童曰瞀目不明也瞀音務又莫候切</hi>罔人以自利者其<lb/>
所降率恒多清明冲淳<hi>一無恒字</hi>不為害者彼非無情物也<lb/>
非不欲得其升降也然猶反戾若此逾千百年乃一二<lb/>
人幸不出扵此者徵之猶無以為告今子不是病而木<lb/>
<pb n="KR4c0050_WYG_016-23a"/>
膚之問為物者有無之疑子胡横訊過詰擾擾如此哉<lb/>
　　羆説<lb/>
　　　<hi>童曰公之為羆説葢有所指而言○羆音疲</hi>
鹿畏貙<hi>韓曰貙獸名説文貙劉也似狸能捕獸祭天○貙敕俱切</hi>貙畏虎虎畏羆<hi>孫曰</hi>
<hi>説文羆如熊黄白色</hi>羆之狀被髪人立絶有力而甚害人焉楚之<lb/>
南有獵者能吹竹為百獸之音昔云持弓矢罌火<hi>韓曰罌瓦</hi>
<hi>缶也音鸎</hi>而即之山為鹿鳴以感其類伺其至發火而射之<lb/>
貙聞其鹿也趨而至其人恐因為虎而駭之貙走而虎<lb/>
<pb n="KR4c0050_WYG_016-23b"/>
至愈恐則又為羆虎亦亡去羆聞而求其類至則人也<lb/>
捽搏挽裂而食之<hi>童曰説文捽持頭髪也昨沒切</hi>今夫不善内而恃外<lb/>
者未有不為羆之食也<lb/>
　　觀八駿圖説<lb/>
　　　<hi>韓曰晉王嘉拾遺記八駿之名一曰絶地二曰飜羽三曰奔霄四曰越影五曰踰輝六曰超光</hi>
　　　<hi>七曰騰霧八曰挾翼圖必本諸此云</hi>
古之書有記周穆王馳八駿升崑崙之墟者<hi>韓曰列子云周穆王</hi>
<hi>不恤國事不樂臣妾肆意逺逰命駕八駿之乗右服驊騮而左騄耳右驂赤驥而左白羲次車之乗右服渠黄</hi>
<pb n="KR4c0050_WYG_016-24a"/>
<hi>而左踰輪左驂盜驪而右山子馳驅千里至於巨蒐氏之國遂宿崑崙之阿赤水之陽古書記穆王馳八駿者</hi>
<hi>莫此為詳</hi>後之好事者為之圖宋齊以下傳之<hi>下一作來</hi>觀其狀<lb/>
甚怪咸若騫若翔若龍鳯麒麟若螳蜋然<hi>孫曰螳蜋螵蠨母方言曰</hi>
<hi>譚魯以南謂之蟷蠰三河之間謂之螳蜋</hi>其書尤不經世多有然不足采世<lb/>
聞其駿也因以異形求之則其言聖人者亦類是矣故<lb/>
傳伏羲曰牛首女媧曰其形類蛇<hi>童曰帝王世紀伏羲女媧蛇身人首神農</hi>
<hi>人身牛首蝸公蛙切</hi>孔子如倛頭<hi>孫曰荀子云仲尼之狀面如棠倛頭者蒙倛之頭韓曰倛方相</hi>
<hi>也音欺</hi>若是者甚衆孟子曰何以異於人哉堯舜與人同<lb/>
<pb n="KR4c0050_WYG_016-24b"/>
耳今夫馬者駕而乗之或一里而汗或十里而汗或千<lb/>
百里而不汗者視之毛物尾鬛四足而蹄齕草飲水<hi>齕齧</hi>
<hi>也下沒切</hi>一也推是而至於駿亦類也今夫人有不足為負<lb/>
販者有不足為吏者有不足為士大夫者有足為者視<lb/>
之圓首横目食榖而飽肉絺而清裘而燠一也推是而<lb/>
至於聖亦類也然則伏羲氏女媧氏孔子氏是亦人而<lb/>
已矣驊騮白羲<hi>音蟻一本作蟻</hi>山子之類若果有之是亦馬而<lb/>
已矣又烏得為牛為蛇為倛頭為龍鳯麒麟螳蜋然也<lb/>
<pb n="KR4c0050_WYG_016-25a"/>
哉然而世之慕駿者不求之馬而必是圖之似故終不<lb/>
能有得於駿也慕聖人者不求之人而必若牛若蛇若<lb/>
倛頭之問<hi>一作問</hi>故終不能有得於聖人也誠使天下有<lb/>
是圖者舉而焚之則駿馬與聖人出矣<hi>黄曰韓子曰古之聖人有若牛</hi>
<hi>蛇鳥喙䝉倛者貌似而心不同不可謂之非人此所以歎鶴言之為怪柳子曰慕聖人者不求之人而必若牛</hi>
<hi>若蛇若蒙倛之問終不能有得此所以欲焚八駿之圖文公之於聖人信其有形貌之似而重求其心子厚之</hi>
<hi>於聖人槩之以人而不信其為禽獸蟲魚之怪二子之意葢大同而小異</hi>
　<lb/>
<pb n="KR4c0050_WYG_016-25b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　五百家註柳先生集巻十六<lb/>
</p>
<p>
</p>
  </div>
</body>
</text>
</TEI>