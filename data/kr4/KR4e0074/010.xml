<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4e0074_SBCK_010-1a"/>
遜志齋集卷之十<lb/>
中順大夫浙江按察司副使奉勅提督學校雲間范惟一編輯<lb/>
奉政大夫浙江按察司僉事奉勅整飾兵備南昌唐堯臣校訂<lb/>
中順大夫浙江台州府知府事前刑部郎中東呉王可大　校刋<lb/>
　書<lb/>
　　與采苓先生二首<lb/>
某質性椎鈍學不篤專行能無所可取執事不察而<lb/>
過采之置諸賔客之列加於子弟之上使推所聞知<lb/>
以相訓告訓之非其所能而叩之非其所有待之過<lb/>
其所望而惠之違其所安執事之爲賜雖大而某之<lb/>
<pb n="KR4e0074_SBCK_010-1b"/>
愧亦厚矣辭拜以來心殊欿然未嘗斯湏寜也然竊<lb/>
聞古之君子受施於人則思有以報之或以王帛皮<lb/>
幣或以牲牢酒醴必欲其稱且或有所不足則復繼<lb/>
之以言某貧不能以前數者爲報而是物也又今世<lb/>
之所恒有而厭見者亦不敢以爲禮獨於言嘗求之<lb/>
古而得於心雖執事之所自知然古諸侯大夫相與<lb/>
饗燕之際賦詩以致其意皆取世俗誦習之陳言似<lb/>
亦無嫌於已知而不之道也某試言之而執事擇焉<lb/>
可乎盈天下之民以百萬計以義見旌顯者惟一家<lb/>
自公卿以上鮮能世其徳而今至於三百年不少衰<lb/>
<pb n="KR4e0074_SBCK_010-2a"/>
此豈人力也哉盖積累培植之功深逺<hi>缺</hi>之日隆必<lb/>
有所基而其衰變亦必有所漸爲家者不恃久安之<lb/>
基而畏近似之漸漸者不然而将然欲至而未至衆<lb/>
人之所忽而君子之所深慮者也故危其危者常安<lb/>
而安其安者常危以幸爲憂者常樂而樂其所樂者<lb/>
必憂執事之家可謂盛矣他人固安且樂之而以爲<lb/>
無憂然爲之後者可不思其漸而戒之乎人莫不曰<lb/>
爲善而善不可虚言必見乎事而後能及物莫不曰<lb/>
由義而義不可暫事必日脩之而後可法於世夫使<lb/>
舉家之人耳目　戸聞家見而孜孜如不及<lb/>
<pb n="KR4e0074_SBCK_010-2b"/>
非執事作之而孰致哉執事年高性醇輔之以令弟<lb/>
宜無取於某之言請爲執事誦周文王之詩曰無念<lb/>
爾祖聿脩厥徳永言配命自求多福以此報賜其可<lb/>
乎不可也今賔客遊於門墻者多佞辭卑色以媚恱<lb/>
爲事鮮有致忠愛之言者某趨乎堂而望乎室也久<lb/>
辱知與愛也深不敢猥自踈外同乎衆人之情故敢<lb/>
以所聞爲獻其可聴與否則惟執事之擇焉太常經<lb/>
歷仲瞻三尊丈馳仰之意不異此故不别幅諸令弟<lb/>
皆乞道謝道途雖逺當圖㑹晤伏兾以道自重不宣<lb/>
尊使來臨伏審家政脩舉尊候天相多福爲慰某鄙<lb/>
<pb n="KR4e0074_SBCK_010-3a"/>
劣無状向嘗獲厠下賔之末過愛眷厚感刻無量還<lb/>
家以來道里脩隔人事多故慶吊之意闕然不舉獲<lb/>
罪深矣今乃不惟不責簡慢復以祖母之歸捐辱手<lb/>
書兼以嘉惠承命悚仄不知所爲道逺意殷弗敢固<lb/>
辭強顔祗受愧踰於感也執事以高年厚徳主家政<lb/>
一門之内英才異能者如雲何施而不可而書辭若<lb/>
忘其踈逺乃使之有所言江海之大而取於蹄涔何<lb/>
所容其喙耶然好問用中在聖人猶然宜乎執事之<lb/>
不遺也家國盛衰人皆知其本乎天而古人以天命<lb/>
爲可祈而永年少時讀書不識其意觀執事之家然<lb/>
<pb n="KR4e0074_SBCK_010-3b"/>
後知其信然浦陽百里邑昔之富盛過於封君者多<lb/>
矣今皆不復存而執事之門屹然立於頺波横流之<lb/>
際不爲時俗變遷昔嘗遊乎廢墟壊址問故老而求<lb/>
其衰替之由不曰驕奢縱肆則曰虐民以自殖也及<lb/>
察執事之家群居則有禮焉臨財則有義焉字衆則<lb/>
有惠焉育才則有學焉是以久而彌昌引而益長雖<lb/>
瀕於災患而天卒不忍違之天非私執事也人事脩<lb/>
於下天雖欲勿從不能也然事天者不恃天之不我<lb/>
違而恃我有以合乎天夫天之生人無不欲其遂且<lb/>
盛也而有富貴貧賤之殊者勢之所至天莫能制之<lb/>
<pb n="KR4e0074_SBCK_010-4a"/>
耳其勢莫能制之而其心豈甞斯湏忘哉使有餘者<lb/>
𥙷不足吾意天必喜之矣人之艱危而不救吾意天<lb/>
必怒之矣執事家故事有無息之榖視人之死而無<lb/>
歸者有歛貧而無貲者有濟疾而無告者有藥願學<lb/>
而力不足者有師此數者皆天之所喜稍稍脩復使<lb/>
不足者有頼焉祈天永命莫要於此将見執事之家<lb/>
其昌且延非特若今而巳也執事閱理精多斯皆常<lb/>
談非甚高之論然邇言必察固君子之所不棄也惟<lb/>
恕其僣妄而亮其誠幸甚<lb/>
　　與訥齋先生<lb/>
<pb n="KR4e0074_SBCK_010-4b"/>
辱書惠伏審義門嘗有不虞之灾繼沐殊常之澤驚<lb/>
喜交至若接晤言而書辭懇惻上昭國恩次述先美<lb/>
穆乎仁義之發舒自非積諸中者深且厚何能至是<lb/>
乎第斯文寡祐吾太常丈遽厭人世道路艱阻乃今<lb/>
始知疾疢沉綿無由致哀於一慟不勝悲慕耳伏惟<lb/>
執事友敬之篤叔車孝愛之誠日月遄邁追感何窮<lb/>
然求之當世令名全徳不渝終始清文博學可傳将<lb/>
來如太常公者絶不可得此豈隨世泯滅者哉念此<lb/>
粗自慰解伏枕呻吟作一文謹奉去朔日奠望令祝<lb/>
史對靈几前讀之以泄殄瘁之哀絮酒炙雞恐不蠲<lb/>
<pb n="KR4e0074_SBCK_010-5a"/>
潔不復賫上公其或者享此誠乎來徳堂叙事巳甚<lb/>
文况自記先祖遺事必可傳示後嗣孝孺縱續其後<lb/>
復何所發明茍以嘗登斯堂宜有紀述則必得前記<lb/>
觀之乃可執筆耳壮歳難恃倐焉将老真如來喻反<lb/>
覆感歎夜不復瞑然道之通塞天實爲之謂之何哉<lb/>
使天未欲墜斯文則吾徒不有立於天下将有見於<lb/>
空言無所聞於當今将有待於來世使二者咸無所<lb/>
得猶當飾身勵行以善遺子孫俾百歳之後鄉稱善<lb/>
人决不敢自汙於流俗以墮先父師之訓言也惟執<lb/>
事篤學力行實鄙心所敬畏願益以繼承自任與諸<lb/>
<pb n="KR4e0074_SBCK_010-5b"/>
昆季恊心致志昌義門于百世揚先徳于天下以稱<lb/>
聖朝崇奨之深㫖夫道行乎一家猶行乎邦國也何<lb/>
患乎無以自見於世哉采苓先生稱慶想巳旋半軒<lb/>
釋齋仲瞻及諸丈皆康強甚慰瞻企疾作不能遍作<lb/>
書問起居幸爲道區區之意違逺日久願見之心甚<lb/>
於饑渇冬寒惟萬倍自愛<lb/>
　　荅鄭仲辯二首<lb/>
昔者相與時不自惟其無似竊欲勉人捐其所愛而<lb/>
蹈其所甚畏以赴太史公之難舉措䟽濶事卒不成<lb/>
以爲世俗笑笑之誠宜也然鄙心豈有所爲哉執事<lb/>
<pb n="KR4e0074_SBCK_010-6a"/>
於群笑之時獨若憫其用心<graphic n="KR2950" url="https://raw.githubusercontent.com/kanripo/KR-Gaiji/master/images/KR2950.png" mimeType="image/png"/>懃焉見於言色以相<lb/>
勞勉此其志固巳卓矣所圖既不果避禍畏事不能<lb/>
昭雪明徳揚於殿陛以掲其忠誠皆不肖無状之罪<lb/>
而執事之所知也爲别還家事變横生東西奔播自<lb/>
救不給顯<hi>缺</hi>聞乎不决其真妄将欲信之則有所不<lb/>
忍棄而不言則傳者愈多每一念之仰屋悲歎不知<lb/>
涕泗之交頥也今春欲至浦陽而家叔爲他人所䧟<lb/>
顛越厥家祖母與焉徬徨侍行凡五閱月程天之亦<lb/>
以祖毋歸道出錢塘與浦陽相邇欲附舟一徃而祖<lb/>
毋之側不可違去自至家以來意豈嘗斯湏忘耶受<lb/>
<pb n="KR4e0074_SBCK_010-6b"/>
知受教最爲深厚而圖報之心最爲無所發明此其<lb/>
得罪於君子也果矣陳里來乃承惠言嘉其所存而<lb/>
奨其所至且以逺且久者爲屬覽之愴然増愧凡人<lb/>
有待於外者巳有所不足也待粉黛而後都者非西<lb/>
子之容也待砥礪而後利者非莫邪之噐也盛徳之<lb/>
士豈待言語而後信於世乎如太史公之所蓄積論<lb/>
述巍乎浩然自可抗衡百世固巳騰之天下之口而<lb/>
被乎四夷之外矣後遭謗棄抑而未伸要知久當自<lb/>
著而豈汲汲於俄頃哉如僕之愚幸不爲世所卑賤<lb/>
者以嘗在子弟之列故耳執事不知僕有資於公而<lb/>
<pb n="KR4e0074_SBCK_010-7a"/>
謂公俟後死者而後著烏在其能著公也然而文辭<lb/>
不可以不傳祠祭不可以無主僕心存之久矣遇時<lb/>
而終伸其道乎天也公之心果不顯白乎亦天也天<lb/>
定而人爲之必有在矣不在僕将在執事執事不居<lb/>
将在同門之士而何慮其無傳乎且僕昔嘗紀載言<lb/>
行矣而紀載者末也古之賢士以弟子而愈彰者如<lb/>
王仲淹之於房杜王魏穆脩种放之於邵堯夫擴之<lb/>
而益廣舉之而益高使人考其功業學術而知其師<lb/>
之所藴故師不可以無弟子弟子不可以不尊師太<lb/>
史公之属望於僕者古人之心也而僕豈其人哉雖<lb/>
<pb n="KR4e0074_SBCK_010-7b"/>
然天其或者未絶斯道使昏昧者獲有所知究觀遺<lb/>
論羽翼成說進而施於人退而終於已自今以後微<lb/>
有所立相與過從講切稱門下以著其所由來斯庻<lb/>
不負公之知遇也乎庻可報公之萬一也乎執事幸<lb/>
有以教之無徒褒其所可稱而不督其所未至也<lb/>
去年王仲縉至蜀承手帖喻以近讀佛書自遣心切<lb/>
疑之以爲特戯言耳及朝京師於一𥘉處見所徃還<lb/>
書援佛氏之說甚詳向慕於彼者甚至然後知足下<lb/>
之果入於佛也夫儒者之道内有父子君臣親親長<lb/>
長之懿外有詩書禮樂制度文章之美大而以之治<lb/>
<pb n="KR4e0074_SBCK_010-8a"/>
天下小而以之治一家秩然而有其法沛然其無待<lb/>
於外近之於復性正心廣之於格物窮理以至於推<lb/>
道之原而至於命循物之則而逹諸天其事要而不<lb/>
煩其說實而不誣君子由之則至於聖賢衆人學之<lb/>
則至於君子未有舎此他求而可以有得者也足下<lb/>
學乎此也久矣曷爲一旦棄素所習而溺於佛氏之<lb/>
云也苟以佛氏人倫之懿爲可慕則彼於君臣父子<lb/>
夫婦長㓜之節舉無焉未見其爲足慕也苟以其書<lb/>
之所載爲可喜則彼之說必不過於吾尭舜禹湯文<lb/>
武周公孔子之格言大訓未見其爲可喜也苟欲以<lb/>
<pb n="KR4e0074_SBCK_010-8b"/>
之治心繕性則必不若吾聖人之道之全苟欲以之<lb/>
治家與國則彼本自棄於人倫世故之表未見其爲<lb/>
可用也故世之好佛者吾舉不知其心之所存使棄<lb/>
儒從佛果能成佛猶不免於惑妄畔教之罪况學之<lb/>
者固逐逐焉以生昏昏焉以死未嘗有一人知其所<lb/>
謂道者邪以足下之明智篤厚不於吾道有得焉而<lb/>
顧彼之趨不亦異乎足下習其說者果出於誠心乎<lb/>
抑亦姑以爲世俗好之吾亦從而好之以取庸衆之<lb/>
喜恱乎由後則自欺不可也由前則事其說必當從<lb/>
其教必去夫婦父子兄弟之倫必削髪披緇必水飲<lb/>
<pb n="KR4e0074_SBCK_010-9a"/>
草食而後可不能如是則是口其書而身違之外好<lb/>
其說而心不誠亦不可也夫不習佛氏之說於道固<lb/>
無所不足習其說而不誠自欺非惟得罪於吾之道<lb/>
而反且得罪於佛亦何所取而爲之也近世從佛氏<lb/>
者甚衆未有得福者有一人焉嘗識之初頗好儒既<lb/>
而著書佐佛氏斥儒已卒死於禍計其人慕佛氏兾<lb/>
福利福不可兾而禍及其躬是未易暁也得非不誠<lb/>
抑且自欺故不蒙祐而獲罪於天邪福禍之報儒者<lb/>
所不論特閔其欲徼福而反致禍亦可爲不守正而<lb/>
妄求者之戒耳計足下之卓於識而深於道豈真若<lb/>
<pb n="KR4e0074_SBCK_010-9b"/>
世俗徼福之徒之爲哉盖世之儒者當年壮氣銳之<lb/>
時馳騖於聲利用智惟恐不工操術惟恐不竒及五<lb/>
六十之年顛頓於憂患顧來日之漸短悼徃事之可<lb/>
悔於是覽佛氏空寂之音而有當於心遂委身而從<lb/>
事焉以爲極明逹而最可樂者莫佛氏之書若也雖<lb/>
昔之賢豪以氣雄天下以文冠百世如蘇子瞻諸公<lb/>
亦不免乎此後人習俗以爲宜然且謂以前人之智<lb/>
識才氣猶以佛氏爲可慕而歸之矧不及萬萬者而<lb/>
可不從乎然以道觀之凡有慕於彼者皆無得於此<lb/>
也足於梁肉者無慕乎糠糜安於厦屋者無慕乎苦<lb/>
<pb n="KR4e0074_SBCK_010-10a"/>
闔使有得於聖人之奥其樂有不可既者窮通得䘮<lb/>
死生之變臨其前視之如旦夜之常而何動心之有<lb/>
奚必從事於佛而後可以外形骸輕物累哉舎可致<lb/>
者而不求援不可必得而求之既以自欺又畔乎吾<lb/>
道惑莫甚乎斯也昔與足下論斯道時僕年方二十<lb/>
三固已知吾道之有餘而無待於外物時不知者多<lb/>
竊笑之及今十有五年愈覺聖人之訓爲不我欺而<lb/>
舉天下之道術果無以易之也每見流於異端者輙<lb/>
與之辯非好辯也閔夫人之䧟溺而欲拯之於安平<lb/>
之塗誠不自知其過慮也以故爲佛氏者多不相恱<lb/>
<pb n="KR4e0074_SBCK_010-10b"/>
方期與足下共進斯事以衛聖人之教豈意足下有<lb/>
慕於彼乎今有人言行路之人墜於井雖閔之未必<lb/>
徬徨奔走而思救之也聞至親且賢之人墜於井則<lb/>
不暇食息狂呼呌號而思出之矣親愛之故也與足<lb/>
下相與之舊而徳噐宏深交友中不可多遇烏能已<lb/>
於言而不告乎僕今年三十七足下當六十矣相違<lb/>
十餘年相去萬餘里之逺使足下所慕得其正僕将<lb/>
有以佐而翌之而何敢逆盛意而取不譲之責乎盖<lb/>
必有所甚不得已者亮足下之賢必能察之而未至<lb/>
於深怒遽絶也數百年禮義之門而足下於今爲老<lb/>
<pb n="KR4e0074_SBCK_010-11a"/>
成人在乎慎重學術以表厲後生非特僕之望斯世<lb/>
之望也僕守一官無分寸𥙷世教近髪有白者面已<lb/>
皺筋力漸减飲酒不敢如昔者惟自覺有過每應事<lb/>
巳時時悔之恃此頗謂尙可進未知天之處之者何<lb/>
如耳如有所得聞幸速以見教是亦爲報之道也<lb/>
　　與鄭叔度八首<lb/>
叔度十三兄足下與足下處時雖知愛敬推服然未<lb/>
知足下之不可遇也及違别而來濳伏田里衣冠而<lb/>
趨者日接乎門而莫可與言然後知若足下者皆間<lb/>
世人也非斯世之常有也僕乃得而友之豈非幸哉<lb/>
<pb n="KR4e0074_SBCK_010-11b"/>
夫世道之弊巳甚老者巳死少而壮者不復知有經<lb/>
術汨汨<graphic n="KR1405" url="https://raw.githubusercontent.com/kanripo/KR-Gaiji/master/images/KR1405.png" mimeType="image/png"/>利胥誇世以爲能聞有好學者則嗤笑排<lb/>
謗謂之迂惑人家鮮有蓄書者五經四書猶破闕不<lb/>
全加之郡縣漁獵朝伺暮窺蓄牧樹藝之所入先以<lb/>
賂吏自享乃其餘耳尙慮不得安息以是愈無完書<lb/>
僕雖有志事學亦不可遂非特風俗使然也視此滋<lb/>
怛然不恱侍奉之餘雖常以古書自磨濯遇有逆意<lb/>
處思有師友講說而不可見輙俯首以歎循庭獨行<lb/>
饑不念食夕不知寢足下謂僕有一時之樂否乎人<lb/>
之至親莫過於父兄宗族僕雖早失先人而大母諸<lb/>
<pb n="KR4e0074_SBCK_010-12a"/>
父兄弟固具在日處乎其間宜有足樂者而顧謂恒<lb/>
有不樂人将謂僕非人情矣然僕之心足下所熟知<lb/>
也僕頑鄙之資無與於人少之時隣里見其癖於學<lb/>
多指目以爲迂雖婣連宻邇者皆然也獨先人見竒<lb/>
以爲可教及先人出官于外携以自隨愚有所述多<lb/>
出以示人稱譽如儕軰先人之意自謂庻乎見其有<lb/>
成也不幸而遽棄以死僕日夜痛恨恐卒無所成流<lb/>
於庸人以虧先人之明故思自奮㧞立名以自見于<lb/>
後世退而深惟有祖母存諸父伯兄可以養矣夫子<lb/>
欲繼父遺業掦先人名祖母所喜諸父伯兄所欲也<lb/>
<pb n="KR4e0074_SBCK_010-12b"/>
烏敢辭譲焉遂勉而從學求學者舎婺無所徃故至<lb/>
于足下之鄉學于太史公而後知爲學之道大也聞<lb/>
太史公之言而後知天下之鉅人也嗟乎太史公之<lb/>
愛僕足下知之公之知僕惟僕自知之雖號知某者<lb/>
皆不知之也公嘗爲僕言聖賢之道所以處僕者至<lb/>
厚矣僕雖非其人然頗識去就知好尚安敢忽哉知<lb/>
人天下之至難知巳者尤古人所重也僕嘗怪以魏<lb/>
舒之賢以其季父知人之明而終身不知之使之守<lb/>
碓夫人藴輔相之才而其季父日與之接其容貌辭<lb/>
氣豈無少異於人乎猶不能知之則夫俊傑之士非<lb/>
<pb n="KR4e0074_SBCK_010-13a"/>
恒人所知亦明矣顧智者乃能察之耳恒人恒多智<lb/>
者恒少世而遇一人愛賞㧞於群笑之中喜其可既<lb/>
耶古人之重知巳誠有以也僕於太史公雖欲不思<lb/>
其可得哉相與處也而樂相乖闕也而悲謂非人情<lb/>
可乎惟足下知之耳足下之待僕雖昆弟何以過而<lb/>
僕於足下亦無所不盡然僕之愚而何益於足下而<lb/>
足下之爲賜則既多矣僕嘗謂辭令趨走非所以報<lb/>
朋友故受人之惠未嘗以語言謝之惟存之心繼之<lb/>
以不忘有所成立則報之未艾也此僕固陋之私也<lb/>
足下其謂然乎足下淳明慈良有君子之噐又篤學<lb/>
<pb n="KR4e0074_SBCK_010-13b"/>
不倦其至於古人也奚禦願益加之意以果所望僕<lb/>
近辯正周禮始成書欲脩邑先逹事行爲人物記無<lb/>
相輔者恐未易采録相見當在明年久不得太史公<lb/>
動静遣人送書聊具一二辭雖多不能盡<lb/>
承吾子意厚過稱僕之文有足觀者慚愧彌日不能<lb/>
自解非謬逆盛意以辱知巳顧私情有異於此者鬱<lb/>
而不發無以荅吾子一笑故敢畧說其一二僕聞古<lb/>
之人未嘗以文爲學也唐虞夏商逺不可徴然觀於<lb/>
詩書數十篇中紀四代之功徳固若耳聞而目見至<lb/>
周制作大備孔子稱其文特言其禮樂憲章之盛耳<lb/>
<pb n="KR4e0074_SBCK_010-14a"/>
故雅頌之所陳誥命之所述易禮之所論著崒然而<lb/>
崇淵然而深炳然而章明肆然而易直端大斯謂之<lb/>
文矣而豈有意而爲之哉譬如登泰山之巔極乎目<lb/>
之所至而水則江海淮泗山則鳬嶧龜蒙周秦齊魯<lb/>
滕薛梁鄭衛趙韓魏人民之繁鮮土地之廣狹皆得<lb/>
之於心故言之而不誣問之無不知澤中之夫升㝷<lb/>
丈之丘而望焉所見不過東阡北陌鷄犬牛羊蹤跡<lb/>
輙逞智以談於人終不暢逹而順適何者所見高下<lb/>
之不同也故人有知道與否而文何以異此自漢以<lb/>
來天下莫不學爲文若司馬相如揚雄亦其特者而<lb/>
<pb n="KR4e0074_SBCK_010-14b"/>
無識爲巳甚夫屈原之離騷憂世憤戚呼天目鬼神<lb/>
自列之辭其語長短舒縱抑揚闔闢辯說詭異雜錯<lb/>
而成章皆岀乎至性忠厚介潔得風人之義然務以<lb/>
忠情逹志非拘拘執筆凝思而爲之也至於其徒寖<lb/>
失師意流于滛靡而相如與雄復慕而效之窮幽極<lb/>
逺搜輯艱深之字積累以成句其意不過數十言而<lb/>
衍爲浮漫瑰恠之辭多至於數千言以示其博至求<lb/>
其合乎道者欲片言而不可得其至與澤中之夫何<lb/>
異哉自斯以後學者轉相襲倣不特辭賦爲然而於<lb/>
文皆然迨夫晉宋以後萎弱淺陋不復可誦矣人皆<lb/>
<pb n="KR4e0074_SBCK_010-15a"/>
以爲六朝之過而安知實相如之徒首其禍哉向非<lb/>
唐韓愈氏洗濯刮磨而力去之文殆未易言也僕少<lb/>
讀韓氏文而高其辭然頗恨其未純於聖人之道雖<lb/>
排斥佛老過於時人而措心立行或多戾乎矩度不<lb/>
能造顔孟氏之域爲賢者指笑目爲文人心竊少之<lb/>
從總角輙自誓懲以爲雖不易至孔子之堂奥而顔<lb/>
孟之事皆在所願學者苟循其路而望其廬烏有不<lb/>
至哉復以欲知古人之道必識古人文字故時習章<lb/>
句凡有所感觸亦間發之其意在明斯道非爲文也<lb/>
而吾子猥譽其文爲可觀此僕之所深懼而不敢居<lb/>
<pb n="KR4e0074_SBCK_010-15b"/>
者也雖然吾子見其可而稱之乃愛僕之至而樂其<lb/>
有所成名豈有過哉顧失者僕耳僕奉先人之遺體<lb/>
二十有二年學雖未至而知其味者亦已數年矣而<lb/>
身不能由之口不能以告乃徒假𥿄筆爲事宜乎吾<lb/>
子之以文稱我也僕今而後其知過乎夫人不生則<lb/>
止生而不能使君如唐虞致身如伊周宣天地之精<lb/>
正生民之紀次之不能淑一世之風俗掲斯道於無<lb/>
極而竊取於文字間受訾𬒳垢加以文士之號不亦<lb/>
羞聖賢負七尺之軀哉僕齒年尚富又受君子之誨<lb/>
自謂不至此不止而儕侣之中無誰與語吾子明逹<lb/>
<pb n="KR4e0074_SBCK_010-16a"/>
敏慧乃肯降屈爲僕友此眞僕所願而未獲者也夫<lb/>
道有可言者而不言則何以見愚陋之心兾盡所懐<lb/>
不覺近於誇大惟諒之勿怪<lb/>
僕受質戅介處時俗中見其側媚相䛕說常忿忿不<lb/>
與言誦古人書而求其道每慨然自歎安得直諒多<lb/>
聞者爲友乎向嘗行天下走三四千里越五六年飲<lb/>
酒娯樂軟談麗語交懽釋悶者不爲少矣然僕不喜<lb/>
也近幸天假之分得與吾兄友兄不以僕之愚傾然<lb/>
見愛僕以徒愛而箴䂓不聞懲惎不逮與昔者愛僕<lb/>
者何異故先發所懐以告吾兄越旬日而無所承命<lb/>
<pb n="KR4e0074_SBCK_010-16b"/>
深用致疑以爲吾兄豈鄙僕而不荅哉今乃倐爾惠<lb/>
書陳其所未喻開發所不及而懇懇督教之此固夙<lb/>
昔所願而未得者一旦見之於吾兄嗟乎古之朋友<lb/>
正如此耳僕何足以當之哉然其中有非僕之所聞<lb/>
者苟黙而不復是負吾兄之義而無以泄固陋之心<lb/>
故不遂止古人之爲學明其道而已不得巳而後有<lb/>
言言之恐其不能傳也不得巳而後有文道充諸身<lb/>
行𬒳乎言言而無迹故假文以發之伏羲之八卦唐<lb/>
虞三代之書商周十二國之詩孔子之春秋皆是巳<lb/>
然非爲文也爲斯道之不明也及孔子殁諸子乃各<lb/>
<pb n="KR4e0074_SBCK_010-17a"/>
著書多者百餘篇少者數十篇雖未必一出於聖人<lb/>
之道然亦各明其所謂道而豈爲文哉故孔子曰辭<lb/>
逹而巳矣孟子亦曰我不得已也則非摹效言語爲<lb/>
世俗之文可知矣孔門以文學稱者如子游子夏皆<lb/>
明乎聖人之道通禮樂憲章之奥未嘗學爲文也<hi>缺誤</hi>
游夏之學爲當今之游夏其所著果何書乎以易之<lb/>
脩辭立誠之㫖喻世之學爲文者吾兄其未察乎且<lb/>
僕前書取屈原之離騷雖多悲憤詭異之辭然終出<lb/>
於憂國愛君之意又肆意而作非相如掦雄之流夸<lb/>
富艶昡采色窮精畢慮而爲之以惑世者相如揚雄<lb/>
<pb n="KR4e0074_SBCK_010-17b"/>
之賦上林羽獵雖厲其辭義曽不足望其毛髪而作<lb/>
於　實爲以招禍者此昔人所嘗言不易之見也<lb/>
吾兄惡其出僕之口而非之殆非僕之所敢知也文<lb/>
所以載道僕豈謂能之僕所病者秦漢以下斯道不<lb/>
明爲士者以文爲業能操筆書尺𥿄鳴一時輙自負<lb/>
以爲聖人之學止此今漢以來至五代其文具在吾<lb/>
兄試觀之可以明道者果誰之文乎謂其文爲道可<lb/>
乎獨唐之韓愈稍知其大者而不能䆒其本故其文<lb/>
亦未能皆出乎正是以僕竊少之而願學孔子亦未<lb/>
爲過也使漢以下之文皆能不背乎道僕何敢訾之<lb/>
<pb n="KR4e0074_SBCK_010-18a"/>
有今文之所載非䛕死人而徼其賂則媚權貴有氣<lb/>
勢之人以致其身求其有益於世者十無一二焉文<lb/>
與道判裂不相屬如此何以謂文僕所以畏文士之<lb/>
名而避之者欲明斯道以爲文而反招俗之陋也夫<lb/>
道者根也文者枝也道者膏也文者熖也膏不加而<lb/>
熖紓根不大而枝茂者未之見也故有道者之文不<lb/>
加斧鑿而自成其意正以醇其氣平以直其陳理明<lb/>
而不繁决其辭肆而不流簡而不遺豈竊古句探陳<lb/>
言者所可及哉文而效是謂之載道可也若不至於<lb/>
是特小藝耳何足以爲文僕之意盖病此而願務其<lb/>
<pb n="KR4e0074_SBCK_010-18b"/>
本耳然不可以易爲也而亦不可以語人也貴自得<lb/>
之耳古之人未嘗欲人知之而世俗之人亦不足以<lb/>
知之豪傑之士脩於衆人之中混於隴畝之間忽然<lb/>
行於世則徳𬒳生民著之書則澤流於後世豈務自<lb/>
耀哉孔子大聖人也魯人毀之孟子賢人也辯士譏<lb/>
之彼皆揖譲乎朝廷與諸侯抗禮弟子從而輔之者<lb/>
盈中國其道徳章明聲名震一世猶且如是信乎知<lb/>
人者之難也然知與否不足爲孔孟累也直爲後世<lb/>
惜之耳僕於聖賢未能望其藩籬又年少容貌言辭<lb/>
不能以動人群群然而趨諾諾然而語與俗人無異<lb/>
<pb n="KR4e0074_SBCK_010-19a"/>
者而語人曰學道宜人之不能信僕非語人也自意<lb/>
旣爲朋友而不言其志何以明道故微有所云夫豈<lb/>
知言出而謗歸名異而毀來乎夫人性質禀受自其<lb/>
少時巳定至長而後充僕之才非不自知平生於百<lb/>
事皆不暁逹獨於聖人之大本頗謂見之甚明好之<lb/>
甚篤顧精力未深耳天苟欲治斯世乎僕将抱遺經<lb/>
陳之逹者而施之於天下苟未欲治斯世著之在書<lb/>
授之其人樂之以終身亦未見其不可也吾兄何憂<lb/>
我之不至乎然吾兄之謂我未至者是也此僕之所<lb/>
以重吾兄吾兄視僕於衆人之中與之語者何人歟<lb/>
<pb n="KR4e0074_SBCK_010-19b"/>
與之詡笑徃復者爲誰歟與之論辯而言斯文者又<lb/>
誰歟舉無有也雖僕之愚不合於時人亦私心有所<lb/>
臧否則以爲無益而不加之意耳今世風俗凌壊爲<lb/>
交友者務相容恱每出一文示人一覧已雖文不佳<lb/>
亦強顔稱譽出門則嗤笑之僕每自思遇人有過告<lb/>
之曰子某事過則怒發於色矣否則不應矣否則絶<lb/>
不復徃來矣至於僕有過亦無人肯言是以汨沒俯<lb/>
仰於流俗之中過大而心不知詬積而無與語或内<lb/>
視自省輙兢惕不安如身汙不潔朋友如是亦何用<lb/>
之哉吾兄平居言不出口乃能數僕之過僕今而後<lb/>
<pb n="KR4e0074_SBCK_010-20a"/>
知吾兄之異於㝷常人矣聞善而服者古人之事也<lb/>
僕豈難之哉子思有云辯之不明不措也僕懼不明<lb/>
道耳非好多言而文過也吾子其思之尚盡其辭以<lb/>
輔不逮不宣<lb/>
僕自少行天下見士大夫多矣面與之交者雖常有<lb/>
之其於心相得意相投者未之一見非爲僕不合人<lb/>
亦人不合於僕者也去年來浦江居太史公門時獲<lb/>
過從吾兄里第公門同序者不减十餘軰吾兄群從<lb/>
中僕識其面者亦數十人然知僕者乃吾兄而僕所<lb/>
愛敬親宻少間蔽者亦莫兄若也僕始常歎世人學<lb/>
<pb n="KR4e0074_SBCK_010-20b"/>
術識見不同僕見以爲黒世人則以爲白僕以爲是<lb/>
世人則以爲非僕之所喜世人則惡之是以平居未<lb/>
嘗與人語吾兄聞僕所言不待畢辭而巳悉僕之意<lb/>
於僕所論是非當否不待預約而如出一口吾兄之<lb/>
賢豈私於僕哉誠道合使然也僕知其如此感同道<lb/>
者之難遇幸而得吾兄故傾肺腑竭愚誠盡慇懃之<lb/>
好託昆弟之歡效古君子交友之義務爲箴䂓劘切<lb/>
而至於道他人之所言者僕之言而吾不異他人之<lb/>
所<hi>多脫誤</hi>爲僭故吾二人同處也必有所聞同游也必<lb/>
有所益樂也則共慶悲也則共戚日夕相與則慰懌<lb/>
<pb n="KR4e0074_SBCK_010-21a"/>
而不自勝一旦别而來宜乎其各不能忘情也别來<lb/>
舟中十七日而至丹陽又十日而至　京雖時有登<lb/>
渉之娯遊觀之適吾兄意僕果樂之哉僕言而有和<lb/>
也論而有荅也疑而有所與講也勞苦而相撫慰也<lb/>
雖别吾兄僕固樂也僕言而無誰與和論而無誰與<lb/>
荅疑而無誰與講勞苦而無誰相與撫慰僕何能不<lb/>
思吾兄乎僕竊自念人生相與之友雖若偶然亦有<lb/>
非偶然者僕自十五至今七年之間四方之士與僕<lb/>
交者以百計非特如去年至今所見數十軰而巳然<lb/>
離散而他之無一人在目前者雖不遂忘之皆不若<lb/>
<pb n="KR4e0074_SBCK_010-21b"/>
思吾兄之切今者髦士後生若有相過僕或避去不<lb/>
與談或一揖别退不與語或唯唯奉承不敢發辭至<lb/>
於與劇談竭論者無有也出文辭以示之者無有也<lb/>
待之不疑如吾兄者尤無有也僕非有所吝誠知無<lb/>
益抑恐虚名爲衆所知祗以致累故不欲爲耳聖人<lb/>
以無徳而名爲至道家以無名爲大善将兵者亦以<lb/>
無智名爲貴伊尹周公孔子皆名動萬代然卒以招<lb/>
謗議於當世况其下者哉漢之時賈生董仲舒最有<lb/>
名最不遇唐之時韓愈枊宗元最得時名亦不大顯<lb/>
或遂致僨敗宋之時司馬公歐陽子二程蘇子瞻以<lb/>
<pb n="KR4e0074_SBCK_010-22a"/>
及朱文公皆負當世重名然爲世人所忌妬無得行<lb/>
其志者至于近代莫不皆然由是而觀名之足以累<lb/>
人也尚矣無能而富貴者僕固不取亦安敢輕談論<lb/>
暴文辭之技以招時俗之嫉病哉丈夫之生巳有定<lb/>
命非人所能爲則盡夫在人者而巳吾之所得者大<lb/>
可以爲聖次可以爲賢上可以友千古下可以傳萬<lb/>
世能盡而充之則豈不多哉何暇與較錙銖分寸以<lb/>
爲輕重長短哉僕之所志誠在此惟吾兄相知者可<lb/>
語否則必爲妄誕矣吾兄天資至高所見必與僕同<lb/>
然恐過於愛僕以僕不能閟重爲憂故託書道意非<lb/>
<pb n="KR4e0074_SBCK_010-22b"/>
惟慰兄亦以自慰也<lb/>
昔者同處時以相見爲可常以離違爲暫遇故聚集<lb/>
雖數亦不知其爲可樂忽復别去亦不以爲悲孰知<lb/>
跡與勢殊事與時異囘視數百里之隣壌邈乎若有<lb/>
以間之而弗可見日月易邁忽復六年僕之馳思於<lb/>
吾兄曷嘗斯湏去心乎第道路僻左無從寄書時或<lb/>
附人又多不逹是以心雖甚親而爲禮甚簡不知吾<lb/>
兄亦能見察否也今天下所爲推禮義之族爲人神<lb/>
所相者無出吾兄之門近而國家加恩宇内養老恤<lb/>
孤如指所屬以旌善優賢爲本伏惟令伯諸老先生<lb/>
<pb n="KR4e0074_SBCK_010-23a"/>
盛徳質行享有遐壽恩禮之加行有日矣甚盛甚盛<lb/>
獨於太史公傾沒而予有不可究知者每一興言悲<lb/>
怛不能自巳夢寐率旬日一見見輙不異在經席時<lb/>
計公之神靈充貫宇宙决不泯沒其可以與天壌相<lb/>
敝者尚不待文字而傳而况世上錙銖之得䘮乎然<lb/>
後人之求公者非文字則不能知其詳是以鄙心欲<lb/>
就吾兄具寫類集各藏一本庻他日不致失墜不知<lb/>
曾與叔端成此事否吾兄天資淑明所望者甚逺比<lb/>
來進學必愈絶人然昔時同遊各以盛年自喜僕在<lb/>
衆中年最少志趣爲最䟽濶每抵掌論議訶貶今世<lb/>
<pb n="KR4e0074_SBCK_010-23b"/>
人今徳不加懋志日荒惰事業畧無有成而虚名爲<lb/>
人所傳播深用自愧僕年三十矣古人年齒似此而<lb/>
徳業赫赫已及人者何限如僕之愚復何所用時簡<lb/>
冊中竊覩志士賢人未嘗不汗出也去年冬末得痁<lb/>
疾綿歷三時近眼疾比舊轉深數歩之内不能辯人<lb/>
顔靣病起理髪時有白者氣力浸衰如老人状朽劣<lb/>
至此尚何足比數於士君子之後乎僕家素貧至僕<lb/>
軰懶惰不能作農業坐是尤困然不以爲憂汲清泉<lb/>
瀹麥餼與昆弟相與講聖賢之道若處至足之勢者<lb/>
天下當日治安吾軰獲優游徳化中伍田父而友野<lb/>
<pb n="KR4e0074_SBCK_010-24a"/>
人推所得者以教閭里後生使皆爲善人固士之行<lb/>
亦窮人自圖之拙計也近亦有數人相從執筆遣辭<lb/>
如趙彦殊兄弟者亦有可喜僕知文章爲細事求古<lb/>
人所用心者以教之但學術卑淺無以發人使質美<lb/>
者無所視效以至於有成耳吾兄聞此亦能有以教<lb/>
之否乎久懐欲作書徧問諸老先生長者頗乏去人<lb/>
行又憊倦未果作今日偶與客飲酒闌聞人行強起<lb/>
就燭書殊不盡意僕得一嬰兒三歳令叔仲辯丈令<lb/>
兄叔車得子　今兄而下想皆平安叔美<lb/>
叔端及諸令姪心益　㷍燿二生娶婦未養浩兄<lb/>
<pb n="KR4e0074_SBCK_010-24b"/>
在深溪必順適王仲縉俞子嚴頗聞人說見其文蘇<lb/>
公教授處州有書徃來否皆望因風報及何時復得<lb/>
㑹面臨𥿄悵塞惟千萬自重不宣<lb/>
奉别以來艱戚佚愉閑居行役夢寐無時不相接忘<lb/>
其爲兩年之久千里之逺也前者奉祖母自京師還<lb/>
錢塘遇令弟叔鄂飲酒論舊故甚歡不覺至醉醉後<lb/>
見案上𥿄筆因有所書頺然就寝明旦叔鄂言之相<lb/>
視大笑不省爲何語也今承使惠書謂僕望足下不<lb/>
以書相酬荅而辯其故豈以醉中語嘗及之耶此固<lb/>
僕所以爲戯耳足下與僕平居忘其崖岸甚至柰何<lb/>
<pb n="KR4e0074_SBCK_010-25a"/>
以醉人戯語爲真而不忘於言乎使僕非醉非戯果<lb/>
有見望之語亦不過厚於足下耳僕行海内士君子<lb/>
願交於僕者衆矣苟不足當意一食之頃輙忘其姓<lb/>
名雖強記臆終不能久若斯人者見其顔面與否且<lb/>
不置喜愠於中况其書問之䟽數乎如足下軰一不<lb/>
相見則必形於夣寢又未足則欲見其所書求其書<lb/>
而不得則有槩于心不虞形於戯笑之言此乃相親<lb/>
愛而然耳言雖近乎怨而其心果何如哉足下於太<lb/>
史公門最號爲相知猶復至此何惑乎世人之不我<lb/>
知也然人不見知固僕之所喜者年來奔走事變不<lb/>
<pb n="KR4e0074_SBCK_010-25b"/>
得少休自度與造物者無他獨坐名字爲人所稱道<lb/>
故爲所忌耳去年夏爲仇家誣辭所及幸得脫至冬<lb/>
又爲相知者薦舉蒙主上見憐始得免今年誣辭事<lb/>
作㡬䧟身覆家幸而不死以祖母歸竊自揣念僕家<lb/>
居寜海十六世四百餘年逺者不可知近若曾祖暨<lb/>
先人三世非其道不妄言以視平地如履機阱審而<lb/>
後發安而後爲其於天豈有所負哉僕雖戅愚然其<lb/>
行事足下所悉也雖不敢望古之賢人亦安敢後今<lb/>
世君子哉天之相視乃若是天者果何爲命者果何<lb/>
爲士之處世果何爲而可使爲惡乃合於天乎性不<lb/>
<pb n="KR4e0074_SBCK_010-26a"/>
能爲惡縱欲合之而不可合也况天道固無此理耶<lb/>
使爲善爲天所福乎僕前之所陳非皆不善也而竟<lb/>
至此思其說而不得故妄意造物忘吾軰人在古孔<lb/>
顔之厄近時則太史公其明騐也不然以太史公之<lb/>
徳曾不能庇其家以全其身乎然人之所趨自當爲<lb/>
此不當爲彼語曰寧爲瓦全無爲玉毀此無識者之<lb/>
言耳天下固無千載之玉而豈有不毀之瓦乎夫玉<lb/>
我而吾瓦之瓦亦未必全也曷若玉吾玉之爲美耶<lb/>
太史公之所遇信不可知然異操而同歸者何限而<lb/>
公之所存猶昭然掲乎天地之間也造化果厚公耶<lb/>
<pb n="KR4e0074_SBCK_010-26b"/>
薄公耶後世乃定今未可談也然僕誠懲其事近益<lb/>
好簡黙不喜立名稱而胸中浩浩然亦有以自慰恱<lb/>
讀書粗見聖賢本意虚言游辭頗自厭耻欲求爲有<lb/>
用之學而未能也足下有以教我否乎村居荒僻無<lb/>
書籍有一二朋友又各散去何時盡閱足下所藏書<lb/>
以相講切耶太史公夫人墳墓欲省拜公文集當論<lb/>
次此二事懸心腑間牢甚必當一徃而祖母未許倘<lb/>
得世與我相忘則與足下居終有日矣此非戯言也<lb/>
足下别後學問必進有文章湏見示母重爲僕所望<lb/>
不宣<lb/>
<pb n="KR4e0074_SBCK_010-27a"/>
自發義烏信引領西跂視日如年今兩月矣忽奉手<lb/>
書乖閱之思愛厚之意僕心之所同而不能言者燁<lb/>
然溢乎翰墨間捧誦循環且歎且羡病懐得此若脫<lb/>
垢汙而濯清泉不知疾痛之在躬也所可憾者太常<lb/>
丈及范先生皆傾逝斯道寥寥無所係屬近時海内<lb/>
知名之士非窮困即死不死即病如僕之愚不足比<lb/>
數於士君子之林久矣然自去冬得痎瘧疾輾轉至<lb/>
今屢愈屢作寒熱之餘伸𥿄握筆欲有所論著未能<lb/>
終四五行欠伸掉栗巳欲就枕席不知天所予奪禍<lb/>
福竟如何今世人雖不見甚壽者然山谷間恒人年<lb/>
<pb n="KR4e0074_SBCK_010-27b"/>
八九十或百歳者時有之如前之二公使之少緩一<lb/>
二十年而死誰以爲過而忍奪之孰知其故耶僕今<lb/>
始三十氣力志意便已如老人但髪未白面未皺耳<lb/>
家兄長僕八年數年之前居䘮過哀𬒳疾苦僂狀㝷<lb/>
常患肩背痛不能出僕雖可出亦未嘗出門於世務<lb/>
都不通暁閭里小兒挾奸舞詐狼貪䑕黠變態百爲<lb/>
視僕樸懦可弄輙私相目謂真愚人獨頼季弟頗解<lb/>
事近者按田造圖及他細事壹以諉之人頗謂其能<lb/>
而病夫因得安居以養拙拙益甚家益落有田數十<lb/>
畝小民見其不足爲輕重棄不爲佃萊棘盈疇家人<lb/>
<pb n="KR4e0074_SBCK_010-28a"/>
報絶糧輙笑曰古人有三旬九食瓶無儲粟者窮者<lb/>
豈我獨耶且天下之得其願者少不得其願者皆是<lb/>
也吾縱自憂其如衆人何因相與大笑而止處塵埃<lb/>
中不慣與流俗徃還厭其喧閙每欲縳一椽於萬山<lb/>
絶頂人跡所不至處從一二友生讀書嘯歌以自樂<lb/>
伐木誅茅非有力者不能因自嘆非惟古之貴富人<lb/>
不可效欲效畸人静者巖棲谷汲以自快亦莫之遂<lb/>
吾之貧困過古人逺矣貧富貴賤豈學道者所當掛<lb/>
口哉恐吾兄别我久思我深欲知其所自處故盡發<lb/>
之以當談笑耳蘇公平仲近因黄巖人寄書來相問<lb/>
<pb n="KR4e0074_SBCK_010-28b"/>
意甚欵欵頗自悼聯事者皆非同軰難與言思解去<lb/>
而不得世所憒憒者多固宜有此歎然古之君子豈<lb/>
皆擇世而居耶亦當安之而巳太史公千載之託未<lb/>
得其人煩其作一文甚好功行之詳只用僕所述歷<lb/>
官記叅以後所見聞足矣若欲明白公之本心僕雖<lb/>
無状他日不敢辭也公無恙日嘗欲收僕申以婚姻<lb/>
之好還家言之而祖母不許公亦繼以事去遂不相<lb/>
聞平居常以爲恨然公所欲親厚之者欲世講師友<lb/>
之契耳此身倘有樹立誓不敢忘但媿學術荒陋無<lb/>
所建明孤負期待以損知人之哲然僕之無成亦朋<lb/>
<pb n="KR4e0074_SBCK_010-29a"/>
友之辱也吾兄可徒譽我而不我教憐我而無以處<lb/>
我乎金華以道術相傳者百餘年范公之亡有繼其<lb/>
後者否吾兄亦宜勉之拳拳愛慕之心舎此無可祝<lb/>
者徳輶如毛人鮮克舉之愛莫助之惟厚自貴重以<lb/>
扶植斯文<lb/>
春間僊華還嘗獲附書繼後歸山中杜門習静不與<lb/>
世接不獲聞動静向仰之切每形夢寐暮寒計惟闔<lb/>
宅尊稺均安吾兄養徳家庭有以自樂糧長之役近<lb/>
稍優暇否某年來多病讀書之外無所用心藏書不<lb/>
多不足開廣智識然既不以他事累思故頗得專志<lb/>
<pb n="KR4e0074_SBCK_010-29b"/>
於經漸覺見聖賢大意亦頗有所論著每復投筆自<lb/>
笑古人傳述成書而泯滅無傳者衆矣寧少我耶既<lb/>
復自觧以爲吾之所學本非爲名聊以發吾所得耳<lb/>
傳否不敢計也平居未嘗廢得在田里二十年無他<lb/>
故擾之則於諸經皆可自究其㫖聊以爲巳有不與<lb/>
世俗口談而心無所得者同愧也吾兄以爲如何離<lb/>
居日久病身不能動求如夙昔相聚講習之樂寧可<lb/>
得耶舊年喻及蘇公欲爲太史公撰述文字荷其厚<lb/>
意有一書煩并歷官記一本寄與之恐其不詳知乎<lb/>
其故也㷍兄聞得子頗進學否蘿山墳隴幸時省視<lb/>
<pb n="KR4e0074_SBCK_010-30a"/>
不相見數年昔之垂髫者聞皆已加冠多有室有子<lb/>
吾曹雖欲常以少年自負尚何可得言之慨然敝邑<lb/>
朋友進徳已之雲南表兄盧希魯中今年甲科在翰<lb/>
林爲編脩雖升沉異趣而此中可語者便覺益稀不<lb/>
知婺之學者近復有何人晩出亦有可喜者否幸復<lb/>
示及敝親陳仲夷善醫而好學聞戴原禮先生摹印<lb/>
得丹谿醫按及格致餘論意欲求之煩兄轉索一本<lb/>
如戴公逺彦成處恐有望宛轉求一本寄與之以副<lb/>
其意陳云此間人可逓書至昭仁許氏故作此書語<lb/>
無次切冀恕之不宣<lb/>
<pb n="KR4e0074_SBCK_010-30b"/>
　　荅劉養浩二首<lb/>
在京師時專托戴七和之附書并寄祭九靈君文曽<lb/>
巳逹否斯文不振遂至於茲鉅儒宿學凋䘮殆盡茫<lb/>
然墜緒将焉所屬而吾黨小子将何所仰耶論次文<lb/>
章脩明遺事正門生弟子之責也長山胡先生待僕<lb/>
甚厚僕當有所述今則未可墓銘嘗有人請于呉東<lb/>
閣濬仲呉公事多恐亦未能即作其文集有一本在<lb/>
曹公處嘗見京師士人亦多聞其名能多摹印出使<lb/>
觀文字者知有王氏之好事亦甚佳也太史公芝園<lb/>
集託之叔端不知何如誠墜此書責在我軰湏盡心<lb/>
<pb n="KR4e0074_SBCK_010-31a"/>
爲之王京普說有一本在武官家則親見其人許見<lb/>
借卒不肯将岀久之恐失墜其幸存者慎無使散軼<lb/>
公家所藏書大南門外有一士人收得此人能文辭<lb/>
世行高與僕善時時至其家輙借觀不勝其悲愴也<lb/>
公名在天地决難泯沒所得於天者過厚矣又欲兼<lb/>
得於人天何以堪之事雖至此在公可無憾斯世而<lb/>
不獲見斯人乃可憾耳子孫所存不知㡬何田宅久<lb/>
之必有還理每念舊事輙慨歎形於夣寐送書人未<lb/>
來前兩夕連夣公相語公之心豈嘗一日不在我軰<lb/>
耶以是欲到彼編文集圖其事逺歸又患寒疾故未<lb/>
<pb n="KR4e0074_SBCK_010-31b"/>
果詳見於鄭君書兹不能盡也王氏近如何昔年携<lb/>
其家則來此間欲師之者數家人慕之以爲無愧鄭<lb/>
氏幸勉之勿怠秋凉惟侍養吉慶進學飾行於吾道<lb/>
有光㑹言有成約矣尚兾面談以盡不宣<lb/>
一自爲别不復以書相問者六年患難憂苦何所不<lb/>
罹形跡㡬於相忘矣然夣寐中未嘗不相㑹於蘿山<lb/>
之下兩溪之間也閒居獨處追惟昔日賢豪之盛想<lb/>
其儀状言笑宛在目前徐而思之如風花霜葉存者<lb/>
無㡬吾兄於衆人競進之時雖若少抑而卒以此全<lb/>
人之得䘮禍福倚伏之際孰非天哉而彼顧置喜戚<lb/>
<pb n="KR4e0074_SBCK_010-32a"/>
於其間非惑耶孝孺出處兄想已知近於此理閱之<lb/>
愈熟居之愈安每觀古之名士少遭挫抑則戚嗟怨<lb/>
悼若無所容者深病其無識退之柳侯文章雖高然<lb/>
於此道未有所得殊可厭薄耳吾兄居得美地義門<lb/>
士友可以徃來考質爲學必進其視索居無徒者爲<lb/>
何如第孝孺近來漸不喜爲無用之文人有求者非<lb/>
甚不得巳未嘗與之於勢要人尤不喜見杜門謝事<lb/>
欲成一二小書苦於疾疢未能有成年齒彌長大苟<lb/>
不求古人歸宿之地而效兒女子塗青抹紅以自誑<lb/>
衰老将至矣欲安所之邪患瘧患眼難於作字念相<lb/>
<pb n="KR4e0074_SBCK_010-32b"/>
與之厚情不可遏聊一言之<lb/>
　　荅王仲縉五首<lb/>
僕爲學不敏於人聞道不早於人扼愚守陋泛然與<lb/>
世浮沉非有超群之才絶世之識也每質諸道徳之<lb/>
奥未嘗不悚然内愧兢兢若無所容世之君子不棄<lb/>
而絶之亦已幸矣尚可望名譽之加乎數年來士大<lb/>
夫不察其實口耳相承猥有所稱引愈久愈訛遂以<lb/>
滋甚子嚴至乃謂長山胡先生屈已推奨足下遂從<lb/>
而信其然夫長山今之賢而有道者也其文章方之<lb/>
當世未肯多譲求之古人不在作者之後使昔之大<lb/>
<pb n="KR4e0074_SBCK_010-33a"/>
儒如虞公黄公尚在且當屈已避之况眇爾之小子<lb/>
乎大凡先軰之於後學以爲不引而稱之則其名不<lb/>
彰稱之而無所徴則衆人不信故屈巳以爲遜譲若<lb/>
長山先生之所言乃待後學之心也而非其實今足<lb/>
下以爲然則過於聴矣令復惠書與僕論文且儗僕<lb/>
於司馬遷夫遷豈易及哉六經之下惟遷善紀事縱<lb/>
恣豪邁統紀苞括無常態也後乎遷者五百年作者<lb/>
以十百計欲其文之庻㡬遷者不可得也遷之才不<lb/>
易及如此足下乃率然儗於僕人其謂足下何哉此<lb/>
僕所以受書沉思而莫知所以荅也然足下端慤直<lb/>
<pb n="KR4e0074_SBCK_010-33b"/>
愿决非妄䛕人者特過於聴而溺於相愛之深耳昔<lb/>
有愛珠者得徑寸之珠甚愛之或謂之曰此明月珠<lb/>
也愛珠者聞其言因将以問人月之光寜過於吾珠<lb/>
乎其他人聞者皆笑之而愛珠者仍持其說而不變<lb/>
夫愛珠者非不知月之明且大也信人之言太篤而<lb/>
愛已之珠太固耳夫稱珠以明月豈謂珠之果類於<lb/>
月哉而愛珠者㫁然而儗之則過矣長山之稱是明<lb/>
月珠之說也足下遂以遷實之得夫類於愛珠者乎<lb/>
抑聞君子之相與則有異於是者譽其美之爲愛不<lb/>
若䂓其過之爲愛之深也僕聞古之善治者聞諾諾<lb/>
<pb n="KR4e0074_SBCK_010-34a"/>
則懼諤諤則喜今足下不鄙賤僕而友之所謂諾諾<lb/>
則有矣而諤諤則未聞也繼今以徃苟因僕之所遺<lb/>
闕而教之其受賜也豈止於食駃騠享大壁之爲美<lb/>
哉僕亦當思所以爲報不敢徒然取而冥然已也<lb/>
違離已久思見顔面而車從不一來意者足下之見<lb/>
忘耶忽奉教書周誦累過乃知足下念僕之切無異<lb/>
於昔時也夫與人友而疑人之忘已者非也積疑於<lb/>
心待書而後釋者亦非也此之謂以今人比足下而<lb/>
不以古人望足下斯僕之過也僕乃今知足下之心<lb/>
矣今之交友多矣其有如足下之念僕者乎有如足<lb/>
<pb n="KR4e0074_SBCK_010-34b"/>
下之知僕者乎僕所聞見其能有而不告乎然足下<lb/>
欲得僕所著文以觀僕則不敢承命非有所靳也然<lb/>
無益於足下故不敢耳足下爲文者乎則當求之于<lb/>
易之大傳書之典謨訓誓詩之三百篇孔子之春秋<lb/>
周之三禮及秦漢賢士之所著乃足以爲法矣欲求<lb/>
其道乎則凡足下終日之語黙起居奉上馭下道未<lb/>
始不在也第知之有誠有不誠行之有至有不至耳<lb/>
能叅以孔子子思孟子之所言七十二子之所問而<lb/>
反質之於六經則自識之矣何取於僕之文乎雖僕<lb/>
之文時有所稱述而得之之方如斯而巳斯道譬之<lb/>
<pb n="KR4e0074_SBCK_010-35a"/>
水然隨地而有之有志者如鑿井者數仭之後将沛<lb/>
乎其莫禦矣苟不自用其力而乞水於人所得常不<lb/>
給而爲心愈勞近代之士好摹竊古人之文是乞水<lb/>
者之術也文者道之餘耳苟得乎道何患乎文之不<lb/>
肆耶足下之井巳鑿矣其源沸然而出矣能日濬之<lb/>
而不止誰能測其淺深哉僕之所得者不過若此雖<lb/>
文之所言亦若此而已足下其復思之何時得一聚<lb/>
首将與足下盡談<lb/>
十一月十一日某端肅奉書仲縉翰撰尊契家兄長<lb/>
侍史俞兄子嚴至得書及所作文序啓封伸𥿄立捧<lb/>
<pb n="KR4e0074_SBCK_010-35b"/>
細誦意厚而誠義純而逹不自知手之不釋而心之<lb/>
暢懌也世人之於文誰不爲之至於求其可誦者何<lb/>
其鮮哉盖不得其塗故也士之患多厭常而喜怪背<lb/>
正而嗜竒用志旣偏卒之學爲竒怪終不可成而爲<lb/>
險澁艱陋之歸矣且學竒怪者以其美也而竒怪亦<lb/>
非古人之所尚也文之古者莫過於唐虞三代而書<lb/>
之二典三謨禹貢胤征以及商周訓誓諸篇皆當時<lb/>
紀事陳說之文未嘗竒怪詩三百篇亦未嘗竒怪春<lb/>
秋書當時之事雖寓褒貶之法於一言片簡之中亦<lb/>
未嘗見其竒怪禮經多周漢賢人君子所論次其言<lb/>
<pb n="KR4e0074_SBCK_010-36a"/>
平易明切亦未有所謂竒怪至於盤庚大誥其言有<lb/>
不可暁者乃當時方俗之語亦非故爲是艱險之文<lb/>
也然則嗜竒好怪者果何所本哉苟謂於司馬遷班<lb/>
固則遷固之書有質直無華如家人女子所言者唐<lb/>
之文竒者莫如韓愈而其文皆句妥字適初不難曉<lb/>
宋之以文名者曰歐陽氏曰蘇氏曰曾氏曰王氏此<lb/>
四人之文尤三百年之傑然者而未嘗以竒怪爲高<lb/>
則夫文之不在乎竒怪也久矣惟其理明辭逹而止<lb/>
耳而世顧他之焉者猶之迷人醉客不問塗於大道<lb/>
肆意徑趨是以卒不免入乎荆棘之塲鼯狖之居而<lb/>
<pb n="KR4e0074_SBCK_010-36b"/>
終弗獲就乎大道也今足下之所爲非特得其塗而<lb/>
巳而又有始終焉有理趣焉苟益脩於不弛浚其源<lb/>
而導其波将見汨汨然來而不止繼乎待制君之聲<lb/>
烈可望矣昔在朝廷爲文者非不多而人獨推太史<lb/>
公與待制君盖文之法有體裁有章程本乎理行乎<lb/>
意而導乎氣氣以貫之意以命之理以主之章程以<lb/>
覈之體裁以正之體裁欲其完不完則端大而末微<lb/>
始龍而卒蚓而不足以爲文矣章程欲其嚴不嚴則<lb/>
前甲而後乙左鑿而右枘而不足以爲文矣氣欲其<lb/>
昌不昌則破碎㫁裂而不成章意欲其貫不貫則乖<lb/>
<pb n="KR4e0074_SBCK_010-37a"/>
離錯糅而繁以亂理欲其無疵有疵則氣沮詞慙雖<lb/>
工而於世無所禆此五者太史公與待制君能由其<lb/>
法而不蹈其弊而務乎竒怪者皆反之此世之公言<lb/>
所以推諸此而不居乎彼也斯文者造化之至理寓<lb/>
焉人患不能造其極耳茍造其極决不可泯滅有志<lb/>
者在乎自力而已僕所志尚有大乎此者省事者少<lb/>
不欲與人言雖應時作文又恐人以文人相謂亦久<lb/>
不喜談感足下愛我之深念我之篤聊以此復命子<lb/>
嚴亦甚可喜湏時相與議論有益也<lb/>
某白别後終日汨汨深泥中執轡兢兢每虞傾跌幸<lb/>
<pb n="KR4e0074_SBCK_010-37b"/>
無所苦前途未知稍勝否敬謹之外一聴之自然無<lb/>
所用心也來書言相念之意甚増感歎方今斯文寥<lb/>
落所望於足下者豈有涯哉望勿以聖賢之言爲空<lb/>
談知之欲真踐之欲篤自期者欲逺大顧諟明命以<lb/>
勿負天之所授庻㡬其可耳如某之頑闇曽何足效<lb/>
耶當以千古爲師竢後世之知巳無薄於自待而淺<lb/>
於求合况賢王以身率之宜無待於區區之言矣赴<lb/>
京不知在何時惟進道自愛見表兄及鄭庻子諸公<lb/>
亦望致此意某端肅奉白<lb/>
僕資質不敏明聞道日淺行巳之篤不逮古人是以<lb/>
<pb n="KR4e0074_SBCK_010-38a"/>
年益加而智愈昏名益有聞而心益爲之欿然日汨<lb/>
汨與世伍語黙俯仰能自異於流俗者㡬希每念昔<lb/>
之聖賢道徳言行之懿未嘗不内咎而深自慚也足<lb/>
下在友朋中最爲相知且相與最久不思有以正其<lb/>
闕失納之干寡過之地顧以書譽其所未至而強其<lb/>
所未能豈僕之所望哉夫古之著書者非好爲辭而<lb/>
然也非慕乎名而然也盖以已之所有無由淑乎人<lb/>
天之舉以與我者懼其至我而絶也故從而筆之於<lb/>
書而公之於天下如子思孟子周元公之流其智誠<lb/>
足以知乎道其才誠足以周乎用其發之於言誠足<lb/>
<pb n="KR4e0074_SBCK_010-38b"/>
以啓昧幽而垂矩則且不戾其所爲也是以學者傳<lb/>
而信之如龜䇿恃而頼之如稻梁尊而仰之如日月<lb/>
苟爲名而巳爾夸其辭而已爾如揚子雲王仲淹之<lb/>
所述而已爾於道無明也於事無𥙷也揆之於其躬<lb/>
又不能無憾也則亦奚以爲哉僕上之未能學子思<lb/>
孟子之萬一至於揚王之所爲心又不敢以爲可也<lb/>
居則黙黙以思兢兢以行勉勉焉期不畔乎道而冀<lb/>
其有成使吾學果能成其身乎則雖不著書其所傳<lb/>
者固在使學焉而無以自立於天下縱琢刻其辭其<lb/>
将孰信之僕之不易於言者鄙陋之志殆有在足下<lb/>
<pb n="KR4e0074_SBCK_010-39a"/>
未宜以韓退之之事責我也夫退之之重著書有不<lb/>
自滿假之美焉未可深過其過在未聞道而言行未<lb/>
能無可議耳於道有得焉至和充乎中至順逹乎外<lb/>
其音聲中乎律其周旋中乎禮其取舎好惡是非進<lb/>
退中乎義即之者邪慝消望之者鄙吝祛聞其風者<lb/>
相率而化於善彌千載而如尚存若斯人者何待著<lb/>
書而後有益於人哉故顔子黙然處陋巷而聖人予<lb/>
之爲群賢首其後若漢之黄憲言論之存者無片簡<lb/>
焉當時莫不自以爲弗及至於讀其傳者猶怳然想<lb/>
見其爲人與憲生相先後之士有爲昌言者矣有爲<lb/>
<pb n="KR4e0074_SBCK_010-39b"/>
政論者矣有爲論衡者矣如足下所稱著書三數公<lb/>
其有益於後世者或有之而其人之賢否視憲何如<lb/>
哉僕少不自量亦喜有所著年長以來窺見聖賢之<lb/>
垣墻内顧彌覺不足非惟不喜爲亦有所不暇爲矣<lb/>
每見好名者不度智之不任徳之不類而亟爲言言<lb/>
徃徃畔於道輙爲之汗下果使聖人之道世無知者<lb/>
必待吾言而後明猶當審其醇疵而後出之况斯道<lb/>
自近世大儒剖析刮磨具巳明白所患者信而行之<lb/>
者寡耳今世有賢者作當以躬行爲先一反澆陋之<lb/>
習以表正海内庻㡬有所益豈宜復增以浮辭而長<lb/>
<pb n="KR4e0074_SBCK_010-40a"/>
其虚薄邪足下謂僕所接見者少不能副遐陬僻壌<lb/>
之望因欲著書以化之夫以化當世爲軄者賢士仁<lb/>
人事也僕也烏敢當且賢者能化從巳者不能化違<lb/>
已者仁人能使善者勸不能使惡者變故孔子至仁<lb/>
也而化不行於陽虎武叔孟子大賢也而臧倉賤之<lb/>
王驩怨之淳于髠輕之彼一聖一賢且有所不及而<lb/>
况纎㣲昧弱者顧舉一世而盡化之以口之不給而<lb/>
欲假書以傳僕雖騃其爲計不宜若是䟽也且萬世<lb/>
之所共尊而師其言者惟孔孟爲然今閭巷庸人讀<lb/>
孔孟之書猶不知其可用或以爲戯笑之資僕縱著<lb/>
<pb n="KR4e0074_SBCK_010-40b"/>
書其能加於孔孟乎孔孟不可加其能庻㡬孔孟乎<lb/>
徳道如孔孟不能必世俗之信而僕乃欲著其荒言<lb/>
以化世俗不待智者而識其難足下不宜以之相勉<lb/>
也然足下之心豈有他哉乃愛僕之深處我之厚而<lb/>
不知非其任耳雖然僕非無志於道者學道而未至<lb/>
者也學未至則悔吝不能無過眚不能免必頼朋友<lb/>
以相成吾今而後所望以成巳者舎足下而誰哉幸<lb/>
求所闕時以告我則足下所云化今傳後者其将有<lb/>
在矣願少緩之無以著書爲勸<lb/>
　　與邵真齋書九首<lb/>
<pb n="KR4e0074_SBCK_010-41a"/>
前者以賤疾故承過家撫視宿留兼旬不忍舎去此<lb/>
意厚甚不可忘也别後調理一如嚴戒而病根至今<lb/>
未除寒熱之作雖少减而咳嗽還如曩時尚義同遊<lb/>
之約但恐羸弱之餘難即踐耳不知從者果能見臨<lb/>
否恐負前約特令村僕詣前或有善藥更惠數服尤<lb/>
佳然非所敢望也匆猝不謹惟兾恕察不宣<lb/>
某不能養生自去冬感瘧至今七十餘日纒綿未止<lb/>
仲夷景弘二公雖嘗診視然未能决其得失前家兄<lb/>
曾遣人詣宅巳沐許諾今特令山童奉迓風日頗清<lb/>
美望即見臨拳拳企仰之懐尚容面談以盡不宣<lb/>
<pb n="KR4e0074_SBCK_010-41b"/>
舊臘承臨訪匆遽别去弗能如禮慊恨無巳比以家<lb/>
兄希聲羸疾不减嘗遣舎弟軰走邀屢䝉許諾延頸<lb/>
以俟又復旬月而未果如約何見棄之深耶大抵家<lb/>
兄之疾先生雖知其証然千聞不若一見望撥數日<lb/>
之冗過家面論服藥扶持以副拳拳之懇古之善醫<lb/>
以濟物爲心者雖道路暫遇之人猶爲診治况辱託<lb/>
交甚久如區區兄弟者而可拒而不赴乎某適有痔<lb/>
瘡之苦不能躬詣專令人上請幸翻然一來以慰懸<lb/>
仰輕瀆之罪尙容面謝不宣<lb/>
令郎徳孚來承以舎妹故逺貽藥物感荷厚意曷日<lb/>
<pb n="KR4e0074_SBCK_010-42a"/>
而忘第病者羸弱虚損難爲得効寒熱痰咳畧無少<lb/>
减令子雖謂脉息無傷然恐日久益難調理鄙意欲<lb/>
煩從者過家診視使得脫體但天寒道逺䟦渉爲勞<lb/>
諒仁者以濟物爲心必能恵然一來以副懸望也切<lb/>
兾勿外幸甚閬風小像至今未取得後㑹當寄逹餘<lb/>
懐悉俟靣晤不宣<lb/>
夏間從者過家獲接言論近者弊親童伯禮丈令閫<lb/>
感恙意欲邀足下診視嘗令小僕阿順詣宅代致此<lb/>
懇令郎荅書知在長亭王宅今特遣輿夫詣前望勿<lb/>
它辭即副其意叔通先生數日間亦到此可同行也<lb/>
<pb n="KR4e0074_SBCK_010-42b"/>
區區病餘少力詳曲悉俟面談不宣<lb/>
前者村僕還承書約在月末相過計日以俟未遂一<lb/>
見豈以雨故愆期邪近希政弟老母患傷寒巳五六<lb/>
日深以爲憂而賤體至今未平復今舎弟帶通至鉄<lb/>
塲令其專逹此書至上請相陪同來諒先生過愛之<lb/>
厚必不忍棄我也拳拳之情尙容㑹晤以盡不宣<lb/>
比者專人致書偕令郎造請人囘聞從者巳徃長亭<lb/>
悵怏無巳舎妹縁其姑親來相迎昨日巳還童宅臨<lb/>
行拳拳以舊恙未减爲憂望執事過邑中特與表兄<lb/>
希魯同到其家診視輕重商議用藥以慰懸結之情<lb/>
<pb n="KR4e0074_SBCK_010-43a"/>
幸甚區區同産鍾愛惟有此妹憐其抱疾恨不能以<lb/>
身代之千萬深體此懐勿拘滯於形跡乃所願也兹<lb/>
族弟徃長亭特致此懇尚兾㑹言以盡謝臆不宣<lb/>
昨喻及手卷巳作醫原一篇稱賛盛美家叔更欲索<lb/>
詩數首書之故未即發上如未有人至當令陳用中<lb/>
秀才送還也賤患痔疢久而未愈殊爲所苦不知曾<lb/>
問得佳方否里人嘗有服黄連解毒湯而愈者便中<lb/>
乞合一二貼付至實感厚恵匆匆奉復尚兾靣晤不<lb/>
宣<lb/>
久别之餘昨於許君處獲接言論豈勝慰浣第䝉枉<lb/>
<pb n="KR4e0074_SBCK_010-43b"/>
顧邑邸適以賤事弗值爲悵怏耳恃愛有懇祖母舊<lb/>
患頭風夜來忽復舉發項皆間痛艱於眠食加以嘔<lb/>
吐神思頗倦舉家長少不知所爲計非先生不能治<lb/>
之謹專人奉邀萬兾以斯文雅故撥置他事即賜一<lb/>
臨以副懸懸之望幸甚<lb/>
　　　　　　　　　　府學生陳縝葉琰王梅齡<lb/>
　　　　　　　　　　臨海縣學生李臨卿戴濬之<lb/>
　　　　　　　　　　　黄巖縣學生孫思光牟汝鈞校對<lb/>
遜志齋集卷之十<hi>終</hi>
</p>
<p>
</p>
  </div>
</body>
</text>
</TEI>