<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4d0268_SBCK_037-1a"/>
渭南文集巻第三十七<lb/>
　　　　　　　山　隂　陸　游　務觀<lb/>
　　　　墓誌<lb/>
　　　　　朝議大夫張公墓誌銘<lb/>
　於虖士有才足以任重責成謀足以折衝經<lb/>
　逺而不見知於人不獲用於時者世固有矣<lb/>
　人猶未以為憾也至於知之而不盡用之而<lb/>
　不極利安元元之功卒不克見則後世讀其<lb/>
　事至於悲傷歎息有不能自巳者某自壯歳<lb/>
<pb n="KR4d0268_SBCK_037-1b"/>
　客遊四方獲識其豪傑如朝議大夫張公其<lb/>
　殆是已公諱郯字知彦和州烏江人曾大父<lb/>
　諱延慶大父諱補蓄徳深厚然皆不仕父諱<lb/>
　幾才尤髙以子貴贈金紫光禄大夫公少用<lb/>
　兄待制邵出使恩授右迪功郎調開化尉兼<lb/>
　主簿歴平江府西比較務監南嶽廟平江府<lb/>
　録事參軍全椒令復監南嶽廟監行在激賞<lb/>
　酒庫所糯米場樞密院編修官通判建康府<lb/>
　主管台州崇道觀主管淮西轉般倉監登聞<lb/>
<pb n="KR4d0268_SBCK_037-2a"/>
　檢院太府寺丞知真州鄂州提舉江南東路<lb/>
　常平茶鹽公事復主管崇道觀建寧府武夷<lb/>
　山沖佑觀積九遷至朝奉大夫遂請老以子<lb/>
　遇郊祀恩積四封至朝議大夫公為人魁磊<lb/>
　不凢學問識其大者臨事前見逆決若燭照<lb/>
　龜卜無秋毫疑滯他人極思慮不能可否者<lb/>
　公一言處之常有餘裕初為編修官公府吏<lb/>
　素容養習為姦利無所畏忌視掾屬無如也<lb/>
　公因事時白發其甚不可者羣吏縮栗至相<lb/>
<pb n="KR4d0268_SBCK_037-2b"/>
　語以公白事爲憂未幾坐臺評免歸孝宗皇<lb/>
　帝受内禪虜猶窺江淮　上慨然思却虜復<lb/>
　中原廟堂共謀拔擢人材分任兩淮事築城<lb/>
　浚隍什伍民兵漕上江之粟以儲兵食乃自<lb/>
　散地起公主管淮西轉般倉然初議乃欲槩<lb/>
　付以淮西邊事不獨治倉庾也㑹更用大臣<lb/>
　所議不果行乃以公監匭院丞太府無深知<lb/>
　公者求試外出守儀真得對言臣踈賤歴州<lb/>
　縣頗熟民間事今䝉恩使治郡不敢不力惟<lb/>
<pb n="KR4d0268_SBCK_037-3a"/>
　淮南新被虜禍民散徙未還臣當體聖意安<lb/>
　輯撫摩察其蠧弊一皆上聞惟　陛下省察<lb/>
　如臣不任職固不敢逃罪前守員琦獻羨緡<lb/>
　八萬皆文具實不有一金公到郡悉以實聞<lb/>
　訖得免輸俄詔兩淮郡守及部使者各上用<lb/>
　錢券利害公力言券用於四蜀全盛之地故<lb/>
　能流轉然猶有弊今兩淮凋瘵如此諸郡賴<lb/>
　以給用度者不過酒稅新為戰場無復土産<lb/>
　可以貿易獨賴錢幣而已若用券商賈且不<lb/>
<pb n="KR4d0268_SBCK_037-3b"/>
　行何以為郡時議者多妄揣時事謀開邊隙<lb/>
　公密奏虜盟固不足恃然其主孱懦懲故酋<lb/>
　敗盟之失方幸無事其任事之臣又皆齪齪<lb/>
　日事琴奕無逺略可知我若惑浮言遽動不<lb/>
　惟力有未給又激彼使生事朝廷且旰食矣<lb/>
　上頗采用其説公因言真為楊楚之衝當城<lb/>
　此郡以固人心度費緡錢十萬米三千斛而<lb/>
　郡有上供與經制羨數可得太半止乞給降<lb/>
　三萬緡發傍近屯兵二千人臣身自督役不<lb/>
<pb n="KR4d0268_SBCK_037-4a"/>
　再閲月可成既得請果以四十有四日告畢<lb/>
　樓櫓屹立而民不與知　上聞益知公可用<lb/>
　代歸入對所陳又合　上指乃有武昌之命<lb/>
　入辤　上慰諭曰卿真州之政不苟鄂上游<lb/>
　重地是以委卿卿便宜體此意到郡有事第<lb/>
　奏來御前當遣金字牌報卿公感奮益盡力<lb/>
　鄂為江湖間一都㑹緫領轉運及都統制三<lb/>
　司鼎立異時多縱肆雖幙府僚屬皆下視郡<lb/>
　守公素剛介難犯人固已震畏其名及視事<lb/>
<pb n="KR4d0268_SBCK_037-4b"/>
　衣冠視瞻甚偉號令設施皆當人心由是莫<lb/>
　不敬憚而軍中猶倔强自如縱羣卒入市視<lb/>
　民及郡兵有長身中度程者輒敺以往公捕<lb/>
　至郡庭呼吏作奏軍吏羅拜請後不敢自是<lb/>
　訖公去無敢犯都統入朝有營卒夜挾刃貸<lb/>
　於富室脅使不敢言公亷得之馳入提舉軍<lb/>
　事張平家平素以兄事公呼家人置酒公曰<lb/>
　我來正欲飲但當得劫富民者行軍法乃快<lb/>
　飲尓平惶恐立捕治如公言妖人吳興居屬<lb/>
<pb n="KR4d0268_SBCK_037-5a"/>
　邑有詔名捕公求得善捕盜者唐青厚資給<lb/>
　之且授以方畧遣行而方士皇甫坦挾禁奥<lb/>
　勢為私請公弗聽俄獲興以獻及公還朝<lb/>
　上首問獲興之狀公謝曰妖人在郡境不即<lb/>
　置法至煩詔命臣乃有臯然唐青實盡力賞<lb/>
　未償勞敢昧死以為請蜀士以喪歸遇名盜<lb/>
　破舟殺人又欲斲其棺公厚賞捕之竟伏法<lb/>
　由是江路清夷有誤觸舟者柁師大言曰今<lb/>
　張公在此汝尚敢爾耶歳大疫公為之營毉<lb/>
<pb n="KR4d0268_SBCK_037-5b"/>
　藥以全否為毉殿最餓給之食死予之轊民<lb/>
　家一牛死貸錢三万以買犢治聲聞于行在<lb/>
　及使江東公言部中旱饒南康尤甚濟之當<lb/>
　如救焚拯溺今當奏事往返且兩月請先馳<lb/>
　至部議所以賑䘏者又條上其事甚悉　上<lb/>
　皆從其請事略定乃入對且以聞　上惻然<lb/>
　曰何以使吾民得食至麥熟耶公又具以計<lb/>
　畫對　上勞勉遣行㑹詔諸路諸郡陳事之<lb/>
　不便於民者公因言歳饑民流去年渡江而<lb/>
<pb n="KR4d0268_SBCK_037-6a"/>
　北者殆數百萬至淮南亦無所得食死者相<lb/>
　枕藉今僅中熟而郡縣不度民力督常賦及<lb/>
　私負甚厲加之造寨屋教民兵行和糴刱馬<lb/>
　棚鑄錢幣未見其利巳不勝其擾願發徳音<lb/>
　一切罷之此數事有主之者施行方力而公<lb/>
　盡言乃如此武臣提㸃刑獄怙權侵官公略<lb/>
　不為屈職業所及必力爭得直乃巳至甚不<lb/>
　可者又以互察法劾上之其人懼乃與池州<lb/>
　守相附結排公頼　上素知公譛不得行歳<lb/>
<pb n="KR4d0268_SBCK_037-6b"/>
　滿請奉祠而歸初待制治命以遺恩官諸姪<lb/>
　仲兄祕閣公祁辤不取以予公之子初不告<lb/>
　也公聞亦固辤而乞官孤姪孝嚴寓家蕭山<lb/>
　收養孤嫠與同甘苦視所居之郷如其宗黨<lb/>
　進善人誨責其有過者俗為一變門當吳越<lb/>
　大道有病于旅死于行公以私財療治歛瘞<lb/>
　之無遺力歳惡飢民爭歸公公為設食不可<lb/>
　數計然用度初不給足食或不肉也間無事<lb/>
　時出門徜徉扶一童立里巷老稚遙見稽首<lb/>
<pb n="KR4d0268_SBCK_037-7a"/>
　祝之曰願吾父夀百千歳為窮民歸淳熈十<lb/>
　六年八月七日晨闢户有方外士二人來謁<lb/>
　公接之如平時將食曰吾今日病不能同汝<lb/>
　食家人請命毉公不許且麾使去家人行數<lb/>
　步回視之奄然逝矣享年八十有七娶余氏<lb/>
　進士芾之女封恭人贈碩人先公三年卒諸<lb/>
　孤以公捐館之明年十月二十有八日奉公<lb/>
　之喪與碩人合塟于慶元府鄞縣桃源鄉西<lb/>
　山之原子六人孝伯朝請大夫權禮部尚書<lb/>
<pb n="KR4d0268_SBCK_037-7b"/>
　兼侍講兼實録院同修撰孝仲承議郎京西<lb/>
　南路安撫司幹辦公事孝叔孝李未官而卒<lb/>
　孝穉從事郎監嚴州神泉監孝聞從事郎新<lb/>
　差管押紹興府石堰慶元府鳴鶴鹽場袋鹽<lb/>
　女四人修職郎高得中進士王孝友其壻也<lb/>
　其二早卒孫六人守之宜之約之及之即之<lb/>
　能之孫女十有五人初公兄弟皆負異材惟<lb/>
　待制稍顯榮然皆不得盡行其志祕閣之子<lb/>
　中書舍人孝祥以進士第一起家出入朝廷<lb/>
<pb n="KR4d0268_SBCK_037-8a"/>
　二十年文學議論政事隠然號中興名臣亦<lb/>
　未四十而卒公晚遇主又夀最髙亦竟不用<lb/>
　識者謂天嗇其報將大興張氏後而公之隂<lb/>
　徳在人其後亦當大今尚書公忠孝文武方<lb/>
　極柄用公既以通議大夫告第矣追榮且繼<lb/>
　下然後知識者之言為驗某生晚不及拜待<lb/>
　制之門若祕閣及中書則辱知厚甚晚始識<lb/>
　公於武昌公又特期之遠不惟以祕閣中書<lb/>
　故也時方茸南樓公朝夕召與燕飲慨然語<lb/>
<pb n="KR4d0268_SBCK_037-8b"/>
　曰吾南樓天下壯觀要得如子者落之子之<lb/>
　來造物以厚我也謝不敢當今尚書之客皆<lb/>
　一時賢傑其巨筆鴻藻皆足以慰公於九泉<lb/>
　而尚書獨以誌墓屬某豈猶以公遺意耶用<lb/>
　是不敢辤銘曰<lb/>
　　　世患無才才大輒棄萬里之塗方駕而<lb/>
　　　稅若時張公表表國器入掾樞庭謗讒<lb/>
　　　亟至兩城一節所至大治抱負萬億出<lb/>
　　　微一二猶或忌之竟以讒躓言歸江濵<lb/>
<pb n="KR4d0268_SBCK_037-9a"/>
　　　風雨財蔽聃然耄期化被閭里天其知<lb/>
　　　我報在孠子教忠之榮四品告第尚有<lb/>
　　　寵褒震耀一世爰勒斯銘式賁幽隧<lb/>
　　　　　王季嘉墓誌銘<lb/>
予自尚書郎罷歸屏居鏡湖上郡牧部使者多<lb/>
　不識面至縣大夫以耕釣所寄尤避形迹弗<lb/>
　敢與通惟兩人曰山隂張君橐㑹稽王君時<lb/>
　㑹相從驩然如故交張君端亮英達不幸卒<lb/>
　於官王君尤淵粹有守官滿造朝來别予悵<lb/>
<pb n="KR4d0268_SBCK_037-9b"/>
　然語之曰贈行當以言願足下自愛毋以用<lb/>
　舍媿初心敗晚節君曰是我志也及見除書<lb/>
　從天官銓調湖南轉運司主管文字以去方<lb/>
　是時大臣多知君賢近臣或奏疏薦君而揚<lb/>
　歴久且嘗為邑以最聞近比當得美官君一<lb/>
　不頋方上書論進退人才當考實不宜以近<lb/>
　似斥善士已而迂道來過予喜津津見眉宇<lb/>
　曰某於是粗能不負公所期矣予作而荅曰<lb/>
　僕不失言足下不失已皆可賀也及卒予聞<lb/>
<pb n="KR4d0268_SBCK_037-10a"/>
　訃嘆驚為　朝廷惜此一士亦竊喜君仕雖<lb/>
　躓而志達也㑹其子前葬來求銘因叙而銘<lb/>
　之君字季嘉慶元府奉化縣人曾大父起大<lb/>
　父元發皆布衣考中立以君有列於朝再贈<lb/>
　至宣教郎君自少時事親孝事兄悌處鄉里<lb/>
　學校從師擇友甚嚴言語舉動忠敬有法與<lb/>
　兄時叙同登乾道五年進士第仕自台州司<lb/>
　户參軍歴袁州州學教授監行在左藏西庫<lb/>
　知紹興府㑹稽縣最後終於長沙自迪功郎<lb/>
<pb n="KR4d0268_SBCK_037-10b"/>
　七遷至朝散郎賜緋魚袋初魏惠憲王判明<lb/>
　州累年君移書丞相史魏公言　國家早建<lb/>
　儲宫以定天下之本而魏王偃藩在外天下<lb/>
　皆以為當然者父子異宫天下為家東藩之<lb/>
　守猶異宫也然父子兄弟之情終若有間雖<lb/>
　曲加恩禮豈若用故事使得日奉朝謁外庭<lb/>
　濟濟示天下以公内庭熈熈從家人之樂哉<lb/>
　史公讀之太息稱善㑹魏王薨言不果行觀<lb/>
　君此書使得居中任用其補國家化天下必<lb/>
<pb n="KR4d0268_SBCK_037-11a"/>
　有大過人者矣有識之士恨君之不遇也㑹<lb/>
　稽歳霖潦郡方督已蠲之賦甚急君持不可<lb/>
　守不聽乃袖告身易服立庭中力爭守為之<lb/>
　奪氣民頼以紓遂修社倉之政因立保伍以<lb/>
　察不孝不悌惰遊不逞者風俗一變㑹營奉<lb/>
　永阜陵吏按舊比抱文檄如山環案立君徐<lb/>
　視去十之七餘不可已者召民面給錢粟與<lb/>
　為期㑹於是民不知役而事悉集君所至設<lb/>
　施多可稱述論事亦多識大體予所書特其<lb/>
<pb n="KR4d0268_SBCK_037-11b"/>
　章章可備史官之求者若亷於貨財簡於自<lb/>
　奉不納妄餽不受羨俸此在君為不足言故<lb/>
　皆畧之君鋭意經學有易詩書論語訓傳鄉<lb/>
　飲酒辨疑凡數十百巻文辤簡古尤喜為詩<lb/>
　與范文穆公及尤延之楊廷秀倡酬諸公皆<lb/>
　推之有泰菴存槀三十巻病已亟猶强起拱<lb/>
　手端坐無惰容頋家人曰吾學易晝夜之理<lb/>
　甚明遂卒享年六十有四慶元六年正月丙<lb/>
　申也娶楊氏封安人淑柔孝恭晚益好靜安<lb/>
<pb n="KR4d0268_SBCK_037-12a"/>
　於死生有學士大夫所難者先君一歳卒男<lb/>
　女各五男宗廣以君遺恩入官宗大太學生<lb/>
　宗朴早卒宗野宗愚女長嫁進士楊琪迪功<lb/>
　郎沈黯進士杜思問進士孫之穎幼尚處孫<lb/>
　男五人與㸃與囬與賜與文與求孫女七人<lb/>
　皆尚處諸孤將以十二月甲午奉君及安人<lb/>
　之柩合葬于某地之原銘曰<lb/>
　　　君才雋偉天所授早篤于學晚益富年<lb/>
　　　過六十是亦夀道悠運促志弗究子孫<lb/>
<pb n="KR4d0268_SBCK_037-12b"/>
　　　森然敏而秀如芝在庭驥在廄築丘植<lb/>
　　　檟日髙茂盛徳表表宜有後<lb/>
　　　　　石君墓誌銘<lb/>
　㑹稽之姓石為大君諱允徳字迪之㑹稽剡<lb/>
　人梁開平中分剡為新昌君之籍在焉為新<lb/>
　昌人五世祖開府儀同三司待旦以學行為<lb/>
　范文正公所禮子孫又多賢為聞人而石氏<lb/>
　益為名家君曾祖景恭祖端怡父圖南獨皆<lb/>
　不列仕籍然邑人皆推以為賢長者至君繼<lb/>
<pb n="KR4d0268_SBCK_037-13a"/>
　以好學謹行事後母至孝舉鄉進士亦每在<lb/>
　選中然卒不遇以死吾嘗觀一邦一邑之士<lb/>
　其犯法觸禁流離困踣者非必皆其身不善<lb/>
　也問其先往往喪節而貴者也否則不義而<lb/>
　富者也否則養交黨事頰舌飾詐售偽以取<lb/>
　名譽者也其仕而達處而給足且有才子令<lb/>
　孫者非必皆其身之賢也問其先往往正直<lb/>
　而不遇者也否則亷讓而貧者也否則篤學<lb/>
　守道而不為人知者也若君之家世庶幾於<lb/>
<pb n="KR4d0268_SBCK_037-13b"/>
　正直亷讓篤學守道者歟君又能繼之而滋<lb/>
　不遇初君先世寡兄弟至君亦孑立而君乃<lb/>
　生四子皆不墜詩書之業天之報將有在矣<lb/>
　君薄於自奉厚於賔友所居財蔽風雨而作<lb/>
　東園有大堂方池為宴客之地客至把酒賦<lb/>
　詩奕棋投壺或終日迺休平居尤樂施惠嘗<lb/>
　葬不舉之喪遣失時之女晚與族人吏部公<lb/>
　晝問議同作義莊以給族之貧者㑹吏部下<lb/>
　世君乃與其子提刑宗昭將終為之而君又<lb/>
<pb n="KR4d0268_SBCK_037-14a"/>
　殁提刑亦歿善之鮮克舉如此於虖悲夫君<lb/>
　歿以慶元六年四月癸丑享年四十九娶許<lb/>
　氏朝散郎知辰州從龍之女子孝本孝施孝<lb/>
　聞孝積皆進士女孟嫁太平州司户參軍趙<lb/>
　時儒仲季未行諸子將以嘉泰元年十二月<lb/>
　甲申塟君於仙桂鄉大姥山之原實祔大墓<lb/>
　來請銘銘曰<lb/>
　　　維石畜徳世克嗣至君宜顯迺復躓報<lb/>
　　　不在身在後裔天之昭昭其可恃<lb/>
<pb n="KR4d0268_SBCK_037-14b"/>
　　　　夫人陸氏墓誌銘<lb/>
　夫人陸氏吳興人曾大父某大父<hi>某</hi>皆為薦<lb/>
　紳士大夫父某有學行為進士母劉氏同郡<lb/>
　户部侍郎劉公岑之女劉公蓋與進士君遊<lb/>
　甚久夫人幼有美質懿行既笄嫁金谿人故<lb/>
　通直郎黄君齊黄君仕至靖州軍事判官以<lb/>
　歿夫人持家教子有法度廟享賔燕合禮嫁<lb/>
　娶不苟里中多稱之遇疾雖篤不亂起坐盥<lb/>
　櫛正衣冠乃歿其歿以慶元六年十一月己<lb/>
<pb n="KR4d0268_SBCK_037-15a"/>
　未享年六十七上距黄君捐館舍三十六年<lb/>
　初塟以嘉泰二年十月壬午實祔黄君之墓<lb/>
　夫人三男子曰甲曰庚曰丙一女嫁陸綨四<lb/>
　孫自勉自得自立自防一孫女予與夫人皆<lb/>
　吳人夫人之先徙吳興而予家徙山隂其實<lb/>
　一族也而綨又予從子故其孤以朝奉郎通<lb/>
　判江州黄君榮之狀來請銘銘曰<lb/>
　　　生苕溪嫁汝水夫善士又有子家方興<lb/>
　　　孫嶷嶷葬得銘永弗毁<lb/>
<pb n="KR4d0268_SBCK_037-15b"/>
　　　　　程君墓誌銘<lb/>
　君諱宏濟字志仁兵部尚書諱瑀之子尚書<lb/>
　鄉里世次家有譜墓有碑國史有傳君生於<lb/>
　宣和六年客有得古劔於武夷山中以獻尚<lb/>
　書已而君生遂以劒命之幼讀書記誦博敏<lb/>
　號竒童十二能為詩有老成氣紹興初尚書<lb/>
　以給事中勸講邇英殿敷繹古義開廣　上<lb/>
　聽以濟中興之業者甚衆君槩聞其説輒嘆<lb/>
　息不已一夕夢　道君皇帝大駕南還且以<lb/>
<pb n="KR4d0268_SBCK_037-16a"/>
　告尚書尚書悲慨為賦詩他日以示中書舍<lb/>
　人傅公崧卿傅公抱負大節常思捐肝腦死<lb/>
　國家與尚書尤厚讀詩感欷曰忠義出天資<lb/>
　非勉疆可至吾輩老矣使後生皆如此兒寤<lb/>
　寐不忘國事尚何慮讎耻之不雪哉十年以<lb/>
　宗祀恩授右承務郎久之不調官或勸之仕<lb/>
　皆不從秦丞相檜亦嘗以問尚書君尤不謂<lb/>
　可凢再為監南嶽廟法不許復請乃命以江<lb/>
　南西路安撫司屬官尚書夀終君哀慕過人<lb/>
<pb n="KR4d0268_SBCK_037-16b"/>
　除喪監通州金沙鹽場秦丞相用事久數起<lb/>
　羅織獄士大夫株連被禍者袂相屬也亷得<lb/>
　尚書所著論語說擿近似語以為訕禍且叵<lb/>
　測母夫人憂懼不知所為君侍左右無俄頃<lb/>
　捨去且慰解言先人逮事　三朝上所眷禮<lb/>
　必且䝉矜宥願毋戚戚母夫人頼以少安君<lb/>
　雖竟坐罷官然母子居家如平日同時得罪<lb/>
　莫得與比蓋　髙宗皇帝終保全之如君所<lb/>
　料久之起家為江南西路轉運司幹辦公事<lb/>
<pb n="KR4d0268_SBCK_037-17a"/>
　時李莊簡公光自海南歸舟下瀟湘而病君<lb/>
　曰吾先友也且兒時䝉公知得一見死不恨<lb/>
　亟謁告往迓兼程抵江州則李公至蘄州薨<lb/>
　矣君弔祭盡哀歴江南西路提舉常平司幹<lb/>
　辦公事遭内艱除喪監建康府榷貨務乾道<lb/>
　元年六月丙戌以疾卒年財四十有二官止<lb/>
　通直郎明年五月庚申葬于番陽縣鑒山之<lb/>
　原夫人臨川黄氏吏部郎季岑之女六男子<lb/>
　有功宣教郎故通判秀州有孚朝散郎户部<lb/>
<pb n="KR4d0268_SBCK_037-17b"/>
　犒賞酒庫所主管文字有元進士有徽太學<lb/>
　内舍生充國子監小學教諭當赴殿試正奏<lb/>
　名有初有大皆進士二女子長適進士鮑庭<lb/>
　掞次適黄州黄岡縣尉臧誨一孫茞始予自<lb/>
　蜀召歸出為江南西路常平使者進士程君<lb/>
　有章字文若以五字詩為贄卓然有元和遺<lb/>
　風予刮目視之自是二十餘年間數相見及<lb/>
　見於臨安程君已入太學更名有徽字晦之<lb/>
　才名動一時即君第四子也來屬予銘君墓<lb/>
<pb n="KR4d0268_SBCK_037-18a"/>
　不獲以衰病辤銘曰<lb/>
　　　古士奚學惟忠暨孝君雖不試志弼名<lb/>
　　　教中蹈嶮艱凜不回撓咨爾後人是則<lb/>
　　　是俲<lb/>
渭南文集巻第三十七<lb/>
<pb n="KR4d0268_SBCK_037-18b"/>
<pb n="KR4d0268_SBCK_037-18b"/>
</p>
<p>
</p>
  </div>
</body>
</text>
</TEI>