<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>咸平集巻二十一</head>
    <p>
<pb n="KR4d0003_WYG_021-1a"/>
欽定四庫全書<lb/>
　咸平集巻二十一　　　　　宋　田錫　撰<lb/>
　　頌一<lb/>
　　　河清頌<hi>并序</hi>
臣嘗覽圖牒曰河千年一清聖人之大瑞也考酈元之<lb/>
水經稽夏書於禹貢洪河千里一曲上應雲漢發崑山<lb/>
而疏砥柱貫中域而注滄溟駭浪朝宗通濁涇而一色<lb/>
衍長薦祉帶清渭之澄瀾所以彰睿聖之乘時表升平<lb/>
<pb n="KR4d0003_WYG_021-1b"/>
之應運自陛下臨御十有三載以堯舜之道行風教以<lb/>
文武之德化要荒禮讓興而刑罰清兵革偃而邊防静<lb/>
五星不差於軌道百榖屢報於豐年信及豚魚應大易<lb/>
中孚之象仁敷草木協國風行葦之詩諒壽域之可躋<lb/>
宜華封之來祝是以功成則韶濩之音必作理定則俎<lb/>
豆之事畢修方潔祀於先農式告䖍於后稷青壇翠幄<lb/>
列於國門之東葱犗縹衡寘彼公田之次五輅南轅之<lb/>
在馭三推御耦以將親粤若澶淵之濵雷澤之滸獻歲<lb/>
<pb n="KR4d0003_WYG_021-2a"/>
發春之五日東風解凍於層氷初漣漪以成文旋浩渺<lb/>
以交漾澄清見底榮光襲人沉潛可鑒於游鱗浮動逺<lb/>
涵於瑞日守土之吏乘軺之臣㑹父老以載觀馳牋章<lb/>
而上達聖恩宣示瑶圖讓德於圜靈臣下歡呼金門拜<lb/>
表以稱賀百執事蹈舞以就列億兆衆歌詠於逢時豈<lb/>
不以𤣥德升聞而象緯呈休王澤旁流而山川薦瑞矧<lb/>
太史鈎盤之經瀆桃花竹箭之迅湍人壽之言古賢惜<lb/>
其難俟靈源之異聖出慶於榮觀與夫芝房寶鼎之歌<lb/>
<pb n="KR4d0003_WYG_021-2b"/>
瑶罋醴泉之詠豈同日而言哉臣忝竊代言慙非稱職<lb/>
歌時樂聖合陳葑菲之辭載筆侍耕得紀河源之瑞頌<lb/>
曰<lb/>
聖主千年運洪河九曲清地靈儲慶異天意屬升平冰<lb/>
泮頳魴躍波揺瑞氣生逺通靈沼液髙徹絳河明漢國<lb/>
慙為帶滄浪愧濯纓鑒人曽爽澈潤物達勾萌明月兼<lb/>
淮暎榮光向海傾王正春尚淺帝甸雪初晴萬國觀農<lb/>
祀千官侍御耕奏章馳象魏拜表㑹公卿薦祉臻川瀆<lb/>
<pb n="KR4d0003_WYG_021-3a"/>
言祥自水衡出圖同表異習坎象持盈珠濺龍門溜雷<lb/>
奔砥柱聲瑩宜清渭合湛可玉壺盛更顯皇猷洽彌彰<lb/>
理化行百王堪讓美三代豈稱英深廣源流逺涵濡品<lb/>
彚貞土膏承積潤水澤効殊禎羣后思東觀吾皇待告<lb/>
成微臣獻詩頌葵藿比忠誠<lb/>
　　　籍田頌<hi>并序</hi>
國家嗣位之十三載王道清夷邊防静謐時和歲稔逺<lb/>
至邇安籍田可復於躬耕后稷宜修於祀事足以勸三<lb/>
<pb n="KR4d0003_WYG_021-3b"/>
農之本備九年之儲貴戚知稼穡之艱難宗廟享粢盛<lb/>
之豐潔於是坐朝堂以端拱召公卿以就列謂三事大<lb/>
夫曰邦國之本惟民也黎元之命惟食也使男有餘粟<lb/>
女有餘布老者得衰羸之養少者知耕稼之勤衣食既<lb/>
豐禮節自曉然後風俗易化刑罰不用毌乃為王者之<lb/>
所務乎羣心允諧百辟聽命由是金門曉闢御札初下<lb/>
布告自邇以及逺號令雲行以雨施翌日命宰臣昉曰<lb/>
籍田大禮爾為之使俾禮典詳而樂章備百職舉而千<lb/>
<pb n="KR4d0003_WYG_021-4a"/>
畝修又命翰林學士宋白賈黄中曰爾等司㳂革於禮<lb/>
儀典導從於鹵簿然後百執事駿奔走各奉其職無曠<lb/>
厥官洎獻歲發春乙亥御辰農祥晨正農事將起六宫<lb/>
獻穜稑之種千官從耕籍之儀金輿玉乘和鸞萬騎以<lb/>
翼衞東郊南畝華夷億兆以駢觀我后冕而朱紘躬秉<lb/>
黛耜坻場染屨御於三推公卿大夫自五至九庶人終<lb/>
畝禮容皇皇若煙非煙和氣蓊鬱拂青壇而暎翠幕藹<lb/>
春埜而麗朝陽既而奉常變六樂之懸太僕進六騑之<lb/>
<pb n="KR4d0003_WYG_021-4b"/>
轡金輅鞶纓之次列黄麾羽林以馳驅迴御鳯樓掲鷄<lb/>
竿而赦天下所謂聖人作而萬物覩王澤流而頌聲起<lb/>
臣職居禁掖才愧司言顧縯誥以非工寧禆潤色因待<lb/>
耕而獻頌用慶升平美盛德之形容紀皇猷之萬一也<lb/>
頌曰<lb/>
聖主文明時方太平四鄙無事萬邦咸寧貫索星稀所<lb/>
以措刑泰階文符可以偃兵物俗丕變禮讓興行條風<lb/>
塊雨年惟順成屋粟里布歲有常征濟濟之衆蚩蚩之<lb/>
<pb n="KR4d0003_WYG_021-5a"/>
氓若登華胥若造大庭籍田之禮歴代久廢乃下御札<lb/>
宣示中外乃命有司詢謀經制祖述三皇憲章五帝蠲<lb/>
潔之享割牲奠幣清明之誠三酒五齊后稷豆籩先農<lb/>
壇陛鐘磬羅列冠劔繁㑹千官侍耕諸侯助祭居靡都<lb/>
鄙人無華裔疊迹駕肩掎裳連袂觀我耕籍勸民樹藝<lb/>
布德覃恩行慶施惠惠澤霶流天光下濟禮儀彬彬文<lb/>
物皆新聖德動天至諴感神嘉雪應候和氣先春梅飄<lb/>
灑道絮落清塵馳道若砥列幄如鱗鹵簿雲羅車斾星<lb/>
<pb n="KR4d0003_WYG_021-5b"/>
陳煇煇煌煌闐闐轔轔三推禮畢五路迴輪普天之下<lb/>
率土之濵知我勸農悦我為民彫幾返朴風化還淳廟<lb/>
祧之享烝禴之辰蕭茅鬯酒籍田而有黍稷粢盛籍田<lb/>
而取潔其簠簋豐其俎豆致享藝祖展禮先后祝史正<lb/>
辭神降之祐繁祉來宜戬穀允受時歲豐穰生物暢茂<lb/>
帝王之孝永言在兹黎元之本莫重於斯惟倉惟箱如<lb/>
京如坻有醴有酪為盛為粢神既歆之民實頼之臣參<lb/>
詞臣官為右史因獻斯頌得以言事鄉飲之禮行之甚<lb/>
<pb n="KR4d0003_WYG_021-6a"/>
易庠序之學復之可以古典鬱堙由人振起千載一時<lb/>
允謂昌期時不再來臣實惜之登封降禪願陛下行之<lb/>
　　　太平頌<hi>并序</hi>
聖朝垂統十有八載皇帝以仁賢之德由晉邸而即大<lb/>
位嗣王業而承廟祧天地氣和日月貞明協千齡之㑹<lb/>
昌應萬民之推戴昔舜有大功二十而堯以鴻圖付之<lb/>
漢文以五讓天下而公卿大臣立之推魯史之遺文得<lb/>
漢家之故事儔功比德吾皇兼之稽羲文出震之格言<lb/>
<pb n="KR4d0003_WYG_021-6b"/>
徵戴禮向明之大位黄麾列仗洪寶傳國百辟山呼而<lb/>
稱賀萬方波朝而㑹同一之日覃連山作解之恩布率<lb/>
土眚災之令與民更始趣物於新號令一發罪繫咸釋<lb/>
雷霆振幽滯江海蕩痕瑕自華及夷逢時樂聖聲悅成<lb/>
歌頌形動為鼓舞易不云乎天地革而四時成聖人作<lb/>
而萬物覩也書不云乎民非后不乂后非民不立律厯<lb/>
有五勝之策圖䜟應一人之運夏后得内禪之禮周家<lb/>
稱大弟之賢公劉積仁然後武王成王享大位髙皇撥<lb/>
<pb n="KR4d0003_WYG_021-7a"/>
亂然後文帝景帝致太平晉以金德王而孝武稱賢唐<lb/>
以武德取而太宗好理在淵或躍所以見王者之興大<lb/>
明方融於是喻聖人之道自天厭唐德昭宗失國四海<lb/>
九州𤓰剖豆分朱氏稱梁石家號晉居於岐者有僭王<lb/>
之車服據於鄴者擁圖霸之甲兵金陵繼闔廬之雄南<lb/>
海有尉佗之盛湘潭咫尺與中國稱鄰庸蜀險固以一<lb/>
方自大天子之守不過三千里諸侯之兵何啻八百乘<lb/>
中原鹿走高材得犄角之名海水鯨飛黔首困懐襄之<lb/>
<pb n="KR4d0003_WYG_021-7b"/>
害然暴秦之祚纔二世而亡有夏諸子或再稔而謝夫<lb/>
差劔盾脩武備以方勤叔孫豆籩飾禮容而未暇不有<lb/>
天命國何以興未遇真主亂無以弭𤣥穹所以睠命皇<lb/>
宋於焉勃興獄訟謳歌舍丹朱而歸舜禮樂征伐黜諸<lb/>
侯而尊王强本弱枝兼亡取亂自兹始也初則滅李筠<lb/>
於澤潞次則覆重進於維揚南平荆門西舉劔閣命伏<lb/>
波之將以清嶺表詔樓舩之師以克江南繫三偽主生<lb/>
致闕下求諸前代罕有威武若斯之盛也故匈奴畏服<lb/>
<pb n="KR4d0003_WYG_021-8a"/>
而請吏南蠻奉琛而納欵雖先朝之英武底寧寰區由<lb/>
吾君之密謀贊成大業昔魯衛為兄弟晉鄭稱昭穆咸<lb/>
能夾輔王室保扞宗周而春秋紀其勲也昔唐祖革隋<lb/>
由太宗之功明皇滅燕頼肅宗之力寰區果大定宗社<lb/>
乃再安故實録紀其事也仲尼稱其或繼周者雖百世<lb/>
可知披皇圖而稽帝文揚英聲而騰茂實堯有天下以<lb/>
文思允恭之聖得邦國社稷之臣始以羲和為日官次<lb/>
以重華録大政曰棄曰契克諧俞往之言曰䕫曰龍盡<lb/>
<pb n="KR4d0003_WYG_021-8b"/>
協疇咨之命所謂精求理亂明辨凶賢衆賢既登庸四<lb/>
凶遂流竄然後土階三尺茅茨不剪垂衣而天下理不<lb/>
亦陶唐善致太平乎洎舜格藝祖纂堯之績輯五瑞以<lb/>
來羣后廵四嶽而省輿民協時日之無差同律度而必<lb/>
審聰明咸達樞機不壅猶謂其臣曰予欲左右有民汝<lb/>
翼予欲宣力四方汝為華蟲藻火之文以汝眀之六律<lb/>
五聲之音以汝聽之猶以上之過失或未聞下之謀猷<lb/>
有未達法謗木之求理建善旌以表誠語曰舜無為而<lb/>
<pb n="KR4d0003_WYG_021-9a"/>
理又曰韶盡美矣又盡善也斯乃有虞之克肖唐也至<lb/>
於禹勤力於溝洫致美於黻冕設簴求讜言之善泣辜<lb/>
見䘏物之仁拜伯益之昌言誅防風之後至傳曰微禹<lb/>
吾其魚乎語曰吾無間焉大哉湯革夏政應乎天順乎<lb/>
人用王者之干戈救生靈之塗炭肇征葛伯四國悦之<lb/>
後戰鳴條天下尊之設總街之大庭訏謨畢至解埜人<lb/>
之密網厯數攸歸書曰東征西夷怨南征北狄怨斯所<lb/>
以見禹湯之致雍熙也皆典籍所備載今古所熟聞然<lb/>
<pb n="KR4d0003_WYG_021-9b"/>
則逺取前王近方聖代則堯舜為帝道也禹湯為王道<lb/>
也舉是四君子而比萬乘主且何愧焉曠數千載之間<lb/>
踰七十君之盛中有漢氏稱刑措而不用迨至唐室有<lb/>
囚釋而自還亦足方駕皇風並驅大道臣今謂繼唐者<lb/>
非大宋乎自陛下臨御以來天下之目顒然觀朝廷之<lb/>
所行天下之耳專然聽國家之所務陛下果以天為貌<lb/>
以道為心以萬民為體以六合為家謂三王之禮不相<lb/>
沿五帝之樂非相襲或因仍舊制或釐革故事發先庚<lb/>
<pb n="KR4d0003_WYG_021-10a"/>
之教令施渙汗之恩私始以寧邊為逺圖次以納諫為<lb/>
切務振幽拔滯旌賢進能蠲關市之征勉農桑之業哀<lb/>
悼鰥寡惻隱困窮禮髙年尊有德封樹降漏泉之寵室<lb/>
家覃疏邑之榮王言如絲其出如綸不終朝而詔下朝<lb/>
堂未及夕而令敷國内纔浹旬而恩均天下宜乎至和<lb/>
之氣感於天地不測之神發為禎祥六辯弗迷四溟無<lb/>
蕩五緯燦編珠之彩三階若懸衡之平雨流潤以如膏<lb/>
雪盈尺而呈瑞閶闔風來而應候貫索星稀而省刑太<lb/>
<pb n="KR4d0003_WYG_021-10b"/>
史銅渾不失隂陽之節容成玉厯遂更正朔之文驗休<lb/>
徵考洪範善謀則時寒自應睿聖則甘澤不愆斯皆德<lb/>
動天以昭彰物有感而通泰語封疆則東際桑林之國<lb/>
西走蔥河之道日南萬里設都䕶以懐柔漠北五原化<lb/>
單于之獷驁有以見王者之無外書軌大同代馬新羈<lb/>
願備六閑之御名翬入貢來稱九譯之朝論都邑則陳<lb/>
留古封商邱雄地仰渾儀則房心之分按地圖則豫州<lb/>
之域左控齊魏右引淮湖闢里閈以綺紛凑舟車以鱗<lb/>
<pb n="KR4d0003_WYG_021-11a"/>
萃皇居壯麗信邁漢而越唐都人雜遝實駕肩而擊轊<lb/>
閱文物則司徒以七教理兆民樂正以四術教胄子賢<lb/>
良待公車之詔俊造升天府之名煥然若重離之明炳<lb/>
焉得奎星之象諒千古之下與三代同風班馬文章列<lb/>
芸閣麟臺之次嚴吾侍從居石渠金馬之中觀武備則<lb/>
精兵三百萬功臣二十四世祖兼昆陽之衆曹公得劉<lb/>
琮之兵是以軍容益嚴國威大整雖四鄙無事靈臺有<lb/>
偃伯之期而三農之隟司馬有教戰之法比夫驪山講<lb/>
<pb n="KR4d0003_WYG_021-11b"/>
武陋唐紹之草儀澤國觀兵鄙楚君之憑軾言盛禮則<lb/>
君尊於上臣肅於下法厚坤之有别本太一以為容民<lb/>
得之則父子親而兄弟和國用之則祭獲祥而戰必勝<lb/>
然後以車服而别之以爵勲而辨之以珩珮和鸞以聲<lb/>
之以黼黻絺繡以文之故百官象物而動九貢不戒而<lb/>
至聽雅樂則五音正六律和用於方澤而地祇升奏於<lb/>
圜丘而天神降振作於廟知祖考之來思鏘洋於庭感<lb/>
鳯凰之戾止朱干玉戚兩階見象武之容樹羽崇牙六<lb/>
<pb n="KR4d0003_WYG_021-12a"/>
佾辨用文之德詳制度則明堂為布政之宫太社為禮<lb/>
神之本金城儼百雉之峻天門踰兩觀之崇謁靈臺以<lb/>
視常文闢太學以優儒教連營棊布若羽林之四十二<lb/>
星列署鱗差比太微之三百六位驗豐富則全齊曰魚<lb/>
鹽之國右蜀為金碧之府南越出珠貝北燕多健馬國<lb/>
家既網羅六合庭衢八荒異物内流而國用饒萬貨均<lb/>
輸而公帑富陋隋文之儉德稱有羨財輕漢武之事邊<lb/>
肇興徭算較版籍則既庶矣又富矣所謂積於不涸之<lb/>
<pb n="KR4d0003_WYG_021-12b"/>
倉務稼穡也藏於不竭之府勉桑麻也皆陛下躋之仁<lb/>
壽之域導其生殖之源故比屋可封外戸不閉仲尼觀<lb/>
蜡退而稱三代之英伊尹持衡慨然慮一夫不獲語臣<lb/>
寮則廟堂之上得賢相也三軍之師皆良將也可以侔<lb/>
周之十亂虞之五臣儒雅雍容登瀛洲而論道英雄慷<lb/>
慨畫雲臺而紀勲功成理定既如彼禮備樂修又如此<lb/>
陛下猶以本支百世封建親戚恩之先而禮之大者也<lb/>
乃謂侍臣曰昔周王涖祚以輅車旌旃夏后之璜玉封<lb/>
<pb n="KR4d0003_WYG_021-13a"/>
父之繁弱迨闕鞏之甲密須之鼓姑洗之鐘商民之族<lb/>
以為分物用彰國家之庸而賜諸弟封伯禽於魯封康<lb/>
叔於衞封唐叔於晉左史書之至今稱為美事朕於是<lb/>
命有司陳玉䇿冠劍鹵簿鼓吹以營邱四履之國封皇<lb/>
弟為齊王又命太常以金輅蒨斾秬鬯圭瓚疏鶉首千<lb/>
里之封遷侍中為京兆尹又命禮官以虎符獸節赤茀<lb/>
金舄分南梁十四郡之地升太保為興元連帥信堯親<lb/>
九族周重宗盟楚國析珪稱莊王之九德漢家刑典非<lb/>
<pb n="KR4d0003_WYG_021-13b"/>
劉氏而不王宜乎皇基若磐石之安宗室比維城之固<lb/>
庸知卜代之吉何止於三十卜年之永將踰於萬齡君<lb/>
有威儀而可尊臣有禮法而可仰天下無事海内有截<lb/>
皇風蕩蕩尊盧赫胥之朝民物熙熙柏皇栗陸之世脱<lb/>
寶劍以賜騎士却駿馬以駕鼓車惜中人之産而罷露<lb/>
臺愧呉芮之心而賜几杖集書囊於帷殿列諫疏於御<lb/>
屏觀明堂以去笞刑畫衣冠而别有罪野老或不知帝<lb/>
力公卿亦恥言人非行萬里不持寸金消五兵可為農<lb/>
<pb n="KR4d0003_WYG_021-14a"/>
器海牛南卧逺人占以來朝楛矢東歸旅宰司其所貢<lb/>
魚在藻以遂性鴞食黮而懐音瑞露凝甘降竹柏之上<lb/>
景星垂象助晦朔之明器車知厚載之仁舟甑表將豐<lb/>
之兆蓂生近砌因更月而呈芳芝在中包亦無風而自<lb/>
動書曰魚鼈咸若詩稱行葦不傷由庚蓼蕭悦道人之<lb/>
見采芝房寶鼎流樂府以登歌信宗廟之垂靈當地天<lb/>
之交泰攸宜垂黈纊凝冕旒棲神於穆清守道於𤣥黙<lb/>
㳺大庭以怡睿覽升姑射以適皇情於是三事大夫率<lb/>
<pb n="KR4d0003_WYG_021-14b"/>
百職卿士秉桓圭以就列委蒼珮以颺言曰陛下德掩<lb/>
前代功格𤣥穹古稱因天事天因地事地封禪之禮歴<lb/>
數十世而無覩焉天其命陛下修闕典秩無文哉不然<lb/>
安得民和神悦兮若是乾符坤珍之畢臻臣等遐詳舊<lb/>
儀得之新禮欲願陛下覲羣后於東國展嚴禋於岱宗<lb/>
命虞官相髙卑之儀詔掌固施表著之次泰壇三襲祠<lb/>
昊穹之神圜陛四周列衆星之位雲門大濩施於重㙺<lb/>
之中勾陳執金周於四門之外玉輅金根翼於道殊珍<lb/>
<pb n="KR4d0003_WYG_021-15a"/>
衆寶旅於庭庶邦冡君四夷酋長環天壇而序立佽飛<lb/>
之將羽林之兵衞禁署以増威於是宵漏未盡中嚴外<lb/>
辨服冕裘而上征鳴玉鸞於太清祈昭嘏於萬靈布福<lb/>
壽於羣萌探金策以受神休封玉檢以成大禮然後勒<lb/>
丹碑於雲際霈𤣥澤於天下以彰盛烈也不使七十二<lb/>
君獨美於古先也皇帝嘉忠誠之懇禱而猶懐謙德而<lb/>
未報既而聲聞於外下臣得之於道塗不覺抃蹈以為<lb/>
美盛德之形容無先於頌雖菲才之無取幸昌運之重<lb/>
<pb n="KR4d0003_WYG_021-15b"/>
熙願以詩聲揚於王庭曰<lb/>
德厚稱帝仁勝為王仁德兼備謂之三皇天命靡常邦<lb/>
或其昌吾王嗣位南面垂裳左唐右虞超周掩商大業<lb/>
於鑠鴻名焜煌二儀幽贊羣靈協祥河圖啓瑞洛書含<lb/>
章運逢交泰時來允臧君明臣賢禮備樂詳書軌大同<lb/>
貢輸相望風雨弗迷黎元咸康至和之氣感天之陽日<lb/>
流嘉彩星垂瑞芒三脊之茅茁然呈芳九苞之鳯飄然<lb/>
來翔堪備縟禮升告穹蒼泥金載密燎煙髙颺鸞車珮<lb/>
<pb n="KR4d0003_WYG_021-16a"/>
衣交鳴鏘鏘天靈地祇降福穰穰用顯我皇太平昭彰<lb/>
億萬斯年永永無疆<lb/>
　　　武有七德頌<hi>并序</hi>
聖人守法度以信禁過差以義剪禍亂以兵示人之誠<lb/>
惟信為速感人之心惟義為速濟信與義惟兵為速兵<lb/>
不可弭堯舜猶用之以禁暴武不可黷湯武猶戢之以<lb/>
愛人故周禮則曰兵有九伐魯史則曰武有七德兵者<lb/>
利用也生殺賞罰出於已旌旗金鼓榮於目摧堅破剛<lb/>
<pb n="KR4d0003_WYG_021-16b"/>
快於意苟不以道德仁義主張牢籠以彰明武德則淫<lb/>
戾之過返諸已而驅除之柄在於人也夫物之不附由<lb/>
曲直相戾人之不親由間隟所生間隟既生曲直不入<lb/>
則情離意遯心越意去聖人以兵附而麗之合而㑹之<lb/>
兵猶器也斂拂戾違慢之國以納諸器而提挈以致霸<lb/>
王之業其在周易象曰頤中有物噬嗑比天地為頤也<lb/>
萬民為頤中之物也聖人以甲兵為齒牙噬而合之乃<lb/>
能通也小則以五刑而大則以五兵威而懐之使心不<lb/>
<pb n="KR4d0003_WYG_021-17a"/>
離糾而合之使意不散所以大國畏其威而安靖也小<lb/>
國懐其德而慈和也昔周德下衰經武之柄為齊桓晉<lb/>
文所用是以徵包茅示禮遷邢衞示仁伐原示信蒐軍<lb/>
示義故魯衛宋鄭曹邾杞鄶以土地封畛之大小貢賦<lb/>
藝極之輕重奉齊晉以司盟瞻齊晉而為命蓋服有禮<lb/>
而畏有法也在二霸猶然况聖人暢之如天載之如地<lb/>
燭之如日月涵之若江海所加之兵所臨之國非土地<lb/>
是貪惟封疆是正非玉帛是取惟貢職是徵非威武是<lb/>
<pb n="KR4d0003_WYG_021-17b"/>
燿惟凶慝是服非震怒是逞惟教告是明觀其以兵除<lb/>
害所以見禁暴之德也以順為武所以見戢兵之德也<lb/>
有功而不伐所以見保大之德也克亂以築京觀所以<lb/>
見定功之德也所務不違民欲所以見安民之德也興<lb/>
廢繼絶所以見和衆之德也動不耗國所以見豐財之<lb/>
德也暴既禁則兵可戢兵既戢則大可保保其大則功<lb/>
可定定其功則民斯安民既安則衆自和衆既和則財<lb/>
乃豐强兵之本在農務農之本在民安民之本在德兵<lb/>
<pb n="KR4d0003_WYG_021-18a"/>
與農交相養德與刑交相用利與害交相生聖人觀釁<lb/>
而動非七德不妄動也聖人見可而進非七德不妄進<lb/>
也故詩人美禁暴之德則有於鑠之詩在也美戢兵之<lb/>
德則有載櫜之詠在也美保大之德則有允王之篇在<lb/>
也美定功之德則有耆定之章在也美安民之德則有<lb/>
繹思之什在也美和衆之德則有綏萬邦之歌在也美<lb/>
豐財之德則有屢豐之頌在也今國家德兼於堯舜功<lb/>
髙於湯武苟不形容盛德蹈舞頌聲則亦司言之罪也<lb/>
<pb n="KR4d0003_WYG_021-18b"/>
敢拜手獻頌云<lb/>
於鑠王師煌煌其武如龍如螭如熊如虎以道以德為<lb/>
鉞為鈇以仁以義為干為櫓惟亂是伐惟凶是取能禁<lb/>
其暴削其土宇能戢其兵肅其部伍善保其大仁信周<lb/>
普克定其功禮樂歌舞聿安其民惠若時雨撫和其衆<lb/>
衆實安堵既豐其財實乎帑庾言有訓誓伐有鐘鼓以<lb/>
威以懐以招以撫柔亦不茹剛亦不吐孰為厲階孰為<lb/>
怨府如工理木如農事畝正其徽纆以合規矩去其稂<lb/>
<pb n="KR4d0003_WYG_021-19a"/>
莠以養稷黍為黎庶君作諸侯主萬方黎元莫予敢侮<lb/>
小臣獻頌願播樂府<lb/>
　　　祝網頌<hi>并序</hi>
昔夏王縱暴庶民罹毒痡之災成湯修仁四國有旋歸<lb/>
之意雖空桑之子來翼霸圖而九戎之兵尚為桀用非<lb/>
至仁無以克敵非全德無以勝妖至仁伊何澤及草木<lb/>
全德伊何信孚禽魚故盤有銘而敢憚於勤兵以律而<lb/>
得以專討葛伯有弗祀之過農夫值奪餉之仇湯於是<lb/>
<pb n="KR4d0003_WYG_021-19b"/>
始行問罪之征用慰來蘇之望諸侯聆之而胥悦生靈<lb/>
悦之以知歸所謂三分天下而湯有其二猶以為桀雖<lb/>
溢惡而君不可伐靈矛銛㦸未興時雨之師神蛟應龍<lb/>
已有躍淵之吉一旦飾髙蓋以言邁適郊原以肆懐都<lb/>
山澤之虞人形殺心而祝網曰自天之降從地以出四<lb/>
方來者皆入吾羅湯聞之曰嘻盡之矣非桀之徒歟孰<lb/>
能與於此乃命解其三面更教之祝曰欲左者左欲右<lb/>
者右髙下如之吾取其犯命者於是漢南諸侯咸聞帝<lb/>
<pb n="KR4d0003_WYG_021-20a"/>
乙之言益知聖人之德由是鼓舞以慕化歌謡而歸亳<lb/>
一時而至者凡四十有六國書曰惟天輔德其命靡常<lb/>
宜乎順天人合發之機膺厯數在躬之運進破安邑遇<lb/>
戰鳴條陳逆順以誓師衆皆聽命以寛仁而伐虐誰不<lb/>
歸懐遂俘玉於三朡乃握圖於萬乘考緯書之摭實稽<lb/>
瑞牒於前言有白狼銜鈎黄魚化玉視拱榖而妖亡福<lb/>
届禱桑林而雲蒸雨流斯皆動天之德昭彰革命之符<lb/>
赫奕而尚懐慙德惕然罪巳豈非聖人以至公而大權<lb/>
<pb n="KR4d0003_WYG_021-20b"/>
自獲因勞謙而徽號難辭雖云解密網於一時其實示<lb/>
深仁於萬國法天道恢踈之象見君恩𤯝肆之懐蓋禮<lb/>
有三驅釋前禽而不取法踰再赦當撤懸而弗張足以<lb/>
知有商懐惻隱之仁後代仰髙明之德事在世紀安敢<lb/>
忽諸因作頌以美之曰<lb/>
網罟之設兮蓋取諸離以畋以漁兮必戒乎時桀惡日<lb/>
侈兮民心益離湯仁天授兮厯數攸歸解中埜之網兮<lb/>
更其祝辭諒好生惡殺兮示君父之慈宜其享天禄兮<lb/>
<pb n="KR4d0003_WYG_021-21a"/>
垂千古而是思<lb/>
　　　五聲聽政頌<hi>并序</hi>
昔文命事堯之明受舜之禪大功赫奕炳於日月至仁<lb/>
涵濡霈若雨露然以堯之聖猶以謗木聽於人以舜之<lb/>
才猶設善旌求其過况我臣於唐乘四載而平水土嗣<lb/>
於虞觀七政而御厯數敢忘踵其懋德師其明規於是<lb/>
設五聲以示誠俾羣賢而納誨故題於簴曰教我以道<lb/>
則鳴皷告我以宜則撞鐘示我以事則振鐸語我以憂<lb/>
<pb n="KR4d0003_WYG_021-21b"/>
則擊磬告我以獄則揮鞞五音在器五器在懸設於朝<lb/>
列於庭外以示國人内以示廷臣食土之毛居土之濵<lb/>
在予之化為予之民苟有道有宜有事有憂有獄必從<lb/>
予而伸必率意以陳堂雖深於千里善意嘉謨不得不<lb/>
聞天雖髙於九重芻言蕘辭不得不達享予之禄立予<lb/>
之朝惟予職是守惟予過則規苟有道有宜有事有憂<lb/>
有獄必從而言必面而諭雖憚犯顔而良規嘉畫不得<lb/>
不聞雖畏直諫而忠誠赤心不得不見筍簴之設有所<lb/>
<pb n="KR4d0003_WYG_021-22a"/>
取象天有五緯國有五教君有五官臣有五諫欲召五<lb/>
諫遂設五聲聲如五達之衢廓之而無壅諫如五土之<lb/>
民懐之而則來鼓之音博而達故使教我以道者鳴鼓<lb/>
而言焉鐘之音屬而切故命教我以宜者擊鐘而達焉<lb/>
鐸之音流而不蕩故令教我以事者振鐸而述焉磬之<lb/>
音哀而思故勅喻我以憂者擊磬而伸焉鞞之音慘而<lb/>
急故詔示我以獄者揮鞞而至焉處至尊之位持思理<lb/>
之心聞其抧擊之聲知有謇諤之人耳則矍然心則惕<lb/>
<pb n="KR4d0003_WYG_021-22b"/>
然或投袂以起或推几以出或仄席以待或怡顔以接<lb/>
所以下之情無不通也上之過無不聞也是知聖人位<lb/>
愈髙而心愈慎當懐襄之際墊隘是懼慮萬物泊為萍<lb/>
藻憂萬民化為鱗介堯咨於朝鯀殛於羽水土之職我<lb/>
專其任溝洫之勤我致其力聞昌言而必拜聆呱泣而<lb/>
弗視天鑒其勤神贊其功圖出於洛蒼水使授以祕籙<lb/>
淮渦神鏁於深淵一旦百谷皆導而順流九州大同而<lb/>
交泰偃豬之地化為沃衍隰臯之土鞠為芻牧土有柔<lb/>
<pb n="KR4d0003_WYG_021-23a"/>
桑田有嘉穀所謂聖人有巨功於天地也有大賚於生<lb/>
民也堯既錫以𤣥圭舜乃授之大寶定公有微禹之嘆<lb/>
宣父伸無間之言然猶日加慎也夕加惕也慮政有闕<lb/>
恐過未聞繇是建五聲采衆善衆善既至萬機聿理名<lb/>
愈崇德愈隆道愈彰惠愈洽禹跡萬里禹謨斯在鼓鐘<lb/>
之器筍簴之用與夫考擊於樂府振作於公宫特異也<lb/>
退頌聖德以彰鴻勲頌曰<lb/>
立大功兮享大位慎其終兮德不匱菲其膳兮厚祭祀<lb/>
<pb n="KR4d0003_WYG_021-23b"/>
惡其服兮美黻扆猶詢賢兮以自樹欲問道兮常自裕<lb/>
羅五聲兮啟諫路用羣材兮為國輔幹於道兮邦彌阜<lb/>
基於德兮名轉固不然安得聲為律而身為度<lb/>
　<lb/>
　<lb/>
　<lb/>
　<lb/>
　咸平集巻二十一<lb/>
</p>
<p>
</p>
  </div>
</body>
</text>
</TEI>