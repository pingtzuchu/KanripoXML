<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>大復集巻三十二</head>
    <p>
<pb n="KR4e0162_WYG_032-1a"/>
欽定四庫全書<lb/>
　大復集巻三十二　　　　明　何景明　撰<lb/>
　　疏書共一十篇<lb/>
　　　應詔陳言治安疏<lb/>
中書舍人臣何景明謹奏為應詔陳言治安事邇者寝<lb/>
宫被災皇上兢惕勑諭羣臣下求直言大小臣庶仰見<lb/>
聖顔憂戚伏聴綸㫖痛切無不感動流涕謂聖心感悟<lb/>
事當轉移悲喜相繼慰慶兼至然自勑諭之後已将旬<lb/>
<pb n="KR4e0162_WYG_032-1b"/>
日未一視朝輔臣言官奏論邊軍畨僧義子數事一言<lb/>
未見採納一事未䝉施行臣觀災變之來天道甚邇陛<lb/>
下上回天怒下安人心如此數事宜急省改今復處之<lb/>
宴然未見損减一二豈陛下感悟之心忽萌而轉移之<lb/>
機復塞也臣民莫不失望中外實為軫心夫災禍切近<lb/>
悔厲斯深形勢積成改救何及臣上原天意下究民心<lb/>
近觀人事逺考古昔治亂存亡之機實在今日陛下欲<lb/>
圖理興化改絃易轍過此不為無可為矣臣聞天下之<lb/>
<pb n="KR4e0162_WYG_032-2a"/>
政精則治緩則亂明則治䦣則亂治亂存亡事理必然<lb/>
方今上下依逢逺近壅塞法度有失禮義弗彰功實不<lb/>
稽名器多濫欺蔽之風長偷惰之習成兼以民生已困<lb/>
冦盜未息兵馬弛備財力並竭外僅維持中實潰散其<lb/>
勢如此而其治如彼臣竊憂之陛下不急省躬以懲禍<lb/>
始而欲肆志以待患成何也臣聞内外附固長乆之道<lb/>
今聖躬單立皇儲未建内無手足相倚之親外無肺腑<lb/>
可託之戚后妃不得當御公輔不得通謁乃日與邊軍<lb/>
<pb n="KR4e0162_WYG_032-2b"/>
並出入畨僧義子同起居此皆今日創見先朝未聞<lb/>
也陛下何不一如言者所議早示聴斷且甲馬馳騁<lb/>
之塲不如廣厦細<graphic n="KR0999" url="https://raw.githubusercontent.com/kanripo/KR-Gaiji/master/images/KR0999.png" mimeType="image/png"/>之上竺乾邪穢之敎不如文儒<lb/>
談諷於前樂彼厭此臣所未喻若義子則陛下寵幸<lb/>
之臣自古寵幸鮮能善後原其所由盛滿為忌陛下<lb/>
尤宜早為裁抑明示區處使上者得保富貴其次得<lb/>
保首領義既不失恩亦有終豈不美乎夫國事執奏<lb/>
實在大臣大臣順㫖事乃寝敝臣謂大臣奏事宜使<lb/>
<pb n="KR4e0162_WYG_032-3a"/>
即决是非直陳利害凖則憲章制之理義不宜奏兩<lb/>
請之辭取阿上裁則制度不隳功實不謬名器可正<lb/>
其大臣進退當以義斷行賄干進無耻取容者併為<lb/>
罷斥而奨㧞恬退訪求耆俊則名節明而仕不茍然<lb/>
後嚴督庶官以成精明之治寛撫百姓而培殷富之基<lb/>
治安之道此其大畧要之大本祗在聖躬夫言茍切<lb/>
心何畏逆耳陛下若以章奏繁委瀆亂聖聰莫若一<lb/>
御便殿宣進輔弼召集侍従尊卑之禮不甚峻拒上<lb/>
<pb n="KR4e0162_WYG_032-3b"/>
下之情乃可通達必能陳說利弊開道禍福指斥時<lb/>
事為切心之言以悟陛下矣臣聞先勞後逸先逸後<lb/>
勞先後之間相去逺甚故儆戒之後必有餘樂怠荒<lb/>
之後必有餘憂陛下若體天心之仁愛念祖宗之創<lb/>
建堅自忍制常加矜飭務舉實政不事虛文太平之<lb/>
治可以立就永踐九重之安長享萬乗之樂憂勤於<lb/>
一時而怡豫于無窮陛下何難而不為此乎昔成王<lb/>
感於風雷之變乃有刑措之休髙宗感於雊雉之異<lb/>
<pb n="KR4e0162_WYG_032-4a"/>
是臻嘉靖之效陛下深惟感悟稍一轉移海内将從<lb/>
風而靡四夷必仰流而化商周守成之業亦何足多<lb/>
哉臣草茅㣲柔䝉先朝甄育陛下復收起於廢黜之<lb/>
餘恩徳至厚嘗欲以言圖報恐干出位之咎然臣之<lb/>
懐誠積慮乆矣乃今躬逢聖明開奨言路千載一時<lb/>
何忍容黙用是昩死上陳伏望皇上亮臣愚悃曲賜<lb/>
矜納臣不勝幸甚<lb/>
　　　上許太宰書<lb/>
<pb n="KR4e0162_WYG_032-4b"/>
中書舍人何某頓首上書冡宰許公下執事某誠至愚<lb/>
竊見明公自入吏部所推進者皆崇飾名節砥礪亷耻<lb/>
之士清議攸與羣望景附鄉鄙末進實亦私抃迺者主<lb/>
上幼冲權閹在内天紀錯易舉動大繆究人事考變<lb/>
異未有甚于此時者也然而上下之臣未見有秉徳明<lb/>
恤仗義伏節者某雖寡昧諒明公之所必憂也夫國有<lb/>
人曰實無曰虚以今日觀之雖謂之虛可也其所以繫<lb/>
大小之望致虚實之原實惟明公之責是明公雖欲無<lb/>
<pb n="KR4e0162_WYG_032-5a"/>
憂不可得已頃者聞權閹多干明公之正者議者難之<lb/>
或謂宜少自貶以為容夫自貶以為容者患失者之所<lb/>
為也孰謂明公表師百僚堅立萬仞者而為此乎某於<lb/>
明公素未伏謁然慕義甚深區區之懐不敢不露竊為<lb/>
明公畫二䇿惟明公之自擇焉一曰守正不撓不容於<lb/>
權閹而去者上䇿也二曰自貶以求容于權閹而不容<lb/>
於天下後世者下䇿也夫今之計止是二者二者俱為<lb/>
不容然守正不容可以激頺靡于當時流聲烈于後世<lb/>
<pb n="KR4e0162_WYG_032-5b"/>
損少而益者多自貶不容則頺靡益恣聲烈且敗益少<lb/>
而損者多二者曷重曷輕惟明公之自擇焉昔者子貢<lb/>
謂孔子曰夫子之道大天下莫能容盍少貶乎孔子曰<lb/>
良農能稼不能為穡良匠能巧不能為順君子能修其<lb/>
道綱而紀之統而理之而不能為容賜爾不務修道而<lb/>
務為容爾志不逺矣由是觀之士而未祿尚不可為容<lb/>
况位冢宰統百官而均四海者乎而何以為庶官之地<lb/>
天下之望乎今時匹夫女子咸知太息用以為慰者以<lb/>
<pb n="KR4e0162_WYG_032-6a"/>
有明公在位望明公深惟保重某積懐甚乆不敢輕造<lb/>
門下謹遣家人持書托閽者通焉幸明公賜察不即叱<lb/>
責<lb/>
　　　上楊䆳菴書<lb/>
㒒聞聖人哲士取人於衆惡明主顯相識賢於集毀夫<lb/>
狥同情則獨行見遺實多口則廉節被黜何也獨行者<lb/>
同情之所繆而廉節者衆口之所黜也昔匡章棄於通<lb/>
國而獲與於孟軻即墨汚於左右而受封於威王孔子<lb/>
<pb n="KR4e0162_WYG_032-6b"/>
明公冶之非罪晏嬰脫石父於縲絏是故衆惡之中聖<lb/>
哲之所必詳集毀之下明顯之所弗蔽也今有操獨行<lb/>
秉亷節而干衆惡負集毀若李夢陽者明公在上何可<lb/>
弗少加察而一援之也夫㒒於陽非敢謂其無過也自<lb/>
崇而弗下人太任而弗識時多憤激之氣乏兼容之量<lb/>
昧致柔之訓犯必折之戒此其過也若其飾身好修矜<lb/>
名投義見善必取見惡必擊不附炎門不趨利徑處逺<lb/>
懐不招之耻處近執莫麾之勇在野有兎罝之武在公<lb/>
<pb n="KR4e0162_WYG_032-7a"/>
著素絲之直立志抗行秉心陳力咸可尚也前與御史<lb/>
相迕同黨交搆恃其貞介不服文法邅延無已固其自<lb/>
取而尊達至為不恱縉紳靡然誹笑言官亟詆於朝法<lb/>
吏深鞠於獄惟恐摧之弗披而辱之弗窘也嗟哉亦已<lb/>
甚矣謂深懲以全之乃底其壊歴責以備之實求其缺<lb/>
謂其為髙好勝多事越位不即攻之将為患害則陽之<lb/>
為害弗猶愈於賣法成賄汚行喪守玩公詭避行私煽<lb/>
虐甘心附媚役志富勢者乎凡此一切置之不問而獨<lb/>
<pb n="KR4e0162_WYG_032-7b"/>
於陽而較焉何也大槩習於茍同而畏異已溺於混濁<lb/>
而非獨清便於相容而憚弗羣務為蔽闇而忌太白故<lb/>
當事謂之横伐奸謂之訐建樹謂之標已振起謂之輕<lb/>
事問民隠曰市名而出位持國法曰寡情而立威是以<lb/>
詭俗諧衆之人相倚為譽而直節獨行之士疾之若讎<lb/>
由此觀之仕宦之徒不貶損以就時㳺滑以希世何能<lb/>
免於今之人哉明公在上秉進退之權司統均之任奨<lb/>
㧞亷直沮抑邪枉而陽為門下相知之士其困於人若<lb/>
<pb n="KR4e0162_WYG_032-8a"/>
此况門墻之外萬里之逺者乎夫䜛言屢至慈母投杼<lb/>
浸漬之灌可解膠漆㒒於陽有肝膽之交聞於人言猶<lb/>
弗能無疑明公之門陽不敢徑達雖有欝壹何由少白<lb/>
然陽之事在江西者亦甚彰彰匪有隠惡難見也㒒嘗<lb/>
究之衆議士民頗公學校之徒曰陽敦古崇禮志在澄<lb/>
清閭閻之下曰陽不為撫按官爾可使盜賊息權勢不<lb/>
害我也夫學校之徒陽之黨也其言不徴閭閻之下無<lb/>
知之衆何以黨於陽哉今京師之士其弗知者則己流<lb/>
<pb n="KR4e0162_WYG_032-8b"/>
言傳訛昧形議影羣猜共怒一吠百聲持辯風起發言<lb/>
雷同矣間有知者則亦恐異同於威要之吏以遭口舌<lb/>
之禍視為秦越隨其軒輊夫反同情以伸人格衆口以<lb/>
明物此其弗利也必矣孰肯樂弗利而為之哉昔孔融<lb/>
鶚薦乎禰衡汾陽解爵於李白揚善登俊閔才舒困昭<lb/>
昭人代矣今陽之文藻敷贍才辯捷給誠二子之流匹<lb/>
而拘檢行止閑於禮義可以用世賁治二子弗若也乃<lb/>
窘辱摧靡卒無一為之地者僕甚傷之伏惟明公秉道<lb/>
<pb n="KR4e0162_WYG_032-9a"/>
服人積望鎮衆力可以移易範可以表正於陽少加援<lb/>
察采士民之議捐比附之論使邪枉無順遂之私亷直<lb/>
無不容之嘆非獨陽之幸也國家斯文幸甚<lb/>
　　　上李西涯書<lb/>
前伏聞明公體中不懌竊見在閣省食多事形勢心憂<lb/>
宜必至此某再造門下省問不得一望見顔色退而抑<lb/>
欝累日又聞少康矣甚喜慰然疑乆弗見出昨乃見有<lb/>
引疾求退之疏明公之識非末進可窺然竊以為未安<lb/>
<pb n="KR4e0162_WYG_032-9b"/>
也近河南盜賊日益横起山東士卒經年露暴國有強<lb/>
禦而獄有言官野有屠戮而朝方宴笑廷議大繆市令<lb/>
不行勢急燔溺獨恃明公拯救爾未宜閉戸無聞在家<lb/>
不知迺復棄而引去益非明公所以後身而急國家之<lb/>
難也古之大臣功成事定然後避寵利持盈滿深思髙<lb/>
舉保身完名是故保身完名者大臣之所以居成功處<lb/>
盛世也今明公責重望深任利害而當毀譽欲以此時<lb/>
保身完各難矣昔成王在幼殷人動揺召公告老公旦<lb/>
<pb n="KR4e0162_WYG_032-10a"/>
非之明公亦宜惋時悲人畧疑忌之嫌捐顧愛之念覽<lb/>
召公之迹體公旦之心則天下國家幸甚或以内有掣<lb/>
制事無違逆覽不可之㡬行必止之志然已晩矣若欲<lb/>
轉禍為福求成於壊則猶可及也夫同舟之人胡越一<lb/>
心見禍知畏覩患思防人之情也今内之用事有未然<lb/>
者私意蔽於内而利害之實不省忌諱容恱者衆而剴<lb/>
切之言未至也誠指事為之勢陳禍患之形喻以同難<lb/>
之義導其共濟之美開誠以示獨任不却更執以不回<lb/>
<pb n="KR4e0162_WYG_032-10b"/>
之操斷以必至之勇若是而明公出焉不為不可也若<lb/>
必惡汚就㓗見危圖全不惟觖天下之望亦不能免當<lb/>
時之議矣又或顧患依違少撓即屈則出處等耳亦非<lb/>
敢望於明公也夫成美者納善感恩者報義故袁盎進<lb/>
說於申屠朱雲納忠於蕭望古之大臣欲有為者未必<lb/>
不有匡士弼賛義夫慫慂者也某在家五嵗自期全命<lb/>
於蓬蒿之下過䝉明公收於廢棄之餘舉之下吏之列<lb/>
覩事激中既不能明諍於朝廷於明公左右又無以増<lb/>
<pb n="KR4e0162_WYG_032-11a"/>
明益髙補遺而輔不逮實甚耻焉恐終有以負明公敢<lb/>
志其狂昧布腸腹惟明公采覽無繆於古大臣出處之<lb/>
義<lb/>
　　　與侯都閫書<lb/>
侯都閫足下僕鄙薄於取與則甚謹而不敢茍足下前<lb/>
所恵牙筯并梳受之實非所欲初見來价道殷勤甚懇<lb/>
恐拒盛意故不復辭及途始知足下禮意甚衰凡物以<lb/>
表恭交以道接以禮雖孔子受之茍儀不及物君子弗<lb/>
<pb n="KR4e0162_WYG_032-11b"/>
屑也僕不敢以君子自號然不義之物受竊不安請以<lb/>
元封識返之幸不多怪僣妄敢呈一辭于足下僕自貴<lb/>
州抵雲南行陸四閱月車怠馬煩欲圖少逸故來就永<lb/>
寧之舟耳又聞霑益至永寧傳舍衛戍廢敝人皆狡不<lb/>
識上下又寡厮𨽻之役僕懼遲滯王命不即飭行李當<lb/>
時藩司諸公皆以足下當西路能禮往來士大夫為僕<lb/>
慰由是僕之西行遂果及歴烏撒黒張阿容摩尼之地<lb/>
冐赤水之炎犯雪山之寒入倒馬闗箐霧雨連旬不開<lb/>
<pb n="KR4e0162_WYG_032-12a"/>
竟日無人行廢蕪寒蔓猿泣鬼嘯思之令人神竦又羅<lb/>
羿出没刼略於道前後繼聞誠非人所居者僕始悔是<lb/>
行然望永寧則如歸以其有足下在也及抵界殊自慶<lb/>
其出夷窟而至大境目若開而明者去城不數里則寥<lb/>
然無一人出迎僕以足下主是亦必出郊而城門咫尺<lb/>
之地不能屈足下車馬及舘處至夜愈益不通問遂為<lb/>
盜所輕僕意足下素稱能禮士大夫者豈以㒒不足齒<lb/>
于士大夫之行與抑足下所禮者皆要路顯赫而僕非<lb/>
<pb n="KR4e0162_WYG_032-12b"/>
其流與足下宜不如是之汙也㒒不足言所執者乃王<lb/>
命也足下乃王臣也以王之臣而恭承王命不當乎何<lb/>
乃坐視其困而使之遲吾王命也凡禮之交際來有迎<lb/>
去有餞在主土者尤不可缺始而不肯枉迎足下託以<lb/>
他出其不枉送其亦他出乎若有他出為行者可也足<lb/>
下位尊恐屈官不出令麾下一出烏乎不可何使之寂<lb/>
然不出也意者足下以僕夫之故為累足下遂簡僕耶<lb/>
然足下為天子捍衛逺人使行不拾遺居者安堵其<lb/>
<pb n="KR4e0162_WYG_032-13a"/>
職也乃致盜入公署偷竊天子使臣之物是僕累足下<lb/>
亦足下累僕耶古人有我心則慰之詩非僕所敢希于<lb/>
足下也足下又以僕欲讓衛官故衛官不來見夫僕之<lb/>
𨽻役供具皆衛官所當承者今倨然侈然不與僕接足<lb/>
下又従而為之辭則衛官之簡僕固端於足下矣盖君<lb/>
子之待人以義不以利害以情不以顯晦足下於二者<lb/>
不知察而人稱其能禮士大夫何也昔葉公好龍几杖<lb/>
門戸皆手畫龍形一日有龍下于庭葉公驚且走曰吾<lb/>
<pb n="KR4e0162_WYG_032-13b"/>
非好真龍也足下之禮士大夫無乃葉公之好龍與抑<lb/>
如僕前顯晦利害之說與足下審之僕願以君子成足<lb/>
下盜一事望足下留心僕誠亦累足下也僣妄盡所欲<lb/>
言甚得罪乞亮而恕之<lb/>
　　　擬與藩司論救荒書<lb/>
頃者聞朝廷以淮西告災蠲其常稅命守臣存撫賑貸<lb/>
此正主上俯念元元之意恵甚渥也今郊㕓鄉鄙之民<lb/>
捐室廬去田畮訣兄弟叛父母而出者聞皆賣其妻子<lb/>
<pb n="KR4e0162_WYG_032-14a"/>
身為奴婢甚者棄尸道路百不存一其未徙者又皆覆<lb/>
釡闔室坐以待斃有快於速死自經樹枝者夫死者不<lb/>
收而生者未哺往事已鑒而来勢方迫此正執事者所<lb/>
宜控竭智慮紓遐猷布隆恵以寛民生以承上意之日<lb/>
也然而利害之實不省緩急之端昧序内無存變之䘏<lb/>
而外無應務之策甚非所以謹生齒之大命而彰主上<lb/>
之實澤者也竊於執事有不取焉誠使僕開其利害執<lb/>
事試聴之今為民計大率利一而其害有三徴求之擾<lb/>
<pb n="KR4e0162_WYG_032-14b"/>
工役之勤冦盜之憂此為三害而所利於民者獨發倉<lb/>
廩一事耳利害不並施而多寡不相敵今徴鷹犬者使<lb/>
吏執箠索民出錢又胡椒馬布枲鞶纓諸物屢下於民<lb/>
需價償之價倍而民實不得又屢取絺綌使女無餘葛<lb/>
此皆非賦之歛不貢之供猶日繼不絶是徴求之擾尚<lb/>
在也至王府黄河之役築城修塋之夫丁連老羸扶顛<lb/>
起廢褁粮數百里死者已半而莫為中止工役之勤如<lb/>
昔也前者因民刼畧為盜下令各鄉置捕詰之役以為<lb/>
<pb n="KR4e0162_WYG_032-15a"/>
便宜然捕者乗機生奸深察㫄逮平日無頼子弟為之<lb/>
爪牙羽翼家歴户至殺人牛馬取人貨財盜未及除而<lb/>
良者䝉禍有司因循莫為之省是冦盜之憂尚在而又<lb/>
倍之也發倉廩本以利民而其弊反甚倉舍一啓豪強<lb/>
駢集里胥鄉老匿貧估富公家之積祗以飽市井遊食<lb/>
之徒而野處之民曽不得見糠粃富者連車方輿而貧<lb/>
者曽不獲斗升又鄉民有入城待給者資粮已盡日貨<lb/>
餅餌而卒不得與比其少得不足償貸反因是致死耳<lb/>
<pb n="KR4e0162_WYG_032-15b"/>
聞目睹可為痛扼夫欲有所與必先為去其所奪養馴<lb/>
兎者不蓄獵犬植茂樹者不伐斧柯以其近害也故止<lb/>
沸不損其薪徒酌水浥之沸不見止養人飼其口腹而<lb/>
刲其股肉終不得活今三害未去而欲興一利以救民<lb/>
之㐫何以異此也<lb/>
　　　與寗兵備書<lb/>
日者見執事求退之疏出處大義要宜有此夫朝廷處<lb/>
執事者善矣執事之情則得矣然地方軍民其如何邪<lb/>
<pb n="KR4e0162_WYG_032-16a"/>
僕自愧身處闥閣之内職在書史之藝不親言責政要<lb/>
徒以口舌私自論列以伸執事於士大夫友朋之間則<lb/>
亦蔑矣更投之於弗合而忌之於必沮無怪乎勢之難<lb/>
也夫天下之事百人成之不足一人壊之有餘大抵今<lb/>
之人率不察於利害之實而必遂其意見之私略其所<lb/>
齊而惟攻其所不同故泛議者騰無情之謗而中禍者<lb/>
下有隙之毒天下之事奚所救而欲勿壊也僕所憤惜<lb/>
豈獨為執事耶夫良吏不媚上不求懐于民特士不求<lb/>
<pb n="KR4e0162_WYG_032-16b"/>
無非于衆而欲伸于偉哲不恒之士故其節介而恵不<lb/>
遺志逺而名不孤今河南之童黎則念執事矣京師之<lb/>
士有偉哲不恒者于執事又有不俟執手杯酒之交而<lb/>
知之者矣執事何以得此邪亦可以自喜矣夫以位榮<lb/>
人人所樂趨以事責位人所必避是故才者任難於亂<lb/>
而闒茸藉貴于平安今仕宦之情莫能易此平居攘華<lb/>
要以自利爾急則憚害而罕任雖在華要将委而去之<lb/>
即使執事他日見用屬時無事則不免言者之欲摧敗<lb/>
<pb n="KR4e0162_WYG_032-17a"/>
茍稍有事司權力當利害以責一旦之用将必有不舍<lb/>
執事者矣惟執事定志安身勿以時論少自沮易僕之<lb/>
所深望也昔馬遷奮格衆之見不愛其身以伸李陵陵<lb/>
卒隤其家聲以累太史夫陵實國士不能勇于一日之<lb/>
死而欲幸望于不世之圖卒之老于異俗而節不立身<lb/>
殞而志不明于人此義夫千載之恨也執事髙俊樹立<lb/>
非庸可冀其一二然所伸于偉哲不恒之知者僕惓惓<lb/>
望焉惟執事圖之<lb/>
<pb n="KR4e0162_WYG_032-17b"/>
　　　與何粹夫書<lb/>
景明頓首粹夫先生閣下日者先生示以疏歸竊與子<lb/>
鍾計慮謂宜且止更值時方忌諱虞有觸冐且疏而部<lb/>
不可之無益舉動古人以禮義制進退進不可茍退豈<lb/>
可輕先生裁之海内友朋屬目㡬何三四君子悉已謝<lb/>
時仲木退耕于髙陵獻吉覊處于大梁徳涵乆廢于岐<lb/>
下子衡伏竄于海濵有憂國傷人之思而寧無云亡殄<lb/>
瘁之嘆乎先生乃復欲憤世自遂長往之情得矣恐不<lb/>
<pb n="KR4e0162_WYG_032-18a"/>
免于扁心之譏而或繆于義退之道也夫據勢而經施<lb/>
従風而順化知遇曠代之事也經常以緯變成易以忍<lb/>
難君子隨時之用也若稍不可意不能其煩便自委去<lb/>
則天下欲承君子之澤㡬無時矣僕不肖獲聴于先生<lb/>
先生服亷守介明徳峻行雖子罕之却璧幼安之揮金<lb/>
閔叔之不食遺蒜無已之不受贈袍何以尚之至其瑰<lb/>
論精識周知曲中略于章句之末而超于尺寸之外可<lb/>
以參賾濟務昭逺明㣲盖僕之所深尚者然數年以来<lb/>
<pb n="KR4e0162_WYG_032-18b"/>
執論究迹似猶獨行一節之事而未合於聖人通士之<lb/>
觀何也夫徇時就功世不能器秉樸滅華徒飾亡實四<lb/>
者皆非通聖也通士不居器而滯用聖人不專質而喪<lb/>
文故簠簋之器必飾金玉棟梁之匠不彫濩落何也物<lb/>
有所不容而貴有所必須也今先生或者敦質而太略<lb/>
于文器大而人莫能用惟先生少自抑忍順卑俟時以<lb/>
存人望以慰交㳺之私夫龍蛇之徳變化之義先生藴<lb/>
之素矣㒒恃知愛輒敢既其愚臆惟先生亮之<lb/>
<pb n="KR4e0162_WYG_032-19a"/>
　　　與李空同論詩書<lb/>
敬奉華牘省誦連日初憮然若遺既渙渙然若有釋也<lb/>
發迷徹蔽愛助激成空同子功徳我者厚矣僕自念離<lb/>
析以来單處寡類格人逖徳程缺元龜去道符爽是故<lb/>
述作靡式而進退失步也空同子曰子必有諤諤之評<lb/>
夫空同子何有於僕諤諤也然僕所自志者何可弗一<lb/>
質之追昔為詩空同子刻意古範鑄形宿鏌而獨守尺<lb/>
寸僕則欲富于材積領㑹神情臨景構結不倣形迹詩<lb/>
<pb n="KR4e0162_WYG_032-19b"/>
曰惟其有之是以似之以有求似僕之愚也近詩以盛<lb/>
唐為尚宋人似蒼老而實疎鹵元人似秀峻而實淺俗<lb/>
今僕詩不免元習而空同近作間入于宋僕固蹇拙薄<lb/>
劣何敢自列于古人空同方雄視數代立振古之作乃<lb/>
亦至此何也凡物有則弗及者及而退者與過焉者均<lb/>
謂之不至譬之為詩僕則可謂弗及者若空同求之則<lb/>
過矣夫意象應曰合意象乖曰離是故乾坤之卦體天<lb/>
地之撰意象盡矣空同丙寅間詩為合江西以後詩為<lb/>
<pb n="KR4e0162_WYG_032-20a"/>
離譬之樂衆響赴㑹條理乃貫一音獨奏成章則難故<lb/>
絲竹之音要𦕈木革之音殺直若獨取殺直而并棄要<lb/>
𦕈之聲何以窮極至妙感情飾聴也試取丙寅間作叩<lb/>
其音尚中金石而江西以後之作辭艱者意反近意苦<lb/>
者辭反常色澹黯而中理披慢讀之若揺鞞鐸耳空同<lb/>
貶清俊響亮而明柔澹沉著含蓄典厚之義此詩家要<lb/>
㫖大體也然究之作者命意敷辭兼于諸義不設自具<lb/>
若閑緩寂寞以為柔澹重濁剜切以為沉著艱詰晦塞<lb/>
<pb n="KR4e0162_WYG_032-20b"/>
以為含蓄野俚輳積以為典厚豈惟繆于諸義亦併其<lb/>
俊語亮節悉失之矣鴻荒邈矣書契以来人文漸朗孔<lb/>
子斯為折中之聖自餘諸子悉成一家之言體物雜撰<lb/>
言辭各殊君子不例而同之也取其善焉已爾故曹劉<lb/>
阮陸下及李杜異曲同工各擅其時並稱能言何也詞<lb/>
有髙下皆能擬議以成其變化也若必例其同曲夫然<lb/>
後取則既主曹劉阮陸矣李杜即不得更登詩壇何以<lb/>
為千載獨步也僕嘗謂詩文有不可易之法者辭斷而<lb/>
<pb n="KR4e0162_WYG_032-21a"/>
意屬聫類而比物也上考古聖立言中徴秦漢緒論下<lb/>
采魏晉聲詩莫之有易也夫文靡于隋韓力振之然古<lb/>
文之法亡于韓詩弱于陶謝力振之然古詩之法亦亡<lb/>
于謝比空同嘗稱陸謝僕參詳其作陸詩語俳體不俳<lb/>
也謝則體語俱俳矣未可以其語似遂得並例也故法<lb/>
同則語不必同矣僕觀堯舜周孔子思孟氏之書皆不<lb/>
相沿襲而相發明是故徳日新而道廣此實聖聖傳授<lb/>
之心也後世俗儒專守訓詁執其一說終身弗解相傳<lb/>
<pb n="KR4e0162_WYG_032-21b"/>
之意背矣今為詩不推類極變開其未發泯其擬議之<lb/>
迹以成神聖之功徒叙其已陳修飾成文稍離舊本便<lb/>
自杌<graphic n="KR1150" url="https://raw.githubusercontent.com/kanripo/KR-Gaiji/master/images/KR1150.png" mimeType="image/png"/>如小兒倚物能行獨趨顛仆雖由此即曹劉即<lb/>
阮陸即李杜且何以益於道化也佛有筏喻言舍筏則<lb/>
達岸矣達岸則舍筏矣今空同之才足以命世其志金<lb/>
石可斷又有超代軼俗之見自僕遊従獲覩作述今且<lb/>
十餘年來矣其髙者不能外前人也下焉者已踐近代<lb/>
矣自創一堂室開一户牖成一家之言以傳不朽者非<lb/>
<pb n="KR4e0162_WYG_032-22a"/>
空同撰焉誰也易大傳曰神而明之存乎徳行成性存<lb/>
存道義之門是故可以通古今可以攝衆妙可以出萬<lb/>
有是故殊途百慮而一致同歸夫聲以竅生色以質麗<lb/>
虚其竅不假聲矣實其質不假色矣茍實其竅虛其質<lb/>
而求之聲色之末則終於無有矣北風便冀反復鄙說<lb/>
幸甚<lb/>
　　　與李中丞書<lb/>
自奉岳州顔色澧州書問今十餘年來矣執事名位日<lb/>
<pb n="KR4e0162_WYG_032-22b"/>
起内外屬望僕誠亦私遂期仰撫臨之初䝉降禮寒門<lb/>
頃者又辱封書之貺想聆徳音式如金玉近覩執事疏<lb/>
奏條布舉捨興革濟務之功格俗之化盖次第具矣天<lb/>
其猶有活中土人意邪僕觀比日之事大率上多取容<lb/>
而下多憤激譬之天下之勢病弱者也非一藥可療容<lb/>
者養患以待亡激者速禍而無補故非得大國醫使成<lb/>
專任久試之効何以救危困也夫古之人學道以為己<lb/>
也學官以為人也其心一也道無為己之徳而官無為<lb/>
<pb n="KR4e0162_WYG_032-23a"/>
人之澤所従學者異也中者聖之則也正者人之矩也<lb/>
中正者易之體用也不容不激維中維正舍執事吾誰<lb/>
従乎夫樞機得人重于方鎮謂樞機約旋而博𬒳也事<lb/>
勢有不然者矣上治則視樞機上忽則視方鎮樞機之<lb/>
地先君方鎮之地先民故方鎮者地逺而官尊地逺官<lb/>
尊則力可抗而權倖之威弗易及也即使執事入叅樞<lb/>
機恐無所容其巧力而不可一日居不如在方鎮之猶<lb/>
獲志也僕之所望者惟得專任乆試乃中土之幸𤨏言<lb/>
<pb n="KR4e0162_WYG_032-23b"/>
鄙慮無足采者幸垂省覽復誨不宣<lb/>
　<lb/>
　<lb/>
　<lb/>
　<lb/>
　<lb/>
　<lb/>
　大復集巻三十二<lb/>
</p>
<p>
</p>
  </div>
</body>
</text>
</TEI>