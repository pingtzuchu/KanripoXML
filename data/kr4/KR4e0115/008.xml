<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>重編瓊臺藁巻八</head> <lb/>
    <p>
<pb n="KR4e0115_WYG_008-1a"/>
欽定四庫全書<lb/>
　重編瓊臺藁巻八<lb/>
　　　　　　　　　　　　　明　邱濬　撰<lb/>
　章奏<lb/>
　　進大學衍義補表<lb/>
國子監掌監事禮部右侍郎臣邱濬誠惶誠恐稽首頓<lb/>
首上言伏以持世立教在六經而撮其要於大學明徳<lb/>
新民有八目而収其功於治平舉徳義而措之於事為<lb/>
<pb n="KR4e0115_WYG_008-1b"/>
酌古道而施之於今政衍先儒之餘意補聖治之極功<lb/>
惟知罄獻芹之誠㒺暇顧續貂之誚原夫一經十傳乃<lb/>
聖人全體大用之書分為三綱八條實學者修已治人<lb/>
之要章句既有以大明聖藴衍義又所以上格君心書<lb/>
雖成於前朝道則行於今代惟太祖之建極嘗大書於<lb/>
殿壁之間暨列聖之紹基屢聽講於經筵之上既已致<lb/>
夫雍熈太和之治一皆本乎躬行心得之餘善推所為<lb/>
者固無俟乎盡言欲全其功者亦須補其闕略竊觀衍<lb/>
<pb n="KR4e0115_WYG_008-2a"/>
義之四要尚遺治平之二條雖曰舉而措之為無難不<lb/>
若成而全之為盡善况有其體則有其用既成乎已當<lb/>
成乎物理固無一之可遺功豈有一之可闕善法不能<lb/>
以徒舉本末則貴乎兼該毎當繙閱之時自起編劘之<lb/>
念顧一人之聞見有限而天下之事體無窮居一室而<lb/>
料度乎四方據已私而折衷乎衆務亦固知其不可猶<lb/>
强為其所難是盖一念區區報國之忠抑亦平生孜孜<lb/>
為學之志是以頓忘下陋僣效前修豈不知妄擬非倫<lb/>
<pb n="KR4e0115_WYG_008-2b"/>
竊亦欲薄陳所見念惟天下之大其本在於一身人心<lb/>
之㣲其用周乎萬事一物有一物之用一方有一方之<lb/>
宜所以率之者固本於身所以處之者各有其道事皆<lb/>
有則斯事事皆得其冝人各有心須人人不拂其欲伊<lb/>
欲行之適當其可必先講之務盡其詳考古以證今隨<lb/>
時而應用積小以成其大補偏以足其全巨細精粗而<lb/>
曲折周詳前後左右而均齊方正于以衍治國平均天<lb/>
下之義用以収格致誠正修齊之功舉本末而有始有<lb/>
<pb n="KR4e0115_WYG_008-3a"/>
終合内外而無餘無欠期必底於聖神功化之極庶以<lb/>
見夫大學體用之全體例悉凖於前書楷範用垂於後<lb/>
學稽聖經訂賢傳剟取無遺紀善行述嘉言蒐求㒺棄<lb/>
附以管中之所見覬於目下之可行俯竭涓塵之㣲仰<lb/>
禆海嶽之大兹盖伏遇皇帝陛下睿知有臨剛明不惑<lb/>
學古訓而獲大道慎儉徳以懐永圗蚤毓徳於青宫服<lb/>
膺大訓時濳心於黄巻玩味聖經開𨗳盡忠益之言體<lb/>
驗極擴充之力毎躬行而實踐恒日就以月將仁孝之<lb/>
<pb n="KR4e0115_WYG_008-3b"/>
徳孚於宫闈元良之聲播於函夏一旦承天而踐祚萬<lb/>
邦仰徳以歸心大志夙成適符漢宣登極之嵗小毖求<lb/>
助肇啟成周訪落之心首深究於大猷亟恢𢎞於至治<lb/>
凢新政之大有建置皆舊學之素所講明廣充格致誠<lb/>
正之功用臻修齊治平之效太平之治端可計日而待<lb/>
也臣濬下愚陋質荒陬孤生生世無寸長頗留心於扶<lb/>
世讀書有一得輒妄意以著書固非虞卿之窮愁亦匪<lb/>
真氏之去位猥以官居三品慚厚禄以何禆年近七旬<lb/>
<pb n="KR4e0115_WYG_008-4a"/>
惜餘齡之無幾一生仕宦不出國門六轉官階皆司文<lb/>
墨莫試涖政臨民之具徒懐愛君憂國之心竭平生之<lb/>
精力始克成編恐無用之陳言終将覆瓿幸際朝廷更<lb/>
化中外肅清總攬權綱一新政務儻得徹九重之聽取<lb/>
以備乙夜之觀采於十百之中用其二三之䇿未必無<lb/>
補於當世亦或有取於後人民物於是乎一新世道兹<lb/>
焉乎復古好所好惡所惡一人永子育乎兆民賢其賢<lb/>
親其親四海咸尊戴於萬世臣干冒天威無任激切屛<lb/>
<pb n="KR4e0115_WYG_008-4b"/>
營之至臣所撰到大學衍義補一百六十巻補前書一<lb/>
巻目錄三巻共成四十帙謹奉表隨進以聞<lb/>
　　代衍聖公孔𢎞緒謝表<lb/>
兹者恭遇聖駕親臨太學躬祀先師召臣等三氏子孫<lb/>
陪祀恩賚有加謹奉表稱謝者伏以聖人御極首視學<lb/>
以廣化於四方大禮隆儒逺推㤙以下逮於百世𢎞至<lb/>
治以六經之道舉盛世於三代之隆九重之恩禮有加<lb/>
三氏之子孫何幸兹盖伏遇皇帝陛下心傳精一學衍<lb/>
<pb n="KR4e0115_WYG_008-5a"/>
緝熈肅至養之孝於兩宫協重華之徳於列聖御明堂<lb/>
而布政萬事咸已維新坐宣室以受釐百神莫不受職<lb/>
謂致治有本原莫先乎道而求道有樞要必用乎經亟<lb/>
舉臨雍之儀用廣作人之效以天子而師陪臣之道徳<lb/>
屈萬乗以賁數仭之宫牆玉瓚黄流乃祼乃獻皮弁素<lb/>
績載舞載揚金奏鏗如宣宫商角徴羽之節奏玉容睟<lb/>
若親温良恭儉讓之徳容禮官絢□綵以展儀祭酒瞻<lb/>
冕旒而進講大臣陪黼座佩玉鏘鏘諸生環橋門冠衿<lb/>
<pb n="KR4e0115_WYG_008-5b"/>
濟濟述百王禮樂之盛典培萬世綱常之丕基爼豆生<lb/>
輝縉紳増氣聯蕃寵命錫章服以衣被諸儒諄復訓詞<lb/>
降絲綸以奨勵多士按古禮以載施於今世報前功而<lb/>
不忘其後昆光被魯鄒澤流洙泗臣某等叨承世業仰<lb/>
荷國恩愧乏象賢之資濫受罔功之賞爰居止魯享厚<lb/>
味也可慚鸊鵜在梁被美服兮不稱冒榮為幸報賜何<lb/>
階伏願惟天惟祖宗永保皇明之祚有民有社稷長為<lb/>
儒教之宗奎璧輝煌乾坤清泰臣某等無任瞻天仰聖<lb/>
<pb n="KR4e0115_WYG_008-6a"/>
激切屏營之至謹奉表稱謝以聞<lb/>
　　擬進大明一統志表<lb/>
伏以竝日月以照臨千載啓大明之運全天地所覆載<lb/>
萬邦咸正統之歸輿圖之廣曠古所無地志之成於今<lb/>
為盛粤自三才定位歴代迭興封山濬川舜肇十有二<lb/>
州之地列爵分土周㑹千八百國之君迨夫嬴秦始置<lb/>
郡縣繼以劉漢益拓土疆自魏晉以來由宋元而上或<lb/>
閏位之弗齒或覇業之偏安或威令之阻行或凉徳之<lb/>
<pb n="KR4e0115_WYG_008-6b"/>
可厭皆未有若我朝得國之正闢地之大者也徳與地<lb/>
而兼廣政與教以並行南都吳北都燕立標凖於四極<lb/>
大為府小為縣總要㑹於三司藩府分封並峙維城之<lb/>
固衛所布列廣宣禦侮之威規制周嚴氣勢聨屬南踰<lb/>
銅柱東越鯷波盡入版圖之内西亘金河北彌狼望率<lb/>
歸聲教之餘殫九服於域中通八荒於化外青狄黑濮<lb/>
遥候月以来賔黄支朱鳶畢占風而受吏禹迹之所不<lb/>
至章步之所未周地無間於華夷治獨超乎今古不有<lb/>
<pb n="KR4e0115_WYG_008-7a"/>
盛製曷彰丕圖粤若帝王受天命以建國皆有載籍志<lb/>
地理以貽謀於虞有禹貢之書在周有職方之典方冊<lb/>
所載若管氏地員吕覽有始百家之傳說不同舘閣所<lb/>
修若元和郡縣開寳圖經一代之典章可考寰宇記之<lb/>
作於宋略而未明大統志之述於元泛而失實肆我聖<lb/>
祖嘗命儒臣雖采錄之有餘尚編輯之未既時如有待<lb/>
事豈偶然恭惟皇帝陛下聰明先物神聖自天膺歴數<lb/>
以在躬収政權而獨運光昭祖武𢎞迓天休凡聖賢經<lb/>
<pb n="KR4e0115_WYG_008-7b"/>
世之圖咸留睿覽於祖宗待成之志尤軫宸衷謂此輿<lb/>
地之書闗係甚大特詔文學之士纂述是司授成命於<lb/>
九重考遺編於千古上自聖經賢傳下及水志山經發<lb/>
中秘之所藏萃外史之逌掌遍閱累朝之史旁蒐百氏<lb/>
之言與夫羽陵宛委奇文汲冢酉陽逸典𤣥詮梵藏小<lb/>
說方言靡不網羅舉皆蒐采綴貫羣籍約為成書義類<lb/>
凡例悉有據依信疑是非壹加訂正首辨方州之域次<lb/>
推星野之分建置有革有因疆域或分或合如水自源<lb/>
<pb n="KR4e0115_WYG_008-8a"/>
而徂委如木由幹而分枝山川形勝之殊風俗物産之<lb/>
異巨細不遺公署學校之類宫室關梁之倫古今俱載<lb/>
留則民愛去則民慕宦蹟非循良不書出而道行處而<lb/>
道明人物惟名賢是取匪徒儒道而二氏兼収不獨華<lb/>
風而四夷亦附所以廣聖道之咸容示皇威於無外比<lb/>
之全志允謂全書綱舉而目張有倫有要事増而文省<lb/>
不泛不疎海内廣輪如指掌而斯見天下險易不出戸<lb/>
而可知自有地志未之前聞宜並聖經垂之後代此誠<lb/>
<pb n="KR4e0115_WYG_008-8b"/>
皇上繼志述事之孝卓冠乎百王高出乎千古者也臣<lb/>
等章句腐儒草茅賤士叨䝉拔擢豈能如楚左史之讀<lb/>
九邱沗効編劘竊自比晉司空之創六體莫能稱詔深<lb/>
虞玩愒之尤幸睹就編少助清閒之燕書同文車同軌<lb/>
大一統而四海向方天為盖地為輿中兩間而萬世永<lb/>
賴<lb/>
　　擬賀耕籍田表<lb/>
伏以王業萬年即田功以𢎞治本帝籍千畝躬稼事以<lb/>
<pb n="KR4e0115_WYG_008-9a"/>
為民先當承天踐祚之初舉敬天勤民之典三推禮備<lb/>
萬姓歡騰恭惟皇帝陛下寅紹貽謀厲精圗治亟監觀<lb/>
於成憲思遹駿於先聲一日二日萬幾方有所事之始<lb/>
五推九推終畝非無可耕之人誠以國之大事在祀人<lb/>
之生計惟農神明顧歆於其誠不於其物民庻視傚以<lb/>
其身不以其言用是率祖攸行将以示民之法於以致<lb/>
先祖之享庻幾知小人之依乃命禮官式涓吉日農祥<lb/>
晨正土脉春滋即齋宫以潔心欵嘉壇而舉趾紺轅黛<lb/>
<pb n="KR4e0115_WYG_008-9b"/>
耜循行於隴畝之間綠耦朱紘容與於阡陌之内秉耒<lb/>
而幾於十墢借力以終於庻人索先農而享之盛禮既<lb/>
舉賜福酒以勞止大惠均頒希濶之典創見於一時務<lb/>
本之談喧傳於萬口臣叨班著位幸際昌辰駕芝車以<lb/>
臨甫田親瞻玉粹為神倉以儲馨稷載告寶成繼周人<lb/>
載芟之詩豐穰徧地衍殷宗無逸之夀平格自天<lb/>
　　進呈憲宗純皇帝實錄表<hi>𢎞治辛亥八月二十四日上</hi>
伏以皇圖有永天開六葉之君文化聿成世享二紀之<lb/>
<pb n="KR4e0115_WYG_008-10a"/>
治功徳之敷遺者既大典冊之紀述者宜詳上廣先猷<lb/>
下垂後訓成一人繼述之孝慰萬姓愛戴之心恭以憲<lb/>
宗繼天凝道誠明仁敬崇文肅武宏德聖孝純皇帝以<lb/>
上聖之資居大寳之位聖心仁孝天表清明廣運而文<lb/>
武聖神剛徤而中正純粹承千年之大統纘五聖之洪<lb/>
圖帝享四十一齡雖寸陰而必競君臨二十四載無一<lb/>
日而不朝尊治命而殉葬不以生人承先志而任用惟<lb/>
其舊輔曉朝慈極無間於暑雨祁寒日御經筵不輟於<lb/>
<pb n="KR4e0115_WYG_008-10b"/>
隆冬盛夏祭神而神如在極仁孝誠敬之心奉天而天<lb/>
不違有感召交孚之妙介福於聖母徽號荐加錫類逮<lb/>
臣民隆恩均布順而委曲以合禮儷慈懿於山陵孝以<lb/>
推廣其因心復康定之位號崇儒重道稽古好文輯文<lb/>
華大訓示元良而萬邦以貞成綱目續編明正統而百<lb/>
王不易恢張治具寤寐英賢治分理於六卿不恃己長<lb/>
而自用法一循於三尺靡因私怒以濫加雖一嚬一笑<lb/>
而必慎所施恐匹夫匹婦之不獲其所民或干紀尋即<lb/>
<pb n="KR4e0115_WYG_008-11a"/>
革心冦敢犯邉俄聞報㨗民安吏職時和歳豐允為一<lb/>
代極盛之時兼有列聖諸福之物仁聲廣播有血氣者<lb/>
莫不尊親哀詔逺頒具衰絰者如䘮考妣不有信史曷<lb/>
彰聖功紀載必有成書顯揚是為大孝恭惟皇帝陛下<lb/>
道協重華孝思罔極嚴羮牆之如見著存不亡躬厯數<lb/>
之攸歸負荷是懼亟鑒觀於成憲思遹駿於先聲爰詔<lb/>
禮官俾修實錄乃於𢎞治元年閏正月初三日勑臣懋<lb/>
監修臣吉等總裁臣濬等副總裁臣敏政等纂修别開<lb/>
<pb n="KR4e0115_WYG_008-11b"/>
史局羣集儒臣發内府精微之秘藏采銀臺出納之奏<lb/>
章内而六曹百司之所掌外而三司列郡之所陳柄臣<lb/>
建請之所宜諫輔論思之忠益言無㣲而不錄事非要<lb/>
則弗書凡治體之所闗或風化之攸繫著為令甲播告<lb/>
司存與夫禮法章程功勲節義人才進退綱紀弛張内<lb/>
自宫闈外極邉鄙政必究其沿革事必備其始終賢否<lb/>
决於衆論之同是非公於天定之後總國計於每嵗之<lb/>
抄述寳訓為後世之謨傳其信不傳其疑過於文寧過<lb/>
<pb n="KR4e0115_WYG_008-12a"/>
於質一存實事盡削浮辭立德立功立言三者偹矣繫<lb/>
年繫月繫日一以貫之永為不朽之傳大著無前之績<lb/>
臣某等寅奉綸音愧無史學方切抱弓之戚遽叨載筆<lb/>
之榮仰體宸衷俯殫管見立典五志稽衆志以備書作<lb/>
史三長念一長之何有況夫今制時政無編不比前規<lb/>
起居有注懼有孤於委任幸得見其纂成計日程功閱<lb/>
嵗深有慚於尸素載言紀事異時不無補於汗青<lb/>
　　入閣謝㤙表<lb/>
<pb n="KR4e0115_WYG_008-12b"/>
臣惟内閣深嚴之地視前朝政事之堂有輔相之實而<lb/>
無其名掌絲綸之制而叅夫政必有相業如丙魏筆力<lb/>
如歐蘓皆能兼二者之長斯可贊萬幾之治有如臣者<lb/>
無學無才既衰既病自分生身於遐僻遂甘絶意於攀<lb/>
縁既無左右之先容亦靡臣僚之推轂乃䝉聖天子之<lb/>
親擢晉陟大學士之華階方前星瑞世之初適彌月普<lb/>
慶之旦特頒手勑揚於明廷老朽無能三疏之情詞雖<lb/>
懇聖心簡在九重之定命不移遂令荒陬迂僻之孤生<lb/>
<pb n="KR4e0115_WYG_008-13a"/>
亦預延閣論思之要務望大踰於分外義誠激於胸中<lb/>
老忘其衰喜極而泣頓振起其衰薾既摧之氣復動發<lb/>
其少壯有為之心非不知力小任大而有所不勝苦無<lb/>
奈恩深義重而無以為報敢不委身徇國自頂至踵畢<lb/>
以獻於官家以道事君非義與仁不敢陳於帝扆叩囊<lb/>
底之餘智尚或可為庶紙上之陳言不為徒託雖曰途<lb/>
窮日暮决不至於倒行逆施但恐食少事煩弗得乆於<lb/>
陳力就列守宣尼在得之戒老矣何求奉微子自獻之<lb/>
<pb n="KR4e0115_WYG_008-13b"/>
身死而後已所慮臣年已老臣病日加志欲為而氣力<lb/>
不克機可乗而嵗月不待有如伏櫪老驥志雖存乎千<lb/>
里而力已難馳鎩羽倦禽脰徒奮乎一鳴而飛不能逺<lb/>
終致困躓之失有孤豢養之恩與其姑試之於衰朽之<lb/>
餘曷若保全之於寛閒之野謹因陳謝更兾慈憐臣感<lb/>
戴天恩無任激切屏營之至謹具表陳謝以聞<lb/>
　　請建儲表<hi>𢎞治壬子</hi>
兹以皇天眷命聖子誕生人望所歸天意攸屬臣某等<lb/>
<pb n="KR4e0115_WYG_008-14a"/>
伏望皇上早頒冊命正位儲宫以隆國本以繫人心以<lb/>
永皇明萬萬年無疆之休命謹奉表陳請者臣某誠懽<lb/>
誠忭稽首頓首上言伏以承天立極當圖萬世之安為<lb/>
國建儲用繫四海之望惟天序之早定則國勢以永寧<lb/>
凡在照臨孰不忻願恭惟皇帝陛下英明獨運慈儉躬<lb/>
行席六聖之重熈荷三靈之孚祐乾元一索而得夫洊<lb/>
雷之震軒龍首孕而發為前星之祥爰錫絲綸已騰忻<lb/>
聲於遐邇尚虚匕鬯未定儲位於元良臣等重惟帝王<lb/>
<pb n="KR4e0115_WYG_008-14b"/>
大孝在繼體之得人祖宗丕基貴承祧之有後上帝既<lb/>
儲祥而委社兆民咸仰徳以歸心伏望皇上斷自聖心<lb/>
順乎輿議思宗社之重而豫為建儲念天下之大而先<lb/>
於立本當陽盛之嘉日舉曠古之徽章肇正青宫肆頒<lb/>
顯冊則神祗以之安樂社稷有所憑依益堅磐石之宗<lb/>
長作神人之主<lb/>
　　請建儲表二<lb/>
伏以惟天惟祖宗佑皇家克昌厥後有民有社稷定國<lb/>
<pb n="KR4e0115_WYG_008-15a"/>
本當在所先粤惟震長主器之資實繼乾元綂天之體<lb/>
上以承九廟之宗祀下以繫四海之人心屬此熈辰宜<lb/>
行大禮恭惟皇帝陛下徳協重華仁覃庻類兩宫燕翼<lb/>
躬志養以無違百世蟬聨貽孫謀而有永治已𢎞矣人<lb/>
無間然凡諸政教之施率皆底績乃獨元良之位尚未<lb/>
正名在皇上雖以幼冲為辭然聖嗣本以生知為徳矧<lb/>
居嫡而居長亶克嶷而克岐天縱将聖之資不以少長<lb/>
而異臣明體國之義敢以煩凟為嫌是以冄竭悃誠必<lb/>
<pb n="KR4e0115_WYG_008-15b"/>
祈聽允伏望皇上奉率前規俯從衆志順天心而與子<lb/>
貳宸極以升儲敷告大庭誕揚丕號正天下之大本致<lb/>
邦國之永貞培翼隆基播休聲於九有登閎昌祚綿寳<lb/>
歴於萬年<lb/>
　　請建儲表三<lb/>
伏以建儲非為私親盖明萬世之統主器在於長子用<lb/>
繫四海之心商書載以貞之文厥惟舊矣漢詔具早建<lb/>
之議烏可後乎不避煩凟再三之嫌仰希剛明主一之<lb/>
<pb n="KR4e0115_WYG_008-16a"/>
斷照臨所逮鼓舞攸同恭惟皇帝陛下學本誠明仁均<lb/>
動植契天心而克享體祖徳以靈承神罔怨恫物無違<lb/>
拒是以三靈薦社九廟儲休有開軒龍之祥首協熊羆<lb/>
之兆九重丹詔方宣布於殿庭一日驩聲遽徧騰於海<lb/>
宇前星呈瑞萬目皆覩其揚輝麗日重光衆心咸兾其<lb/>
繼照人情攸屬天意允符伏望皇上體天之心順人之<lb/>
志勿以臣下屢請為凟勿以聖子尚幼為辭上以奉兩<lb/>
宫之懽下以愜萬民之望特頒冊命早建儲君郊社宗<lb/>
<pb n="KR4e0115_WYG_008-16b"/>
祊皆於焉有所慶賴華夷蠻貊率於此得所依歸邦本<lb/>
不搖皇圖彌固<lb/>
　䇿問<lb/>
　　㑹試䇿問<hi>五首</hi>
問自古帝王有所述作以頒示天下往往出於詞臣之<lb/>
代言史氏之紀錄惟我太祖髙皇帝生知之性卓冠百<lb/>
王其於文藝盖有不學而能者其見於簡篇之間率皆<lb/>
淵衷之所斡運宸翰之所揮灑神謨聖訓萬世如見莫<lb/>
<pb n="KR4e0115_WYG_008-17a"/>
不有深意存焉伏讀御製大誥三編首以君臣同逰為<lb/>
言噫帝王盛徳大業夫豈無大於此者乎乃不遑他及<lb/>
而託始於斯其有意乎其無意乎儒者博通古今於凡<lb/>
前代帝王之事無不究心以為他日致君之具况本朝<lb/>
祖宗之明訓乎請推原自古君臣同遊之得失與聖祖<lb/>
意嚮之所在旬日入對大廷即舉以聞之於上<lb/>
問性至難言也昔之大儒如荀卿氏董仲舒氏揚雄氏<lb/>
韓愈氏歐陽氏司馬氏蘇氏兄弟胡氏父子皆不識性<lb/>
<pb n="KR4e0115_WYG_008-17b"/>
今世三尺童子稍通大義者皆知性之為善則昔之大<lb/>
儒反今之童子不若矣抑不知其所謂性善者果真知<lb/>
歟無乃亦剿人之説而附和之也請折衷諸儒之所以<lb/>
得失與吾性之所以本善者以對<lb/>
問為治之道亦多矣而大學論治國平天下之道諄諄<lb/>
以理財用人為言則治平之道無有要於此乎歴觀前<lb/>
代方其建國之初法制尚茍簡政事尚疏略當是時也<lb/>
土宇未闢生齒未繁地有遺利民有遺力宜其財用之<lb/>
<pb n="KR4e0115_WYG_008-18a"/>
屈矣而未聞有乏財之憂學校未立科舉未興官無常<lb/>
人人無常用宜其人才之乏矣而未聞有無人之嘆及<lb/>
至天下既定規制畢舉所以因時救弊起偏補敗之政<lb/>
日増月益凡昔所未有與有之而未備者無一而不具<lb/>
矣是故制用有法勸邵有官征歛之藝日新輦漕之途<lb/>
日廣取之盡錙銖積之若邱山宜其財用之多於往時<lb/>
矣而反不及焉教養有素進取有漸舉薦之路多方考<lb/>
課之法益宻累數人而守一官居數年而待一缺宜其<lb/>
<pb n="KR4e0115_WYG_008-18b"/>
人才之盛於往時矣而反不如焉夫宜其不足而有餘<lb/>
宜其有餘而不足何也雖然斯二者又有不同焉者盖<lb/>
財之不足用無餘故也至於人才乃因有餘而不足於<lb/>
用焉是又何也凡若此者皆必有所以然之故茍知其<lb/>
故清其源塞其流而逆閉其塗使之積乆而無弊則治<lb/>
平之端在此矣諸士子讀大學書其亦推類以及此否<lb/>
乎請具陳其本末與其可施於今者以對<lb/>
問古道徳一風俗同歴世雖乆而所守者惟一説是以<lb/>
<pb n="KR4e0115_WYG_008-19a"/>
當是之時學無異道人無異論百家無殊言孔子没而<lb/>
異說紛起道徳遂為天下裂自是國異政家殊俗嵗異<lb/>
而月不同矣秦漢而下自武帝表章六經之後世之所<lb/>
謂儒者咸知尊孔氏黜百家及其見於立論行事之間<lb/>
則又有不同焉者其大畧有三工文辭者則有司馬遷<lb/>
之徒論政事者則有劉向之輩談理道者則有董生之<lb/>
流是三者皆世所謂儒者之事也然則儒者之道果止<lb/>
是而已乎其後精於文者有韓愈氏有歐陽修氏達於<lb/>
<pb n="KR4e0115_WYG_008-19b"/>
治者有陸䞇氏范仲淹氏深於道者有二程朱子焉之<lb/>
數子者其於前諸子果若是班乎其於孔子之道亦有<lb/>
所合乎我朝崇儒重道太祖高皇帝大明儒學教人取<lb/>
士一惟經術是用太宗文皇帝又取聖經賢傳訂正歸<lb/>
一使天下學者誦説而持守之不惑於異端駁雜之說<lb/>
道徳可謂一矣然至於今風俗猶有未盡同者何也曩<lb/>
時文章之士固多渾厚和平之作近或厭其淺易而肆<lb/>
為艱深奇怪之辭韓歐之文果若是乎議政之臣固多<lb/>
<pb n="KR4e0115_WYG_008-20a"/>
救時濟世之䇿近或厭其循常而過為閎闊矯激之論<lb/>
陸范之見果若是乎至若講學明道學者分内事也近<lb/>
或大言濶視以求獨異於一世之人程朱之學果若是<lb/>
乎伊欲操觚染翰者主於明理而不専於聘辭封章投<lb/>
匭者志於匡時而不在於立名講學明道者有此實功<lb/>
而不立此門户不厭常而喜新各矯偏而歸正必使風<lb/>
俗同而道徳一以復古昔之盛果若何而可<lb/>
問今京畿之地乃古幽冀之域河朔之區昔人所謂<lb/>
<pb n="KR4e0115_WYG_008-20b"/>
王不得不王伯不得不伯之所也考之史傳樂毅以<lb/>
燕兵下齊七十城光武以幽冀兵平定天下天下兵<lb/>
甲之強莫踰於此也在唐中葉以後其地分屬於方<lb/>
鎮成徳軍今定易深冀等州地也盧龍軍今平灤通<lb/>
薊等州地也與夫魏博范陽之類皆在今八郡域中<lb/>
一軍士卒多或至踰十萬征戰之役無嵗無之今其<lb/>
土地故在不知當時何以得兵如此之多而供給之<lb/>
費又何自出歟驗之方域東抵遼海北踰上谷邊<lb/>
<pb n="KR4e0115_WYG_008-21a"/>
境之患莫切於此也在秦漢以前其地分裂為戰國趙<lb/>
都邯鄲今真定順徳皆其舊疆也燕都幽州今順天保<lb/>
定皆其故域也趙邉西連雲代而燕則兼鄰鮮卑匈奴<lb/>
之境外冦侵軼時或有之今則疆域如故不知當時何<lb/>
以内支列國交争而邉境之侵又能禦之歟勝國建都<lb/>
於此仰給東南漕運以足宫禁百官六軍之食議者病<lb/>
其竭民力以航不測欲於京師之東瀕海萑葦之塲用<lb/>
浙人之法築堤捍水為田聽富民欲得官者合其衆分<lb/>
<pb n="KR4e0115_WYG_008-21b"/>
授以地計畝授官則東面得兵數萬可以衛神京禦島<lb/>
夷省漕運紓疲民今其成法具存亦可舉而行之於今<lb/>
否歟又設都水監於京都而於外又有河渠司以興舉<lb/>
水利修理隄防為務說者謂其一代之事功亦不可泯<lb/>
如决雙㙮白浮諸水為通惠河以濟漕運而京師無陸<lb/>
轉之勞𨗳渾河疏灤水而武清平灤無墊溺之虞浚潞<lb/>
河障滹沱而真定免决嚙之患今其陳迹故在亦可以<lb/>
因而修之於今否歟諸士子挾藝来遊於斯博考前古<lb/>
<pb n="KR4e0115_WYG_008-22a"/>
必知所以處此者伊欲寓兵於近輔而不調外以衛内<lb/>
按兵於邉近而不出中以防邉耕近地以助軍餉而不<lb/>
專仰之於逺順水性以除民害而又因之以興利其可<lb/>
行與否願相與講求其故而處置其宜<lb/>
　　大學私試䇿問<hi>三首</hi>
問人有不為也而後可以有為無所不為者豈能有所<lb/>
為哉士之在學校猶女子之處室也今有在室之女不<lb/>
待父母之命而需求請託無所顧藉則其他日適人者<lb/>
<pb n="KR4e0115_WYG_008-22b"/>
從可知已若是者尚可謂之貞女乎哉為士者肯取之<lb/>
以儷已乎哉知其必不然也事不同而理同人顧明乎<lb/>
彼而暗乎此何耶諸士子皆出自郷校為有司勸駕来<lb/>
游國庠為天子門生駸駸嚮用有日其於守己之道取<lb/>
人之方必的知其所在矣請言其所不為及其将大有<lb/>
為之志以著於篇予将即其所以言以驗其所以行<lb/>
問文章闗乎氣運之盛衰善觀世者不觀其吏治而恒<lb/>
於其人文驗之唐虞三代之文見於典謨訓誥者可知<lb/>
<pb n="KR4e0115_WYG_008-23a"/>
也已春秋戰國以来其文具載史傳子集之中皆有可<lb/>
攷者焉朱子謂有治世之文有衰世之文有亂世之文<lb/>
則文之闗係乎世道非虚語也可指言歟漢以下迄南<lb/>
北朝未以文取士而文散見於奏議著述之間唐以後<lb/>
始專以文試士士非能文者不用人文之醇駁吏治之<lb/>
得失實係焉主盟斯文者是誠不可不加之意也皇明<lb/>
復古三光五嶽之氣復完洪武永樂之盛其文章渾厚<lb/>
醇正明白俊偉無有雕琢刻畫之弊近年以来書肆無<lb/>
<pb n="KR4e0115_WYG_008-23b"/>
故刻出晚宋論範等書學者靡然效之科舉之文遂為<lb/>
一變說者謂宋南渡以後無文章氣勢因之不振殆謂<lb/>
此等文字歟伊欲正人心作士氣以復祖宗之舊使明<lb/>
經者潜心玩理無穿鑿空疎之失修辭者順理達意無<lb/>
險怪新奇之作命題者隨文取義無偏主立異之非二<lb/>
三子試策之其轉移之機安在<lb/>
問道學之說唐以前無有也有之其始於宋乎宋科目<lb/>
取士有進士明經二途進士試詩賦明經試墨義其後<lb/>
<pb n="KR4e0115_WYG_008-24a"/>
罷明經而改試進士以經義其所試之經用漢唐之疏<lb/>
義王安石之新說此當時儒先所以有道學之說也我<lb/>
祖宗凖古制立進士科以五經四書取士一主程朱之<lb/>
說今日士子所習以應科者是即先儒所謂道學也但<lb/>
學者假此以出身謂其無得於身心則有之矣若謂此<lb/>
外又别有所謂向上一著而後謂之道學吾不知其何<lb/>
說也自洪武永樂以來士之養於學校進於科目仕於<lb/>
中外竝無異議今世士子乃有輙於舉業之外别立門<lb/>
<pb n="KR4e0115_WYG_008-24b"/>
戸而自謂為道學者然彼自相稱謂草澤之中可也而<lb/>
吾士夫由科目以仕中外者亦從而張大之何耶豈習<lb/>
見宋人凢攻道學者即謂之邪黨而為此邪嗚呼儗人<lb/>
必於其倫兹豈其倫邪説者有謂朱子道問學之功多<lb/>
陸氏尊徳性之功多斯人之徒盖專主陸氏尊徳性之<lb/>
學措其心於言語文字之外其然豈其然哉且中庸謂<lb/>
君子尊徳性而道問學二者之功其可偏廢歟朱子之<lb/>
學其果一偏之學歟或者之言是歟非歟諸士子所讀<lb/>
<pb n="KR4e0115_WYG_008-25a"/>
者五經四書所主者程朱之說在學校以此為學應科<lb/>
目以此為文他日出而有官守有言責者亦将以此為<lb/>
用也請試言道學之所以為道學考朱陸之實辯吳氏<lb/>
之言遡其源而沿其流而推其所以致弊之由盍各言<lb/>
爾志凢其平日存心致知以為學其本何在并及其用<lb/>
功之序致力之方一一為我言之以祛所惑<lb/>
　　擬殿試策問<lb/>
盖聞仲尼有言為君難如知其為君之難一言可以興<lb/>
<pb n="KR4e0115_WYG_008-25b"/>
邦朕承祖宗大統臨政願治七年於兹三復斯言拳拳<lb/>
服膺有如一日仰惟聖祖創業艱難復華夏之統於既<lb/>
絶之後闡彝倫之教於乆斁之餘有功於天地有功於<lb/>
萬世帝王自開闢以來所未有也惟其功徳之莫大是<lb/>
以纂述之尤難深用惕然恒懼弗克負荷日就儒臣講<lb/>
求理道分任卿佐修明治功庻幾盡夫克艱之責然而<lb/>
闕政尚多善效未著何歟夫良法善政固多端緒至徳<lb/>
要道厥有本原求約於博其道安在惟天惟祖宗付朕<lb/>
<pb n="KR4e0115_WYG_008-26a"/>
以崇髙之位寄朕以億兆之民非孝無以守成非仁無<lb/>
以濟衆凢其所以創業垂統以為裕後之圖者在今日<lb/>
有一事之或愆非所以為孝凢其所以修政立事以為<lb/>
安民之具者在今日有一夫之失所非所以為仁夫孝<lb/>
而至於無一事或遺仁而至於無一夫弗獲厥亦難哉<lb/>
雖然後人繼述之孝即前人貽謀之仁矧我祖宗所以<lb/>
敷遺於我後人者無非唐虞三代聖帝明王之至徳要<lb/>
道漢唐宋英君誼辟之良法善政昔之人其君既以是<lb/>
<pb n="KR4e0115_WYG_008-26b"/>
而克艱於己其臣亦以是而責難於君載之經史可考<lb/>
也我聖祖肇造於前列聖繼承於後嘉言善行豐功偉<lb/>
績行之當時而不頗垂之後代而可繼在我後人惡可<lb/>
不思其難以圖其易哉伊欲廣達孝之道𢎞至仁之澤<lb/>
使紀綱正於上風俗醇於下吏稱其職民安其業不益<lb/>
賦而國用自饒不究武而兵威自振災殄不作夷狄賔<lb/>
服一如祖宗之盛超漢唐宋而上之以興唐虞三代雍<lb/>
熈泰和之治亹亹迓衡何修何為而可以臻此子大夫<lb/>
<pb n="KR4e0115_WYG_008-27a"/>
積學以待詳延誠亦勤矣其必有至言為朕陳之使知<lb/>
天與祖宗所遺之大而不忘其所自所投之艱而不忽<lb/>
其所行有以盡克艱厥后之責於今日而於子大夫克<lb/>
艱厥臣之志於是乎占之書曰言之非艱行之惟艱朕<lb/>
心知其可願欲則不憚於難為其以朕所願聞而切於<lb/>
時者詳著於篇朕將采而行焉<lb/>
　<lb/>
　<lb/>
<pb n="KR4e0115_WYG_008-27b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　重編瓊臺藁巻八<lb/>
</p>
<p>
</p>
  </div>
</body>
</text>
</TEI>