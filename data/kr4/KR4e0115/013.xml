<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>重編瓊臺藁巻十三</head> <lb/>
    <p>
<pb n="KR4e0115_WYG_013-1a"/>
欽定四庫全書<lb/>
　重編瓊臺藁巻十三<lb/>
　　　　　　　　　　　　　明　邱濬　撰<lb/>
　序<lb/>
　　送鄭鈞州序<lb/>
問羊知馬機開鍵閉昔之人固有用之以成名者矣君<lb/>
子不取也深文巧詆刺骨熸膚昔之人亦有任之以為<lb/>
治者矣君子不取也盖用智者術數有時而窮任威者<lb/>
<pb n="KR4e0115_WYG_013-1b"/>
刑罰有所不能加若夫居簡可以臨民正容可以悟物<lb/>
儲精蠖濩之中可以逆釐三神談笑尊爼之間可以折<lb/>
衝萬里當之者意銷遇之者心醉其惟誠乎予友雲間<lb/>
鄭叔潤誠實人也質直而謹恪平生無偽言偽行自其<lb/>
居家庭處里閈以至游庠序登甲科所以處已接物一<lb/>
惟誠焉是務無所矯飾天順四年以名進士拜知鈞州<lb/>
入境之初望車塵者瞻其容已動其心視篆之始拜階<lb/>
下者接其言已革其面未嘗任智與威而四封之内自<lb/>
<pb n="KR4e0115_WYG_013-2a"/>
然聞風而向化三年之間有如一日今年以考滿來覲<lb/>
闕庭天官考稱將歸所治凡與之交好者需予贈言予<lb/>
惟叔潤之政治章灼人耳目如此奚俟予言為哉雖然<lb/>
叔潤固無俟乎予言予亦不能以無言也然則將奚言<lb/>
耶不過推明叔潤所已行而有騐者以凟告之耳盖是<lb/>
誠在天為實理在人為實心歛之則成已施之則成物<lb/>
一念之至可以貫金石孚豚魚感鬼神動天地風可使<lb/>
之止旱可使之雨虎可使之渡河蝗可使之不入境鱷<lb/>
<pb n="KR4e0115_WYG_013-2b"/>
魚可使之逺徙於海珠可使之去而復還况夫齊民也<lb/>
哉誠持此心而始終不渝不以智數威嚴雜焉若是而<lb/>
民之不丕化治效之不益著聲譽之不逺聞萬無此理<lb/>
也叔潤歸不必他求於此而加勉焉則雖古聖賢之事<lb/>
業亦不過此矣一郡守云乎哉觀斯文者謂予為迂且<lb/>
過者非知言者也亦非知治要者也<lb/>
　　贈朱克信知連州序<lb/>
南豐曽氏嘗嘆治越之吏莫致其治教之意使其民不<lb/>
<pb n="KR4e0115_WYG_013-3a"/>
幸而不出閩蜀上然又嘆吏于兹者非其材之頴然邁<lb/>
於衆人不能也於乎今去南豐又數百年越之民俗日<lb/>
趨於華固不減於閩蜀矣但其長吏所謂材之頴然邁<lb/>
於衆人者何寥寥哉今吾始見一人焉曰雲間朱君克<lb/>
信新以太學生擢知廣之連州方受命未即任然其頴<lb/>
然之材邁出等夷固已於膺鄉薦辭校官卒業太學銓<lb/>
試天官時見之不必度庾嶺泝湟川已逆知其足以當<lb/>
南豐之所期而有以幸連之人矣雖然古之人吏南服<lb/>
<pb n="KR4e0115_WYG_013-3b"/>
著聲稱者如衛颯修庠序之教設婚姻之禮茨克代之<lb/>
亦善其政任延鑄田器教民墾闢錫光並之漸以禮義<lb/>
其他如許荆孟嘗之輩皆能致其政治之美教化之善<lb/>
載諸史册可考也而南豐曽不之取顧有莫致之嘆豈<lb/>
不以是數公者僅能補偏救弊於一時而不能滌其俗<lb/>
以驅於治使其乆逺而不變乎由是觀之吏於越者誠<lb/>
難矣所謂滌其俗以驅於治居閩蜀上使無不幸之嘆<lb/>
在南豐時茍能是已謂事出千餘年之表為美之鉅矧<lb/>
<pb n="KR4e0115_WYG_013-4a"/>
又去其時數百年後乎則其事尤難而其為美愈鉅可<lb/>
知矣君通經學古者也志大而不安於小故予敢援古<lb/>
人之所未有者期君君其有以幸連之人俾無負予所<lb/>
期哉使世有南豐者復出則必不嘆頴然邁衆者之無<lb/>
其人矣尚勉之哉太學生嚴和者連人謁選吏部幸其<lb/>
郡人之得良守也徴予言為賀予亦雅知君故欣然為<lb/>
之書<lb/>
　　贈新興賀知州序<lb/>
<pb n="KR4e0115_WYG_013-4b"/>
朝廷以滇南地僻遠恒慎擇其長吏非其人不輕予之<lb/>
所予者必出自學校通經史知理道逹政治者也天順<lb/>
壬午冬十月天官卿羣士子之需選者而銓試之首擢<lb/>
長沙賀恕近仁為雲南新興知州循故事乘傳將之治<lb/>
所其鄉友某謁予文以為近仁之官贈予聞地有遐邇<lb/>
而人情之好惡則不遐邇異也均好生而惡死均好善<lb/>
而惡惡均好逸而惡勞均好聚而惡散均好取而惡予<lb/>
均好利而惡害善於治者順其性而𨗳迪之寘之生全<lb/>
<pb n="KR4e0115_WYG_013-5a"/>
休息之地而不拂其情斯相安矣彼昧者乃荒遠其地<lb/>
鄙夷其人畜視而漁食之使其失其所以為生者一旦<lb/>
至於啓事造釁非惟彼不得以安其生而已亦不能安<lb/>
其位矣豈不兩有所失哉考之前志古人之治於斯者<lb/>
若張喬除去奸猾而三十六郡盡降張處陀以淫虐致<lb/>
亂禍延二十餘萬人梁毗不取一金酋長感悅史萬歲<lb/>
貪其賄賂隨服隨叛則人情好惡大畧可見矣豈以古<lb/>
今而異哉且順其情則服逆其情則去雖齊魯吳越之<lb/>
<pb n="KR4e0115_WYG_013-5b"/>
民莫不皆然况荒服之外乎是尤不可不加之意也賀<lb/>
君湖湘故家子曽大父以下世為顯官得家庭之傳有<lb/>
素發身賢科卒業太學遍交當世知名之士所謂通經<lb/>
史知理道逹政治者非其人耶天官卿首擢斯任誠真<lb/>
知人予知其必能順民之情以導迪之克副聖天子軫<lb/>
念遠人之意必矣異時政聲彰聞其名位殆不止此也<lb/>
於是乎書<lb/>
　　贈儋州林知州序<lb/>
<pb n="KR4e0115_WYG_013-6a"/>
莆田林侯之守儋州也政行惠流民夷悅服儋之士咸<lb/>
以為前此數十年握郡章者皆未之或過也自予來京<lb/>
師凡郡人以事至者詢及賢守令必曰林儋州及求其<lb/>
所以賢則又徃往不能言嗟乎為治而至於人莫能言<lb/>
非不能言莫可得而言也昔班孟堅傳循吏六人各以<lb/>
一事擅聲於時獨河南之守吳公無事可書止曰治行<lb/>
為天下第一一言之外無可書也豈真無可書者耶噫<lb/>
為政而人無得而言史無得而書其真循吏哉雖然古<lb/>
<pb n="KR4e0115_WYG_013-6b"/>
之所謂循吏者往往在河朔汝潁之間未有地遠而偏<lb/>
如儋耳者也地遠而偏己之臧否上之人弗聞知也民<lb/>
之欣戚上之人不聞知也有善名不揚有惡聲不彰名<lb/>
不揚則賞不及聲不彰則罰不加賞不及則怠罰不加<lb/>
則恣怠則多茍且之政恣則無顧惜之心此世之仕者<lb/>
通患也自非的有所見確有所守未有不怠且恣者焉<lb/>
古人有言無所為而為者義也侯殆有見於此乎今年<lb/>
春鄉人賈傊者來京師拜官南還濵行求予文將持歸<lb/>
<pb n="KR4e0115_WYG_013-7a"/>
以為侯贈予問之傊無可言予亦無可書也若侯者其<lb/>
庻幾古循吏也耶誠一其初終不中變焉名位將不止<lb/>
此也<lb/>
　　送潁州髙同知復任序<lb/>
嘗怪歐陽文忠公世家廬陵及其宦游四方歴守七郡<lb/>
所至如滁如揚如亳如夷陵皆不之思而獨惓惓於潁<lb/>
既去任而猶思之不置時時見於文字間迨其晚年得<lb/>
遂所請乃不復歸吉而終老於潁焉意其人民土俗必<lb/>
<pb n="KR4e0115_WYG_013-7b"/>
有異於他郡而足以感公之心而為所愛慕者不然故<lb/>
鄉飛鳥亦啁啾之言豈公徒能言之而不能允蹈耶及<lb/>
觀思潁詩集序所謂民淳訟簡而物産美土厚水甘而<lb/>
風氣和然後知公之所以眷眷於潁者意有在也况今<lb/>
地在王畿内為帝鄉之支郡漸染聖化日深其民風士<lb/>
習必有非昔比者則夫今日之仕於是也其官閒無事<lb/>
之樂殆有過於昔人者矣泉南髙明文顯佐兹郡者六<lb/>
年矣吏習而民安之今年以滿兩考來上天官績以最<lb/>
<pb n="KR4e0115_WYG_013-8a"/>
聞將俟九載而超陞焉其治下張翀等計其在郡之時<lb/>
僅餘一考慮潁人之不得乆專其惠也欲言之而辭不<lb/>
足以逹意謁予文以代之言嗟乎世之仕州縣者恒多<lb/>
以魚肉視其民民用是亦視之以冦讎一旦解任而去<lb/>
也如騎虎而得下而民之幸其去也如負芒刺而得釋<lb/>
况去之復思思之而冀其復來耶由是以觀文忠公之<lb/>
於潁非獨其民俗之善抑亦公之徳政有以感孚乎其<lb/>
人也蘇子由嘗稱公之政察而不苛寛而不弛吏民安<lb/>
<pb n="KR4e0115_WYG_013-8b"/>
之則公之所以得潁人心者其有在夫予聞文顯之治<lb/>
潁亦有上下相安之美豈其天資近道故其所行亦有<lb/>
暗合於公者乎不然何邦人之戀戀於文顯如是也文<lb/>
顯臨先賢之故郡治其遺民之子孫誠能體其心而施<lb/>
之不縱弛以寛不苛刻以察始終一致而不變焉則雖<lb/>
不能與之齊驅而亦可庻幾其萬分之一矣方今朝廷<lb/>
清明尤注意於牧民之任未有庻幾如古者而使滯於<lb/>
常調也治行第一徴為公輔潁川舊有故事豈古有其<lb/>
<pb n="KR4e0115_WYG_013-9a"/>
人而今無乎文顯當是時其亦思潁否乎是為序<lb/>
　　送膠州陳節判序<lb/>
漢史傳循吏六人而其一出膠東膠東之治流芳史册<lb/>
古今以為美談於乎王成何以得此聲於當世哉考史<lb/>
所稱其勣之大者亦不過謂其勞來不倦以致户口蕃<lb/>
殖耳夫勞來非難事也而數百年以來未聞能繼其後<lb/>
者何耶豈古今人不相及耶抑古之民易治而今難耶<lb/>
不然則當時流民自占八萬餘口皆偽増誠如史氏所<lb/>
<pb n="KR4e0115_WYG_013-9b"/>
云邪建安陳君廷輔以太學生擢倅膠州三年如兹矣<lb/>
報政來京天官考其課居最將還任所過予求言予聞<lb/>
今之膠州即古之膠東也疆域如故而守兹土者未聞<lb/>
有如王成者豈真不可如哉顧吾所以勞來不倦者未<lb/>
如之耳夫勞來可能也勞來而繼以不倦者難能也故<lb/>
雖尼父之聖師與由之賢所以教之為政者亦惟以不<lb/>
倦為言然則成亦有得於孔門之教歟矧吾廷輔出自<lb/>
學校其於孔門不倦之教服膺有素心聖人之言臨古<lb/>
<pb n="KR4e0115_WYG_013-10a"/>
循吏之迹所以繼其芳躅而追配之者誠無難矣但不<lb/>
知果能不倦否乎州之守虞君濟民予友也君歸而以<lb/>
予言諗之相與勉焉則夫三齊之間有以賢守佐並稱<lb/>
者必吾濟民與君也王成豈獨專其美於膠東哉古人<lb/>
豈終不可及哉是為序<lb/>
　　贈姚自明擢大興知縣序<lb/>
國朝赤縣令之制視他縣令秩髙一等朝夕得預朝叅<lb/>
他令則覲見有時也三年考滿得給勑命他令則必待<lb/>
<pb n="KR4e0115_WYG_013-10b"/>
九載也善政著聞則不俟終考而不次超擢他令則必<lb/>
循資格也有所按問必待上請他令則不待報而徑逮<lb/>
置對也均是令也而朝廷待之獨優優之所以重之重<lb/>
之所以難其選也選之難也如此則居是任也夫豈易<lb/>
哉盖以天子輦轂之下百責萃焉百需出焉五方之民<lb/>
聚焉上有文法之繩旁有掣肘之拘下有摘紙尾之抗<lb/>
甚至有近貴之矯䖍法比之擿觖知識之請求而必欲<lb/>
一如其志以行難矣哉自非材行之卓持守之堅者不<lb/>
<pb n="KR4e0115_WYG_013-11a"/>
足以當兹任也求其足以當兹任者於今吾得一人焉<lb/>
姚君自明是已君廬陵人其先以旁累謫戍朔方因家<lb/>
焉發身戎行奮志經史一旦㧞等夷而出以與天下豪<lb/>
儁士相頡頏非材行之卓不能也登名天府四至禮部<lb/>
得校官輙不就卒業太學幾十年斷斷乎其必得所志<lb/>
而後已然而弗偶卒亦末如之何今不得已始就舍選<lb/>
以出非持守之堅不能也古人有言窮之所養則逹之<lb/>
所施以是占之則君之於是任優為之無難者矣嗟乎<lb/>
<pb n="KR4e0115_WYG_013-11b"/>
天下事本無難者顧在我者有不足耳以我之不足故<lb/>
見事之有難非事之難無諸己也使在我者恢恢乎常<lb/>
有容地綽綽乎常有餘才灼灼乎常有定見卓卓乎常<lb/>
有固志則事之未來也有以炳其幾先其既至也有以<lb/>
中其肯綮其已過也有以得其歸宿則雖天下之大幾<lb/>
務之繁尚優為之况一赤縣令乎此予所以斷焉知君<lb/>
足以當兹任而無難也天官卿承上命而以君膺是選<lb/>
真誠知人而君亦真無負所用也哉君之同學某某謂<lb/>
<pb n="KR4e0115_WYG_013-12a"/>
予與君有一日之雅需言以贈於是乎言<lb/>
　　送莊瑩中赴秀水縣序<lb/>
金陵莊瑩中以名進士擢知秀水縣其友李應禎求予<lb/>
文以送之且曰郡縣之吏難莫難於令而瑩中以妙年<lb/>
書生初筮仕即得令繁劇之邑命下惕然懼其難而圖<lb/>
所以盡其職者而未得其方願子一言以朂之予曰令<lb/>
而難矣誠如瑩中所慮者然其所以難者有三焉莫難<lb/>
於臨下莫難於事上尤莫難於律己盡是三難而無愧<lb/>
<pb n="KR4e0115_WYG_013-12b"/>
焉則令之職舉矣何者難得者民心也難知者民情也<lb/>
難變者民俗也難察者民偽也難革者民弊也難瘳者<lb/>
民病也萃是數難於令一人焉必欲事事中其理人人<lb/>
遂其欲難矣事上之難殆有甚焉褊迫者難事也貪欲<lb/>
者難事也忌刻者難事也偏私者難事也暴虐者難事<lb/>
也瑣細者難事也臨吾上之人有一於此而欲行吾所<lb/>
學使吾志得以直遂而無掣肘之患難矣律己之難尤<lb/>
有甚焉莫難制於欲心莫難遏於私心莫難懲於忿心<lb/>
<pb n="KR4e0115_WYG_013-13a"/>
莫難廣於褊心莫難正於偏心莫難約於侈心莫難保<lb/>
於常心是數難者一或忽焉其欲不獲罪於上賈怨於<lb/>
下以稱吾之職難矣為令之難一至於此可不慮哉可<lb/>
不懼哉應禎再拜曰子之言至矣請以是語瑩中俾之<lb/>
思其難以圖其易服子之言於無斁於是乎書以為送<lb/>
莊瑩中赴秀水知縣序<lb/>
　　贈段可乆宰福山序<lb/>
今之縣令古百里侯也於民有父子之道焉於吏有君<lb/>
<pb n="KR4e0115_WYG_013-13b"/>
臣之道焉於學校有師弟子之道焉士之筮仕即得百<lb/>
里之地有數千户之民以君之父之師之亦可以行其<lb/>
志矣然世之仕者往往重内而輕外一登科目即視州<lb/>
縣如陷阱然惟恐己之不幸而或墮焉之人也豈慮其<lb/>
職之未易稱耶民之未易化耶吏之未易馭耶政事之<lb/>
未易修舉耶曰皆非也政以其胸中之勃勃然未易平<lb/>
耳雖然領郡輙無色之官皆有詞豈獨今日然哉唐府<lb/>
帥見大府必戎服左握刀右屬弓矢帕首袴鞾郊迎令<lb/>
<pb n="KR4e0115_WYG_013-14a"/>
狐峘剌吉州謁見齊映從容歩進不帓首戎器即以得<lb/>
譴夫府帥之見大府刺史之見觀察使尚爾則縣令可<lb/>
知矣宋使者行部所部郊迎數十里外或遇霖潦瞻馬<lb/>
首倐至跪拜泥淖中移時不敢興既就舘拱手立座下<lb/>
三跪進酒其卑辱也甚矣然是時韓昌黎以名世大儒<lb/>
謫令陽山朱紫陽以命世大才首簿同安未聞其以驕<lb/>
蹇得譴於時及考其所以致譴者乃以闢異端忤權貴<lb/>
之故所以然者豈非以上下之分所當盡是非之公不<lb/>
<pb n="KR4e0115_WYG_013-14b"/>
容昧可以理詘而不可以勢詘耶予友段可乆少負竒<lb/>
氣好讀史傳而慕古豪傑士之為人不肯媕阿隨人後<lb/>
舉進士即以病得告家居其於富貴利逹盖漠如也今<lb/>
不得已始起拜命得知登之福山縣嗟乎可乆豈百里<lb/>
才哉雖然今則然矣將若之何夫以大才試小邑如以<lb/>
千里馬馳數十里之地不患其不至也以百石弓射數<lb/>
十歩之逺不患其不中也可乆行矣其尚明理以御氣<lb/>
無若小丈夫然積勃勃者於胸中見悻悻者於顔面於<lb/>
<pb n="KR4e0115_WYG_013-15a"/>
上下之分則不肯安臨勢利之際則厥角稽首之惟恐<lb/>
後其為科目累也太矣予托交可乆相知最深於其行<lb/>
慕古人贈處之義方將有所規焉適地官主事劉世英<lb/>
率其諸交游屬予文以華其行遂書以贈之可乆得無<lb/>
異吾言乎<lb/>
　　贈孟縣張知縣序<lb/>
會稽張君景瓛以昌平縣縣丞九年考滿陞知懐之孟<lb/>
縣行有日其友尚寳司丞江君宗海中書舍人張君升<lb/>
<pb n="KR4e0115_WYG_013-15b"/>
之輩謀所以贈其行者謂非文不可將請之大方家景<lb/>
瓛曰必得某文時予方在告升之以文請予辭以疾明<lb/>
日升之偕宗海復來且曰張君慕子之文必欲得之子<lb/>
毋庸辭嗟乎予言何足為人輕重而張君必欲得之哉<lb/>
予聞君山西布政公之從子福建僉憲公之嗣也其學<lb/>
業得之家庭之授受者有素向丞昌平宻邇京師且在<lb/>
山陵下事煩劇而民難治君從容為之綽有能譽其於<lb/>
治體固已試驗之有素况孟視昌平不逮遠甚而令視<lb/>
<pb n="KR4e0115_WYG_013-16a"/>
丞其權任亦自不同譬之屠牛之刃不難於割雞豚彼<lb/>
大而此小也斷髖髀之斧斤不憚於劙膚革彼難而此<lb/>
易也道瞽者之相不憂其歩履之顛躓彼相人而此自<lb/>
行也雖然人固有能於大而不能於小者不見海舟乎<lb/>
能出没於吞天浴日之波濤至於入溪澗則膠矣亦有<lb/>
能難而不能易者不見猛將乎能搴旗斬將於鋒鏑紛<lb/>
擾之中優游樽爼間或至失匕箸矣又有能助人而不<lb/>
能自為者不見奕棋乎能料敵制勝於䄂手旁觀之時<lb/>
<pb n="KR4e0115_WYG_013-16b"/>
當局則昏瞀矣雖然此所以論庸衆人也非所以論出<lb/>
乎衆之人也材之出衆者天分既髙而又假學力以充<lb/>
之持之以定志本之以實心行之以强力則是天下事<lb/>
無大小無難易無人己一切優為之矣是之謂天下之<lb/>
通才君得無近似之乎予力疾書此以塞二君之請俾<lb/>
書諸帛以贈張君之行君得無異予言乎<lb/>
　　贈鄭陳留復任序<lb/>
予官禁近居京師凡吾嶺南人游宦四方者無問識與<lb/>
<pb n="KR4e0115_WYG_013-17a"/>
不識人來自其治所者必詢其治狀治則為之欣然否<lb/>
則不樂者竟日予友海陽鄭君暐之為陳留令六年於<lb/>
兹矣人來自汴者往往稱其善不容口及求其所以善<lb/>
之實則相顧愕然擬議者良乆而卒亦無以為對嗟乎<lb/>
此君之治所以為善歟老氏有云其政悶悶其民醇醇<lb/>
君之治殆近之乎夫善於治者無迹大凡存形迹者為<lb/>
名者也茍行其所無事而不容吾心因民之俗而不立<lb/>
異順民之天而不拂其所欲公是非而是是非非之同<lb/>
<pb n="KR4e0115_WYG_013-17b"/>
好惡而好好惡惡之時其耕而耕焉吾不爾督也擇可<lb/>
勞而勞焉吾不爾私也繰緒而織縷字㓜而孶畜吾不<lb/>
爾程也某山有木可為棺某亭有豕可用祭吾不爾知<lb/>
也夫然則雖無殊異之行超卓之功而民隂受其賜也<lb/>
多矣視彼煩禁令程功課要聲譽以希賞擢者其誠偽<lb/>
正譎之分奚翅天淵乎哉君為陳留非一日談其善者<lb/>
非一人至求其實乃無一事可指非無事也有其事而<lb/>
無其迹也無迹故無名無名故不可得而指言焉雖然<lb/>
<pb n="KR4e0115_WYG_013-18a"/>
日計不足者月計恒有餘在位無赫赫之名者去後恒<lb/>
見思抑孰知其不務一時之名乃所以垂乆逺之名歟<lb/>
今君報政天官考最將還鄉人寓京者求予文贈之予<lb/>
多君善於治凡吾嶺南人仕中外者皆預有光焉故樂<lb/>
為之書<lb/>
　　送梁景熈知蕭山縣序<lb/>
皇帝復正大統之四年因天下百司朝覲京師首舉更<lb/>
賢育民之典簡州縣之吏去其尤無良者擇進士中之<lb/>
<pb n="KR4e0115_WYG_013-18b"/>
有名者往補其處於是吾鄉之為進士者四人預焉潘<lb/>
洪克寛得東平州崔浩文淵得吳縣吳澮源深得弋陽<lb/>
縣梁昉景熈得蕭山縣四人者景熈年最少而蕭山尤<lb/>
號難治愛景熈者咸為之慮焉予曰無慮也胡無慮耶<lb/>
有恃也昔宓子賤為單父宰所父事者二人所兄事者<lb/>
五人所友事者十一人皆教子賤以治人之術邑用以<lb/>
治今蕭山之人可師可友者吾不得盡知也乃若碩徳<lb/>
古學為天下所宗仰者有冡宰魏公焉公邑人也百世<lb/>
<pb n="KR4e0115_WYG_013-19a"/>
之遠聞風尚興起况親炙其人者乎清徳惠政為兩浙<lb/>
所稱最者有太守彭公焉公鄉人也千里之遥引領冀<lb/>
覿况親為其屬者乎以吾景熈英妙之資謹厚之道通<lb/>
經學古之才得二公以為之師法其於治邑也何有予<lb/>
所以恃而不為景熈慮者此爾嗚呼古者學而後入政<lb/>
今吾景熈因政而得師異時學之所進當不在子賤後<lb/>
而蕭山之治豈下於單父哉予於是不獨不為景熈慮<lb/>
且為之喜且幸矣於其行也書此以贈之<lb/>
<pb n="KR4e0115_WYG_013-19b"/>
　　贈韓敬夫序<lb/>
予友韓敬夫世家河内之修武以正統丁夘鄉貢進士<lb/>
第試禮部不得意其後屢試皆然今十有六年矣始以<lb/>
太學舍選得為婺源縣知縣濵行過予言别曰某太學<lb/>
十年交游之舊兹沗有民社之寄才薄而任難心甚惴<lb/>
焉吾子能無一言開發我乎予惟婺源文公之闕里也<lb/>
吾敬夫平昔所讀者文公之書凡其所以見於修身制<lb/>
行接人待物者何往而非文公之道今將臨文公之故<lb/>
<pb n="KR4e0115_WYG_013-20a"/>
里以治其鄉之遺民不過推文公之道以行之焉耳豈<lb/>
俟他求哉夫文公之道全體大用之道也大而以之治<lb/>
天下次之以治一郡一邑小之以治一家無用而不效<lb/>
鑿乎如衣布帛必可以不寒食粟菽必可以不飢也雖<lb/>
然求之於空言孰若求之以實效昔文公三任民事其<lb/>
在同安也莅政事以勤敏開士子以義理其在南康也<lb/>
列三條以新政化定規式以明教條其後臨漳之政亦<lb/>
稱是焉寛嚴適宜政教兼舉其施為之序俄頃之化非<lb/>
<pb n="KR4e0115_WYG_013-20b"/>
但足以致一時循良之績而實可以為千萬世治民之<lb/>
規矩繩墨秦漢以下所謂循吏者皆不足道也吾敬夫<lb/>
誠能一遵文公之所已行而效者還以治諸其鄉之人<lb/>
吾知文公在天之靈亦未必不莞爾而笑也敬夫其勉<lb/>
之哉敬夫曰唯唯適監察御史司君希謙求予贈言遂<lb/>
書以為敬夫之官之贈<lb/>
　　贈如臯易知縣序<lb/>
予友髙凉易君立方以易經領東廣鄉薦今二十有七<lb/>
<pb n="KR4e0115_WYG_013-21a"/>
年矣數試禮部得校官輙棄去游太學者乆之然卒不<lb/>
能如初志也今年夏拜命為揚之如臯知縣户部主事<lb/>
蕭君有慶與之有連過予徴文以為君之官之贈嗟乎<lb/>
火之宿也用之壯水之溢也流之長其理然也君老於<lb/>
塲屋深於世故一旦小試之以百里之政吾知其無難<lb/>
者矣予聞古之君子四十而始仕植之於既固之後决<lb/>
之於將溢之時故其於天道民彜物理事機人情世態<lb/>
時宜地勢官政吏彜士風土俗無不䆒諸心而求其故<lb/>
<pb n="KR4e0115_WYG_013-21b"/>
或得之於簡冊或得之於傳聞或得之於謠誦或得之<lb/>
於談論或得之於渉歴或得之於耳目閲世乆而經事<lb/>
多其輕重長短大小遠近厚薄迂徑險易深淺廣狹多<lb/>
寡强弱虚實髙下明晦同異詳畧繁簡嬴縮淳澆真偽<lb/>
始終本末因革損益良苦新陳偏全常變先後乆暫豐<lb/>
嗇利害成敗盛衰得失曲直誠詐是非可否取舍好惡<lb/>
向背莫不的然知其所以如此與其所必當如此而不<lb/>
得不如此所不可如此而决不如此者一旦出而用之<lb/>
<pb n="KR4e0115_WYG_013-22a"/>
於時小用之則小效大用之則大效無不效焉者以故<lb/>
吏多善政國無失治民得以遂其生物得以止其所有<lb/>
由然也後世則不然矣夫以血氣未定之年而當夫人<lb/>
民社稷之任歴世淺而練事少徒恃其資禀而無問學<lb/>
講習之功甚者負驕吝之氣懐茍且之心其不至倒行<lb/>
而逆施之者幾希如此而欲求吏治之循民生之安胡<lb/>
可得耶胡可得耶若君者可謂閲世乆而經事多矣海<lb/>
陵民得斯人而為之父母豈非幸哉詩不云乎豈弟君<lb/>
<pb n="KR4e0115_WYG_013-22b"/>
子民之父母欲其强教而悦安之也又不云乎樂只君<lb/>
子民之父母欲其順民所好惡也知所以强教之則不<lb/>
過於慈知所以悦安之則不過於嚴然必順民之所好<lb/>
惡而好惡之則其所以悦安强教者皆得其平而不至<lb/>
於倒行逆施矣如此而為民父母庻幾異乎未知為父<lb/>
母之道而遽使之有室家者歟於是乎序<lb/>
　　送乳源李知縣序<lb/>
予少有志民事思欲得一僻小之邑治之以驗所學之<lb/>
<pb n="KR4e0115_WYG_013-23a"/>
何如盖地僻則過往稀而迎送祗承之事不常有邑小<lb/>
則人民寡而可以遍識其所部之人政務簡而民寡則<lb/>
吾才足以勝之有一事則治一事無則不生事也和之<lb/>
而不倡也因之而不革也馴之而不擾也平之而不怒<lb/>
也理之而不亂也順之而不隨也老而老㓜而㓜富而<lb/>
富貧而貧吾不與易焉是則是非則非多則多少則少<lb/>
吾無容心焉與之相安於名分之間相孚於形迹之外<lb/>
相樂於日用之常相忘於道義之中夫然則雖白首下<lb/>
<pb n="KR4e0115_WYG_013-23b"/>
僚終身遐僻亦所不辭也已而僥倖甲科入禁林其志<lb/>
竟弗克伸今髪種種矣每聞士大夫談及民事輙憮然<lb/>
自失者乆之今羊城友人李君宗賜拜命為韶之乳源<lb/>
知縣若乳源者所謂僻小之邑非耶乳源宻邇羊城其<lb/>
風聲氣習相去不逺而吾宗賜以鄉人令鄉邑因其俗<lb/>
而治之其事半異鄉之人而功必倍之乳源人得宗賜<lb/>
一何幸哉然此豈獨乳源之人之幸亦吾宗賜之幸也<lb/>
人生斯世均是人也而吾為人獨得為民之父母孰不<lb/>
<pb n="KR4e0115_WYG_013-24a"/>
仕而吾獨得於鄉隣誠能盡父母之道而使吾鄉邑之<lb/>
人尊敬愛戴之無已生則尊親之去則思慕之又何用<lb/>
髙位大邦為哉予與宗賜同生嶺表俱業儒而習禮宗<lb/>
賜乃獨推所學以澤夫隣邑之民而予不得以少伸其<lb/>
志視宗賜寧無少愧哉雖然宗賜誠能舉予所云者以<lb/>
見於行則亦無以異乎予之行矣<lb/>
　　送南海吳知縣序<lb/>
嶺以南邑之最大者莫如南海其最劇者亦莫如南海<lb/>
<pb n="KR4e0115_WYG_013-24b"/>
生齒所聚商族所趨工巧所萃地利所出珍貨所居皆<lb/>
他邑所無有者非獨嶺以南所無有雖吳楚之區亦鮮<lb/>
其儷且又倚郡郭下會府所在使節所駐衆道所由諸<lb/>
畨所㑹百責所委皆他邑所不能供者非獨嶺以南不<lb/>
能供雖吳楚之區亦所不堪其大且劇如此為令者非<lb/>
有守有為之士不能一朝居也建安吳克明以太學生<lb/>
解褐得令於斯予素知其為人盖有守有為者誠真足<lb/>
以當是任哉盖克明蚤以經術發身賢科不屑小成得<lb/>
<pb n="KR4e0115_WYG_013-25a"/>
校官輙棄去游太學師友天下賢豪以終所業其志盖<lb/>
將大有為也而未克試兹其初試乃得夫大而且劇之<lb/>
邑可以驗其守與為矣夫惟有守則物之干也漠然不<lb/>
足以動其心夫惟有為則事之處也犂然各得當其處<lb/>
物不動其心則大而視之以小重而視之以輕有而視<lb/>
之以無硜硜乎不可入矣事各當其處則煩而處之若<lb/>
簡劇而處之若易衆而處之若寡恢恢乎有餘地矣夫<lb/>
志足以有守而才足以有為則四海之廣機務之繁且<lb/>
<pb n="KR4e0115_WYG_013-25b"/>
優為之矣况彼區區百里之地尚得為大且劇乎哉雖<lb/>
然有守者又有為之本先正有言人有不為也而後可<lb/>
以有為無所不為者豈能有所為哉予因邑人士之請<lb/>
誦斯言以為克明之官之贈<lb/>
　　送清江管知縣序<lb/>
今制由儒而仕有二途曰科目曰舍法舍法循資以用<lb/>
常才而科目則以待非常之才焉國初定制兼用之布<lb/>
列中外盖均任也近世太學生得内任者十無一二而<lb/>
<pb n="KR4e0115_WYG_013-26a"/>
進士則十而八九矣於是仕者遂至重内而輕外一登<lb/>
甲科則京秩乃其囊中物而視州縣之職如草菅然不<lb/>
幸得之匪怒則戚嘻其甚矣惟有志之士則不然其仕<lb/>
也不必於内亦不必於外惟所用之而已固未甞有所<lb/>
輕重於其間譬之金焉用為劔則以割用為鑑則以照<lb/>
用為戈㦸則以擊刺用之而無所不可斯為良器茍金<lb/>
之在冶也躍出而自鳴曰我將為此而不屑於彼豈非<lb/>
不祥之甚哉金臺管世隆以進士擢清江縣知縣命既<lb/>
<pb n="KR4e0115_WYG_013-26b"/>
下人咸謂世隆生長輦轂下必將戀内而厭外而世隆<lb/>
方且治裝戒行無毫髪不平意見顔面噫所謂有志之<lb/>
士非耶盖君子之志於學也將以用之用之於内則志<lb/>
於致君用之於外則志於澤民職任有内外之殊而以<lb/>
行吾志則一也雖然澤民易致君難内之致君也非夫<lb/>
閱歴之乆倚任之隆聽信之篤未易以致其啓沃之功<lb/>
而引之於當道以成夫治平之效若夫外之澤民也則<lb/>
隨吾身所至之遠近所為之大小所轄之衆寡朝發而<lb/>
<pb n="KR4e0115_WYG_013-27a"/>
夕至矣茍存吾心推所學盡其職以施夫及物之仁皆<lb/>
可以成一時之治安一方之民而不負大君之所命矣<lb/>
不負所命是亦致君而已矣奚必日侍左右近清光而<lb/>
後謂之致君也哉矧民者君所藉以為治者也吾能保<lb/>
其民是能分其憂以安其位矣所謂致君也孰大於是<lb/>
方今聖君在上圖治若饑渇固未嘗昵邇忘逺而掌鈞<lb/>
衡者又能體上之心將以均内外為己任士仕斯時得<lb/>
外任者但患不能平其氣以立其志焉耳有志於斯民<lb/>
<pb n="KR4e0115_WYG_013-27b"/>
惠澤洽於一方聲名流於四逺則自外而之内由小而<lb/>
之大可計日而待矣世隆將之任其同年進士有為之<lb/>
求贈言者於是乎書以俟<lb/>
　　送容縣林知縣序<lb/>
羊城林廷輝鳯翔以禮經數至禮部連不偶今以舍選<lb/>
擢廣西容縣知縣戒行有日鄉之士夫寓京師者謂予<lb/>
於鳯翔有夙好來求贈言且曰先生明於治體何以教<lb/>
鳯翔予曰莫急於城守有笑予者曰先生何迂哉城守<lb/>
<pb n="KR4e0115_WYG_013-28a"/>
者將領之事也而以責之長吏是庖人不治庖而責尸<lb/>
祝越爼以代之也先生何迂哉予曰不然使鳯翔令容<lb/>
在十數年前予勸之以此誠迂也又使鳯翔得邑在齊<lb/>
晉呉楚之域而予勸之以此誠迂也今夫廣右之地峝<lb/>
氓竊發歲無虚月曩時鷄犬相聞之處禾麻接畛之塲<lb/>
今則丘墟矣數十百里之間人煙蕩然僅僅存者孤城<lb/>
耳一方之民人幸而不係纍於異類汗血於兵刃者咸<lb/>
假息於此與夫倚山結聚以避冦者亦莫不睊睊引領<lb/>
<pb n="KR4e0115_WYG_013-28b"/>
恃此以為聲援茍循故常拘職守伈伈俔俔尚襲前人<lb/>
之故迹則身且非我有何有於民哉是故雖有良法善<lb/>
政亦無所於施矣矧容之孤城守以羸卒數百前此亦<lb/>
嘗破於賊矣往事之明鑒也可不慮哉昔趙襄子使尹<lb/>
鐸為晉陽而請以保障為先君子與之彼全盛無事之<lb/>
秋且然而况此殘破之區乎予所以勸吾鳯翔以城守<lb/>
者此也鳯翔誠不迂予言先事而慮不以無事而怠弛<lb/>
不以有事而失錯兢兢焉如慈母之鞠其病子撫摩愛<lb/>
<pb n="KR4e0115_WYG_013-29a"/>
惜既恐其舊病之不去體復慮其新有所加也如舟人<lb/>
之操陋舟謹其出入見雲而思風未晚而思歸泊之地<lb/>
時時視其罅縫恐水之或滲以入也如病者之畏風扄<lb/>
其户塞其竇又必厚其衣衾或坐或卧必擇夫温煖之<lb/>
所恐其或有以致之也若然則民得所保障矣夫然後<lb/>
以發其政以施其教尚何往而不可哉笑者聞予言而<lb/>
心醉遂請書以贈鳯翔予載告之曰季路言志於尼父<lb/>
欲因師旅饑饉之後期以三年可使其民之有勇知方<lb/>
<pb n="KR4e0115_WYG_013-29b"/>
鳯翔今得邑於容庻幾近之其尚知所勉哉<lb/>
　　送鄉友富川韋知縣序<lb/>
鄉友韋君忠以太學生釋褐為富川知縣將之任友人<lb/>
符君文質謂予曰凡吾同郡之士出自學校謁選天官<lb/>
者拜命之官吾子皆有文贈之韋君子同邑又相好其<lb/>
不吝於言也必矣敢以為請竊惟富者贈人以財仁者<lb/>
贈人以言予也業儒而貧仁道之大又非所敢當故惟<lb/>
竊仁人之言以為吾鄉故舊朋友臨别贈非敢公言於<lb/>
<pb n="KR4e0115_WYG_013-30a"/>
人人也傳不云乎能以禮讓為國乎何有是為治莫先<lb/>
乎禮讓也吾願君以禮待人史不云乎吏以案牘為師<lb/>
是居官莫先乎守法也予願君以法持己或曰先王制<lb/>
禮所以治躬非專於人也朝廷立法所以治人非專於<lb/>
己也子言無乃偏乎予嘗觀夫世之為長吏者知有勢<lb/>
位而不知有禮知責人而不知正己僅得一官自視哆<lb/>
然甚尊且大視民如草芥視士如仇隙獨不念吾之祖<lb/>
若父亦齊民吾之身亦嘗為士吾以人而治人易地則<lb/>
<pb n="KR4e0115_WYG_013-30b"/>
皆然耳吾之待人也不以禮可乎己之身率意肆行舉<lb/>
手揺足皆離三尺法中而不知檢顧乃從事司空城旦<lb/>
書專恃柱後惠文冠公以責諸人曰某家於某事可案<lb/>
某人於某事可論獨不念吾之所行一一皆合法否乎<lb/>
噫斯二者天下為長吏者之通患也是皆予與君在學<lb/>
校時所親見者也今君荷國家作飬厚恩一登仕即膺<lb/>
七品之秩有百里之地慎毋效尤則予贈言之意亦諸<lb/>
友同贈之盛心也<lb/>
<pb n="KR4e0115_WYG_013-31a"/>
　　贈鄉友馮深之南康大尹序<lb/>
予友馮君深之以鄉貢進士卒業太學者乆之謁選銓<lb/>
曹拜命為南康縣知縣戒行有日過予言别且曰何以<lb/>
贈我予贈之以一言曰畏或者笑予曰馮君質直而寛<lb/>
厚䇿之以强執操切尤恐其不能以振厥職乃勸之以<lb/>
畏豈對證之藥哉予曰不然天下之事何者不成於畏<lb/>
而敗於忽哉人惟不知所畏也故謂天理不足恃謂世<lb/>
事不足為謂人言不足卹謂經訓不足信謂古人不足<lb/>
<pb n="KR4e0115_WYG_013-31b"/>
法謂官職不難稱謂政治不難舉謂上官不難事謂下<lb/>
民不難治謂小人不難遠謂案牘不難清謂吏弊不難<lb/>
革一有不足之言則於事也輕一有不難之心則於事<lb/>
也易輕與易皆生於不畏也夫以殷之中宗猶曰寅畏<lb/>
周之太王王季亦曰克自抑畏世之人無古聖賢萬分<lb/>
之一何所恃而不畏耶畏之一言誠君子存心制事之<lb/>
藥石也人莫不然而仕者為甚仕莫不然而長民者為<lb/>
甚夫以一介書生初舍鉛槧之習用未試之學以御經<lb/>
<pb n="KR4e0115_WYG_013-32a"/>
事之吏治倥偬之事蒞多欲之民不幸而又遇夫褊刻<lb/>
之上司茍非存乎畏心其能有濟也鮮矣馮君之任誠<lb/>
能以此一言終身行之事之來不敢以輕心處之畏罪<lb/>
譴之及也物之至不敢以易心待之畏疵議之加也夫<lb/>
如是則雖以之處大事適逺夷無不可者一邑之宰云<lb/>
乎哉或者唯唯而去遂書以為贈馮君之南康知縣序<lb/>
　<lb/>
　<lb/>
<pb n="KR4e0115_WYG_013-32b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　重編瓊臺藁巻十三<lb/>
</p>
<p>
</p>
  </div>
</body>
</text>
</TEI>