<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>柴氏四隱集巻三</head> <lb/>
    <p>
<pb n="KR4h0068_WYG_003-1a"/>
欽定四庫全書<lb/>
　柴氏四隱集巻三<lb/>
　　　　　　　　　　　　宋　柴元彪　撰<lb/>
　五言律詩<lb/>
　　姜林居别業<hi>崧髙山下</hi>
結廬塵外境流水繞平田三逕故人菊一池君子蓮墖<lb/>
懸當尸月鐘翳隔溪烟自得平生趣漁竿老渭川<lb/>
　　錢塘懷古<lb/>
<pb n="KR4h0068_WYG_003-1b"/>
百年朝市舊登覽若為情落日銅駝陌東風夾馬營路<lb/>
隨荆刺斷城與黍離平可惜西湖月燒燈兩度晴<lb/>
　　丁丑偶成<lb/>
燕山形勢地從古是京師宇宙人俱換山川影不移馬<lb/>
諳朝北路梅報向南枝臘盡春來候榮枯各有時<lb/>
　　别江湖友人<lb/>
相見還相别相逢未有期田園歸去日風雨正來時算<lb/>
驛客程逺牽帆峽路危寄書難到處明月兩天涯<lb/>
<pb n="KR4h0068_WYG_003-2a"/>
　　僧房夜冷<lb/>
山冷没禁當那堪更漏長寒欺秋後扇風試夜來霜茭<lb/>
白心如墨冬青子亦黄祗宜煨芋栗嚙引對緇郎<lb/>
　七言律詩<lb/>
　　游江郎山<lb/>
世事無情幾變遷郎峯萬古只依然移來渤海三山石<lb/>
界斷銀河一字天雲捲前川龍挂雨風生隂洞虎跑泉<lb/>
羣仙縹緲來笙鶴石頂天香墮玉蓮<lb/>
<pb n="KR4h0068_WYG_003-2b"/>
　　及第留吳門訪史君黄松岡<lb/>
西江草木轉精神山谷松岡一様清東海拾遺來汲黯<lb/>
道州諫議得陽城棠開春雨花千里角動姑蘇月五更<lb/>
笑指齊雲天已近金鑾又聽玉珂聲<lb/>
　　登衡山宿上封寺祝融峯<lb/>
厯井捫參上祝融半空烟靄數聲鐘地連雲漢九千丈<lb/>
天柱東南七十重石磴懸崖翻瀑布海門碾日上髙峯<lb/>
翛然身世青冥表俯立雷池㸔玉龍<lb/>
<pb n="KR4h0068_WYG_003-3a"/>
　　别茶陵士友<lb/>
自來承檄到雲州恰恰星霜又一周握手心知千里月<lb/>
滿懐詩思一江秋毎慙鑄錯傷完錦多謝銜杯送别舟<lb/>
未說河陽花滿縣夜來風雨打田疇<lb/>
　　勉制幹姪克家歸鄉<lb/>
五年不得共團欒放浪東吳一葦間客路風波如蹈海<lb/>
人心劎㦸甚於山逢春囘雁南應北到海歸潮去復還<lb/>
今是昨非渾一夢庭柯園菊可怡顔<lb/>
<pb n="KR4h0068_WYG_003-3b"/>
　　秋日江郎道中<lb/>
豆花疎雨浥輕埃野店新凉入酒杯草帶淡烟棲古道<lb/>
樹含斷靄翳荒臺湖光隱見萍分合山色有無雲去來<lb/>
滿眼秋光無盡意三峯萬古碧崔嵬<lb/>
　　和同年徐清溪韻<lb/>
深隠柯雲第幾峯一庭春草緑叢叢西風白髪催人老<lb/>
少日青袍與子同買犢只因耕犖确拂龜何必問窮通<lb/>
蔗漿一洗相如渇賴有新詩送逺鴻<lb/>
<pb n="KR4h0068_WYG_003-4a"/>
　　寄括蒼李察院<lb/>
武夷山下棹歸舠九曲縈紆漲碧桃兩字功名如草芥<lb/>
十年身世付蓬蒿廣陵古調知音少柯洞殘棋不著髙<lb/>
今日孤忠在何許挑燈自讀楚人騷<lb/>
　　和僧嘯雲雙插法藏寺韻<hi>寺起貞觀年</hi>
我來扣角二峯前此寺因知五百年草木尚涵唐雨露<lb/>
鐘魚猶鎮宋山川世情蒼狗浮雲外客思孤鴻落日邊<lb/>
閒拂舊題追往事我鬚僧髪兩皤然<lb/>
<pb n="KR4h0068_WYG_003-4b"/>
　　和僧彰無文送蘭花韻<hi>時寓法藏寺</hi>
脫簮歸隱白雲深不遂時芳事枉尋閒向草亭圖太極<lb/>
重盟蓮社續東林春風分到靈均種臭味如同惠逺心<lb/>
一巻離騷清徹骨跫然空谷足徽音<lb/>
　　和克家姪謝周鳳隱雪中留宿韻<lb/>
遥指龜峯擬問津芒鞋踏碎玉嶙峋去程暮雪留行客<lb/>
囘首春風有故人三酌茅柴斟白墮一爐榾柮當烏薪<lb/>
饒他勢利相傾絶管鮑交情正在貧<lb/>
<pb n="KR4h0068_WYG_003-5a"/>
　　和姜元哲中秋有感韻<lb/>
烏飛兔走兩悠悠世事驚心易白頭月影空餘圓缺恨<lb/>
人心不盡古今愁江流東去波濤險王氣南收草樹秋<lb/>
囘首夕陽亭上望青山一髪渺神州<lb/>
　　游璩源寺和韻<lb/>
游人剔蘚認堅珉誰是開山第一人知有法諲留虎錫<lb/>
元來璩叟是龍神雲屏翠列懸崖樹雪瀑聲飛斷壑津<lb/>
又見生公重說法祖師巖下草長春<lb/>
<pb n="KR4h0068_WYG_003-5b"/>
　　送剛中兄之官山陰<hi>先祖寺正曽主山陰簿</hi>
為愛鵞池可稧蘭朅來松下駐吟鞍一家昆弟皆臺憲<lb/>
兩世翁孫此縣官風渡潮聲來海口雁將秋色下長安<lb/>
白雲凝竚山陰近笑筞潘輿奉母歡<lb/>
　　錢吉甫弟之維揚别駕<lb/>
風檣留燕暮呢喃行李催程春又三幕府來迎晁别駕<lb/>
油幢曽識李淮南江都今古英雄㑹宇宙中間化育參<lb/>
見說監州簮芍藥早乗華步趣朝驂<lb/>
<pb n="KR4h0068_WYG_003-6a"/>
　七言絶句<lb/>
　　觀梅<lb/>
冷蘂疎花帶曉寒騷翁白首淡相㸔風饕雪虐天地閉<lb/>
皦皦孤芳良獨難<lb/>
　　漚麻<lb/>
金鞍玉勒綺羅茵夢寐何縁到老身辛苦漚麻補衾鐵<lb/>
誰知布縷又頻征<lb/>
　　灌花<lb/>
<pb n="KR4h0068_WYG_003-6b"/>
小圃辛勤植衆芳年年雨露借恩光近來天意髙難問<lb/>
抱甕從朝到夕陽<lb/>
　　里社<lb/>
滌竈炮牲獻腯肥一巵滴酹紙錢飛提壺挈饁分肴酒<lb/>
村北村南祭社歸<lb/>
　　上中齋相公<lb/>
年年長是客天涯幾向天涯夢到家歸到故家無一字<lb/>
兔葵鶯粟正開花<lb/>
<pb n="KR4h0068_WYG_003-7a"/>
　古風<lb/>
　　和周鳳隱止酒韻<lb/>
邃古奠堪輿狉狉羣鹿豕由蒙以至需生人飲食始世<lb/>
值勲華初人文日以起民用非酒醴無以供祭祀遡求<lb/>
飲之源日星著經史禮樂所以興寓意乎樽簋不講鄉<lb/>
飲儀孰序燕毛齒不歌既醉篇孰頌太平美時哉世味<lb/>
醇泰和其在是人情縱則流此弊何涯涘魯薄攻邯鄲<lb/>
商湎禍妲己歌沈玉樹荒舞罷花鈿委鴆毒死宴安惜<lb/>
<pb n="KR4h0068_WYG_003-7b"/>
不慎坤履繁華有憔悴髙臺倐荆杞恭惟崇伯子垂訓<lb/>
在惡㫖戒荒明聖事榷酤非所弛再挽澆漓俗追軼鴻<lb/>
濛軌宴樂止汙杯熙熙大庭氏展也漉酒人賦詩聊自<lb/>
止千古獨醒魂撫掌汨羅水<lb/>
　　紙帳吟<lb/>
有斐楮先生覆冒逈襟度澡身清泚泉被世軼於布置<lb/>
之山齋中朔風嵗云暮無分媚其奢可寳色惟素媿彼<lb/>
錦步障榮華塵一聚永此雪霜潔不識羔羊汙影横月<lb/>
<pb n="KR4h0068_WYG_003-8a"/>
忩梅香透地爐芋道人何太寂新故謾納吐勿為袁卧<lb/>
高勿為莊夢栩願均燠寒心以散隆寒沍<lb/>
　　同朱山長游江郎<lb/>
屭贔開天風三峯互參峙一如植躬圭兩峯拱而侍削<lb/>
玉石為筆書空雲作紙嵐光動九天翠色照千里上有<lb/>
碧玉蓮中有黄金鯉壁界一字天松老千年乳鷹旋磨<lb/>
雲根虎跑流石髓禪師久入定色相如不死靈石剖鴻<lb/>
荒開山自晉始威顯三直神肸蠁百世祀刼風俄扇揚<lb/>
<pb n="KR4h0068_WYG_003-8b"/>
梵宇忽頽圯僧來自懐玉被荆營故址笙鶴宴羣仙鐘<lb/>
魚飯德士佳客賁而思空谷跫然喜一笻事幽討萬象<lb/>
歸俯視山茗澹以清村醪薄而㫖對奕覆危枰投壺響<lb/>
飛矢盤桓蒼翠間酬酢笑談裏欹枕自逍遥凭䦨時徙<lb/>
倚泉琴浣我心松箏清我耳廬山樂天翁敬亭謫仙子<lb/>
今昔雖殊時其樂亦如此留為他日觀嵗月端可紀<lb/>
　　人心吟<lb/>
長江萬頃深風靜波自止人心僅一寸日夜風波起桑<lb/>
<pb n="KR4h0068_WYG_003-9a"/>
田倐滄海汩没勢未巳安得今人心常如古井水<lb/>
　　老農吟<lb/>
襏<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>田家翁矍鑠鬚眉白問渠年幾許不記年庚甲自<lb/>
言身世居此村三十得兒兒復孫傷哉兒孫巳露電朝<lb/>
昏隻影空斷魂生來只是種田土田土祇今易幾主鄉<lb/>
村成敗厯能言英雄磨滅不知數盡日壟畝力耕耘餉<lb/>
饁炊舂倩比隣歸來薄暮飯牛罷索綯織屨宵猶勤吁<lb/>
嗟兮既絶望乎鳩杖與糜粥曽不見富人之哀我煢獨<lb/>
<pb n="KR4h0068_WYG_003-9b"/>
但願年豐醉雞豚重見太平死亦足縱如顔都尉馬伏<lb/>
波老來恩寵成蹉跎蟻穴一夢今如何貧富夭夀總如<lb/>
此我莫愁君莫喜好將榮辱哀樂是非得失付與東流<lb/>
水<lb/>
　　寶鏡吟<lb/>
荆山已童若耶涸若耶可採山可鑿金精少皥不敢秘<lb/>
鑑坏飛就歐冶錯祝融煽熖千丈芒𤣥冥洗光萬里爍<lb/>
冷侵鸞鏡影自舞泓澈鬼神膽欲落圓象曜靈絳氣浮<lb/>
<pb n="KR4h0068_WYG_003-10a"/>
玉臺懸處風颼颼山人一玩一心駭毛骨竦𥪡難竚留<lb/>
直徵千金就我賣拂拭髙堂向人挂我行鏡中人亦行<lb/>
我拜鏡中人亦拜向前試問鏡中人一我何縁有兩身<lb/>
知是傍人知是我一笑問君誰假真人在鏡中亦一笑<lb/>
惟我與君同一照照人照我休照形照出人心方是明<lb/>
　　擊壤歌<lb/>
擊壤歌擊壤歌仰觀俯察如吾何西海摩月鏡東海弄<lb/>
日珠一聲長嘯天地老請君聽我歌何如君不見丹溪<lb/>
<pb n="KR4h0068_WYG_003-10b"/>
牧羊兒服苓餐松入金華又不見武陵捕魚者艤舟緑<lb/>
岸訪桃花髙人一去世運傾或者附勢類飢鷹况是東<lb/>
方天未白非雞之鳴蒼蠅聲朝集金張暮許史蠛蠓鏡<lb/>
裏寄死生犀渠象弧諧時好干將鏌鎁埋豐城失固不<lb/>
足悲得亦不足驚秋花落後春花發世間何物無枯榮<lb/>
十年漂泊到如今一窮殆盡猿投林平生舒巻雲無心<lb/>
儀舌縱存甘喑喑噫吁嘻豪豬鞾青兕裘一談笑頃即<lb/>
封侯後魚纔得泣前魚予之非恩奪非讐眼前富貴須<lb/>
<pb n="KR4h0068_WYG_003-11a"/>
年少吾將老矣行且休休休休俯視八尺軀滄海渺一<lb/>
粟憶昔垂九齡牽衣覔李栗囘頭華髪何蕭蕭百年光<lb/>
陰如轉燭乃歌曰不編茅兮住白雲不脫蓑兮臥黄犢<lb/>
仰天拊缶兮呼烏烏手持鴟夷兮薦醽醁乃𢋫載歌曰<lb/>
招夷齊兮採薇拉園綺兮茹芝折簡子陵兮羊裘披移<lb/>
文靈均兮佩瓊枝敢問諸君若處廟廊時食前方丈侍<lb/>
妾數百得志為之而弗為<lb/>
　　送姪一齋游武林<lb/>
<pb n="KR4h0068_WYG_003-11b"/>
舸鷁退飛杭不魚滄海翻覆桑田墟長安草木成焦枯<lb/>
黯黯落日栖平蕪凄凉往事増欷歔子長一部太史書<lb/>
寄在名山大澤區之子安肯侣樵漁有琴一張酒一壺<lb/>
胸中雲夢八九瀦齧雪奔電千里途大鵬擊水九萬圖<lb/>
十年騎鶴來上都宮鶯陌燕相喧呼囘首一夢今何如<lb/>
太行羊腸九折迂出門欲往如攣拘顧予老矣僕馬痡<lb/>
甘心首陽採薇夫之子春風曳長裾西湖為我問訊學<lb/>
士蘇孤山為我起居處士逋二仙笑我猶故吾楊柳黯<lb/>
<pb n="KR4h0068_WYG_003-12a"/>
淡梅花癯之子此行出有車抱材珍重如璠璵青萍出<lb/>
匣蛟可屠白髪倚門望不孤不妨早賦歸來乎歸來兮<lb/>
老萊斑衣膝下相歡娛<lb/>
　　襪綫稿自叙<lb/>
襪綫無寸長見者短之余兄歸田翁泛沅渡淮遊赤壁<lb/>
登廬阜客西湖三十年以吞吐山川之竒靡與乾坤清<lb/>
氣諸老交盟以詩晚年僅僅得刪餘二百篇曰道州台<lb/>
衣猶未免乎短而疎劣之嫌也余侍歸田翁吟几間又<lb/>
<pb n="KR4h0068_WYG_003-12b"/>
三十年雖家庭矩彠粗繩三尺其如伎倆短之又短何非<lb/>
詩之難而工之難也昔韓昭以文名乎蜀李台嘏嘲之<lb/>
曰韓八座事藝如折襪綫無一寸長吁余詩類是因以<lb/>
襪綫名吾稿而後知台衣之言未若吾襪綫之短為之<lb/>
甚云宋逋臣柴元彪炳中甫識<lb/>
　詩餘<lb/>
　　唱金樓<hi>咸淳癸酉茶陵燈夕時文文山為湖南提刑</hi>
春到雲州蚤恰梅花雪後鎖忩寒悄鼓吹喧天燈市閙<lb/>
<pb n="KR4h0068_WYG_003-13a"/>
在處鼇山蓬島正新嵗金雞唱曉一㸃魁星光燄裏這<lb/>
水晶庭院知多少鳴鳳舞洞簫嫋　太平官府人嬉笑<lb/>
道紫微魁星聚㑹參差聯照借地栽花河陽縣桃李芳<lb/>
菲正好暖沁入東風池沼百里樓臺天不夜㸔祥烟瑞<lb/>
靄相繚繞生意滿翠庭草<lb/>
　　水龍吟<hi>己卯中秋寓玉山章泉趙石磵家相留為延桂把菊之㑹</hi>
秋雲元自無心那曽繫得歸心住陽闗酒盡灞橋人逺<lb/>
也須别去有哀雁聲聲愁蛩切切俏俏地聽人語　囘<lb/>
<pb n="KR4h0068_WYG_003-13b"/>
首琵琶舊恨嘆西風興如許江左百年風流雲散不堪<lb/>
重舉怎得歸來樵歌互答自相容與又何須三五蟾光<lb/>
重陽風雨<lb/>
　　踏莎行<hi>戊寅秋客中懐錢塘舊遊</hi>
淡栁平蕪亂烟疎雨雁聲呌徹蘆花渚亭前落葉又西<lb/>
風斷送離懷無著處　切切歸期盈盈尺素斷魂正在<lb/>
西興渡滿船空載暮愁來潮頭一和推將去<lb/>
　　蝶戀花<hi>己卯菊節得家書欲歸未得</hi>
<pb n="KR4h0068_WYG_003-14a"/>
去年走馬章臺路送酒無人寂寞黄花雨又是重陽秋<lb/>
欲暮西風此恨誰分付　無限歸心歸不去却夢佳人<lb/>
約我花間住驀地覺來無覔處雁聲呌斷瀟湘浦<lb/>
　　蘇幕遮<hi>客中獨坐</hi>
晚晴初斜照裏逺水連天天外帆千里髙樓誰獨倚滴<lb/>
落梧桐一片相思淚　馬又嘶風又起斷續寒砧又送<lb/>
黄昏至明月照人人不睡愁雁聲聲更切愁人耳<lb/>
　　海棠春<hi>客中感懐</hi>
<pb n="KR4h0068_WYG_003-14b"/>
陽闗可是登髙路算到底不如歸去時節近重陽那更<lb/>
黄花雨　酒病懨懨羇愁縷縷且是没人分訴何似白<lb/>
雲深更向深深處<lb/>
　　惜分飛<hi>客懷</hi>
候館天寒燈半滅對著燈兒淚咽此恨難分說能禁幾<lb/>
度黄花别　乍轉寒更敲未歇蛩語更添凄惻今夜歸<lb/>
心切砧聲敲碎誰家月<lb/>
　　髙陽臺<hi>懷錢塘舊游</hi>
<pb n="KR4h0068_WYG_003-15a"/>
丹碧歸來天荒地老駸駸華髪相催見說錢塘北髙峯<lb/>
更崔嵬瓊林侍宴簮花處二十年滿地蒼苔倩阿誰為<lb/>
我起居坡柳逋梅　凄凉往事休重省且凭䦨感慨撫<lb/>
景銜杯冷暖由天任他花謝花開知心只有西湖月尚<lb/>
依依照我徘徊更多情不間朝昏潮去潮來<lb/>
　<lb/>
　<lb/>
　<lb/>
<pb n="KR4h0068_WYG_003-15b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　柴氏四隱集巻三<lb/>
</p>
<p>
</p>
  </div>
</body>
</text>
</TEI>