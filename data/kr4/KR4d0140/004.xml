<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>横塘集巻四</head>
    <p>
<pb n="KR4d0140_WYG_004-1a"/>
欽定四庫全書<lb/>
　横塘集巻四　　　　　　宋　許景衡　撰<lb/>
　　七言律詩<lb/>
　　　平沙閣呈陳古田<lb/>
畫棟朱欄壓水涯稍看劍石欲平沙虹梁突兀幾千尺<lb/>
雲屋崚嶒一萬家衮衮公侯應日起紛紛桃李競春華<lb/>
雙鳬自合朝天去饒與銀河八月槎<lb/>
　　　送董公權入洛<lb/>
<pb n="KR4d0140_WYG_004-1b"/>
蹉過名園百五期眼前穀雨未為遲好麾席上鐵如意<lb/>
拚醉花前金屈巵塵土毋辭乆行役簿書何計得追隨<lb/>
河南耆舊俱𡨕寞試問如今更有誰<lb/>
　　　獻王祠<hi>有釣魚臺</hi>
列國提封倚樂亭九河分處見孤城池臺釣罷人何在<lb/>
邱壠春來草自生遺像丹青皆舊物斯民簫鼓漫新聲<lb/>
誰能特表平生事祝史從官得幣牲<lb/>
　　　寄新茶王聖時䝉示五詩<lb/>
<pb n="KR4d0140_WYG_004-2a"/>
建溪初採雪芽香病客分來敢獨嘗一盌聊為金粟供<lb/>
五篇不學玉川狂風雷有信猶嫌晚草木無情也著忙<lb/>
誰似山中老松栢不知人世有炎凉<lb/>
　　　贈夏倅<lb/>
九華直上參雲漢秀氣由來出縉紳聞道賢良歸盛族<lb/>
故應文彩繼前塵春風醴酒年年好月色燈花處處新<lb/>
他日傳柑向雙闕還思曽醉慎江濵<lb/>
　　　和左與言<lb/>
<pb n="KR4d0140_WYG_004-2b"/>
貧病年來謝還往交親書問可相聞如何舊好懷天末<lb/>
猶及新詩寄海濆吾子叔孫盡咸籍主人兄弟亦機雲<lb/>
羣居猶有㳺從樂官况淒涼獨廣文<lb/>
　　　和酬張敏叔<lb/>
東嘉匕箸琢紅玉北苑枿芽模紫金野人何知敢持餉<lb/>
詩老發興為髙吟松江蓴鱸有家世呉宫風月無古今<lb/>
飯稻煑茗窮勝覽紛紛市朝塵土深<lb/>
　　　再和張敏叔<lb/>
<pb n="KR4d0140_WYG_004-3a"/>
留連五斗未投閒獨坐窮愁有萬般多謝題詩相慰藉<lb/>
應憐渉世最艱難載聞諸老推工部何止神童説長官<lb/>
我亦半生收好句夜光偏照篋中寒<lb/>
　　　再和敏叔二首<lb/>
弱冠曾攀桂一枝半生為國理棼絲髙吟直到古人處<lb/>
勇退宜為世俗師杖屨訪僧長過晚茶<graphic n="KR1000" url="https://raw.githubusercontent.com/kanripo/KR-Gaiji/master/images/KR1000.png" mimeType="image/png"/>留客固應遲<lb/>
黄山逰舊今能幾詩社猶忻小子隨<lb/>
固知島可是詩奴何况區區杜與呉舉世徒能循覆轍<lb/>
<pb n="KR4d0140_WYG_004-3b"/>
先生今為翦蘩蕪淵明松菊還堪賦白傅園池亦有圖<lb/>
莫把五湖都占了也須留與故人俱<lb/>
　　　和董適道<lb/>
十載江湖早得名未饒淮海獨孫登揮毫落紙才無敵<lb/>
傾盖論交喜不勝休問喧嘩多燕雀須知變化有鯤鵬<lb/>
青雲歩歩前頭去却莫低飛似我能<lb/>
　　　和張子壽二首<lb/>
紅紫紛紛盡鬭妍逰蜂舞蝶亦翩翩一年純是愁閒事<lb/>
<pb n="KR4d0140_WYG_004-4a"/>
三月過來幾醉眠生怕楊花飛似雪忽驚荷葉大如錢<lb/>
詩人只解㝷佳句分付春愁與少年<lb/>
風雨朝來不甚顛殘花贏得更留連簾櫳寂寂鶯方乳<lb/>
桑柘隂隂蠶欲眠老杜只將詩作伴孝先偏與睡相便<lb/>
江湖㶑灔皆春水好在横塘舊釣船<lb/>
　　　改𦵏西山延仲主簿特賜慶什次韻<lb/>
改卜西山痛更深新瑩松栢未成林三牲不待平時養<lb/>
再命何勝永慕心泉壤多應增喜氣隴雲還為結愁隂<lb/>
<pb n="KR4d0140_WYG_004-4b"/>
褒稱重辱新詩句拜德渾如旱嵗霖<lb/>
　　　三月十九日同亨仲按樂大晟<lb/>
聞道鶯花滿上林㝷芳誰更畏霖霪鳴鳩乳燕春欲晚<lb/>
去馬來牛泥自深出火星壇方肇祀聨鑣樂府按新音<lb/>
溶溶九陌皆流水撩動平生江海心<hi>辰火舊無祭今創舉</hi>
　　　除夕别仲煥<lb/>
並轡不嫌車馬塵肯教節物惱行人殘年氣候消磨盡<lb/>
來日風光陡覺新我已襄陽訪耆舊君方郢國和陽春<lb/>
<pb n="KR4d0140_WYG_004-5a"/>
雖然不作多時别懷古知誰意氣親<lb/>
　　　和唐知府宗博<lb/>
學省當年假佩紳誰知家世有功臣朝班長憶傾鵷鷺<lb/>
海角俱欣識鳯麟坐撫斯民雖有道細看此境本無塵<lb/>
自憐老馬猶迷路邂逅何妨一問津<lb/>
了無聲價繼三豪敢嘆﨑嶇世路勞綸閣文書慚潤色<lb/>
琳宫香火想焄蒿鯤鵬變化誰能料燕雀飛翻自不髙<lb/>
松竹雖無三徑在長歌歸去也如陶<lb/>
<pb n="KR4d0140_WYG_004-5b"/>
　　　再用前韻<lb/>
得賢一語可書紳妙選由來屬世臣千里方能辨駑驥<lb/>
四靈安可後龜麟共看再造恢王業肯使中原雜戰塵<lb/>
聞有皇都近消息眉間喜氣已津津<lb/>
異禮多應得雋豪病夫深愧館人勞初欣秩秩陪賔席<lb/>
却憶呦呦賦野蒿春草池塘還得句霜天雕鶚定飛髙<lb/>
也知野客多閒散丹竈松風獨訪陶<lb/>
　　　寄家兄<lb/>
<pb n="KR4d0140_WYG_004-6a"/>
斗禄驅馳驚歳晚世塗齟齬奈時何也知犬馬猶能養<lb/>
自恨田園苦不多兒女近來渾長浪弟兄何事尚奔波<lb/>
横塘卜築今應好試為頻頻理釣蓑<lb/>
　　　㑹餘慶<lb/>
山城動是三年别古寺今陪半日閒簿領嗟余多眊矂<lb/>
道塗憐子亦間關並逰天上皆英俊幾箇江邊肯往還<lb/>
莫惜一尊相伴醉已將毛髮等丘山<lb/>
　　　休師惠詩次韻<lb/>
<pb n="KR4d0140_WYG_004-6b"/>
也知寸木可髙岑肯負平生學古心王事曾無絲粟補<lb/>
鬢毛已覺雪霜侵寓留古寺聊登覽喜有髙僧與對吟<lb/>
更憶仙山最深處巖前小雨弄晴隂<lb/>
　　　贈仁上人<lb/>
飽聽長蘆江水聲歸看苕霅更分明故人應嘆遽如許<lb/>
慈母翻愁太瘦生邂逅艤舟同一笑登臨懷古亦多情<lb/>
髯張好句新拈得恰好而今送子行<hi>敏叔有送僧云别後遙知倚門母老</hi>
<hi>來偏憶出家兒</hi>
<pb n="KR4d0140_WYG_004-7a"/>
　　　宿靈峯贈總持大師<lb/>
記得曾為鳯林客髙僧住處最深幽幾千里外重擕手<lb/>
三十年間一轉頭霜葉乍驚風槭槭雲堂相對夜悠悠<lb/>
去留聚散元無著自笑多情更刻舟<lb/>
　　　寄康師<lb/>
好在仙巖康上人從來心事許誰親品題泉石詩無敵<lb/>
吞吐煙霞筆有神聞道弟兄皆妙質要當談笑繼前塵<lb/>
箇中况有東溪老行處何妨更問津<lb/>
<pb n="KR4d0140_WYG_004-7b"/>
　　　寄仙巖元上人<lb/>
龍穴梅潭抱嶺斜憶曾同試雨前茶稍須林壑開雲葉<lb/>
便倩兒童汲井花一别仙山空夢寐五年邊塞走塵沙<lb/>
㑹須覔片閒田地鄰舍如儂有幾家<lb/>
　　　送持後過越<lb/>
永嘉竹閣談空相自是僧中第一流盡放衲僧來聴講<lb/>
也容禪子不相謀二林三峽曾經耳萬壑千巖試舉頭<lb/>
提取浄瓶涓滴許有時散作五湖秋<lb/>
<pb n="KR4d0140_WYG_004-8a"/>
　　　聰師邀入山<lb/>
學道無成亦可憐紛紛膏火自熬煎似聞沽酒邀元亮<lb/>
故敢移書問大顛州縣徒勞輸此日雲山髙卧或他年<lb/>
須知二老風流在賞遍西枝月更圓<lb/>
　　　虞仲訪僧正見招以詩屬亟歸不及往依韻和<lb/>
　　　報兼簡康休二上人<lb/>
東溪自是老林師千偈瀾飜獨此時盡判百家無好句<lb/>
故教二子亦能詩逢迎蠟屐應班草奔走芒鞵愧采芝<lb/>
<pb n="KR4d0140_WYG_004-8b"/>
多謝相招故人意更慚妙韻繼前思<lb/>
　　　題舒氏覽秀樓詩<lb/>
遶屋青山羅髻鬟小樓幽勝可躋攀不論空翠煙霏處<lb/>
盡在軒窻几研間眼净更無黄土眯身輕仍伴白雲閒<lb/>
他年定作還鄉計儻與親朋一扣關<lb/>
　　　戴夫人挽詞<lb/>
詩書歴歴教鄉鄰甘㫖熙熙八十春盡道先生真孝子<lb/>
故知賢行屬夫人繐帷一訣三年後栢壠孤墳數尺新<lb/>
<pb n="KR4d0140_WYG_004-9a"/>
翦綵種萱今已矣多應處處有遺塵<lb/>
　　　傅夫人陳氏挽詞<lb/>
婉娩名家早結褵伯鸞初怪嫁時衣半生已覺人間夢<lb/>
九死猶知俗習非日永春風漾蘋藻夜寒霜月落庭闈<lb/>
稽山㑹葬人歸後千古蒼官守翠微<lb/>
　　　柯運判修試院<lb/>
當年龍閣帥閩中闢館興賢特地雄還見芝蘭修世職<lb/>
固知斧藻有家風堂堂劔佩瞻遺像衮衮簪紳出泮宫<lb/>
<pb n="KR4d0140_WYG_004-9b"/>
勸學一門真盛事西州何獨美文翁<lb/>
　　　寄台守劉襲明都講二首<lb/>
江入章安波浪寒仙山縹緲在江干二千石是誰為守<lb/>
三十年前好長官聞道漁樵安里社從敎風月落杯盤<lb/>
新詩别後知多少更借鄰翁洗眼看<lb/>
薫然和氣破春寒見説専城冠越干訟牒不勞揮翰手<lb/>
歡謡好付採詩官獨慙聖世人三黜誰怕仙山路九盤<lb/>
但得白頭長健在莫辭青眼重相看<lb/>
<pb n="KR4d0140_WYG_004-10a"/>
　　　送連子友守淮安二首<lb/>
古來江漢最風流何况分符得顯州落日淮源香泛泛<lb/>
含春沁水緑悠悠兩岐定有豐年瑞五袴行聞載路謳<lb/>
大觀督郵誰見憶蕭蕭華髪對滄洲<lb/>
憶昨銀袍試廣庭桂科同日拜恩榮幾千里外相逢處<lb/>
三十年間一夢驚隼斾光華仍逺别豸冠流落獨含情<lb/>
清淮東下饒雙鯉江海何妨數寄聲<lb/>
　　　送何亨老出守泰州<lb/>
<pb n="KR4d0140_WYG_004-10b"/>
海陵人説毘陵好太守當年迥不羣新命而今分竹去<lb/>
歡謡何似隔江聞簿書幕下人誰任尊俎樓頭客自醺<lb/>
千騎固應知體國古來畎畝不忘君<lb/>
　　　張敏叔守梓州<lb/>
風月關心自不閑詩家本領更多般千篇要繼杜陵後<lb/>
萬里寜辭蜀道難今日赤帷新刺史幾年錦帳舊郎官<lb/>
莫嫌白首功名晚松栢從來耐嵗寒<lb/>
　　　䕶國寺詩<lb/>
<pb n="KR4d0140_WYG_004-11a"/>
未暇逺㝷廬阜遊只消䕶國也深幽種蓮惠逺誰還往<lb/>
得酒淵明自獻酬惡句多慙居唱首髙吟長許作遨頭<lb/>
請看十八人同社盡是人間第一流<lb/>
小詩聊記鳯山遊髣髴東林水石幽已愧髙僧與摹刻<lb/>
更煩諸老數賡酬簿書底事長遮眼林壑何人肯轉頭<lb/>
㑹待從公白蓮社杖藜來往亦風流<lb/>
　　　次韻馮吉老<lb/>
馬蹄長厭軟紅塵欲去虚名意亦欣壯士寜為東閣客<lb/>
<pb n="KR4d0140_WYG_004-11b"/>
故人休誦北山文到家留語應如鶴出岫無心恐似雲<lb/>
我亦有田江海曲年來舎已為誰耘<lb/>
　　　次韻盧彦升<lb/>
同場名輩敢爭鋒想見當年賦詠工苒苒星霜今欲老<lb/>
拳拳畎畝獨懷忠羊腸已失千重險鵬翼方看萬里風<lb/>
應笑長安徒粟米不知鼯鼠技將窮<lb/>
　　　次韻陳季修<lb/>
綵衣初寄水邊村學子紛紛已滿門聞道詩書多㫖趣<lb/>
<pb n="KR4d0140_WYG_004-12a"/>
固知師友有淵源聲名在子那能掩志業如余豈足論<lb/>
應笑倦飛歸已晚結廬開徑近雲根<lb/>
　　　次韻經臣見贈<lb/>
邊陲無故事喧争惆悵中原失太平天上風霜方鼓動<lb/>
人間草木已欣榮共懷前日千齡遇誰使蒙塵萬里行<lb/>
淚眼時時望滄海百川𣺌渺嚮東傾<lb/>
　　　過敏叔次韻<lb/>
花縣曾聨令宰裾神都今喜沒階趨青雲羽翼看一鶚<lb/>
<pb n="KR4d0140_WYG_004-12b"/>
秋水精神識二鶵歴覽何如少陵集新詩便是梓州圖<lb/>
狂吟大膽誰知我敢向龍門捋虎須<hi>是日見東川唱和景物皆少陵陳迹</hi>
　　　和趙承之春日<lb/>
土牛喚起打春人休向東郊更探春未説風光十分好<lb/>
且看節物一畨新田園自省非無意簿領誰知尚為貧<lb/>
關塞塵沙長滿眼横塘氷破碧鱗鱗<lb/>
　　　寄内<lb/>
離家不道多時别在路俄驚兩月闌漫有傳筒將委曲<lb/>
<pb n="KR4d0140_WYG_004-13a"/>
祇容書歴報平安文園雖得相從樂明月長思一處看<lb/>
早晚征鞍過天姥寄聲草草具杯盤<lb/>
　　　横山閣<lb/>
一笑樓頭屬晚晴我曹此樂最難名玉樽浮蟻一様白<lb/>
青眼與山相對横箇裏風流終古在世間榮利過雲輕<lb/>
未應暮色催歸思天外娟娟新月生<lb/>
　　　趙虞仲過仙巖以詩見寄答之<lb/>
十年歸夢在江湖今日南飛塞鴈孤已覺登臨多感慨<lb/>
<pb n="KR4d0140_WYG_004-13b"/>
固應吟詠轉荒蕪近聞仙嶺㝷先友亦有詩筒及老夫<lb/>
還許追隨白蓮社横塘今已結茅廬<hi>借韻</hi>
　　　焚香藍帳中酷似梅花<lb/>
江南臘雪不到地六出枝頭也逼真萬里塞垣從簿領<lb/>
五年驛使絶音塵誰知斗帳囘殘夢却有鑪煙作早春<lb/>
草木無情聊假合謝他知有箇中人<lb/>
　　　次韻戴禹功父子逰靈隠<lb/>
聞道飛來太怪生薄逰聊與問山名陁羅布影於中好<lb/>
<pb n="KR4d0140_WYG_004-14a"/>
篤耨飄香分外清猿在僧呼雖舊事鶴鳴子和亦真情<lb/>
晚來歸路還瀟洒裊裊青煙十里城<hi>伽陁羅木間有至中國者</hi>
　　　再和戴堯卿遊靈隠<lb/>
雲房相與話浮生此樂須知未易名釋子命題良有自<lb/>
老人琢句得能清倚天樓殿三呉勝落日湖山萬古情<lb/>
詩社若容追故事未饒五字有長城<lb/>
　　　甲辰春作<lb/>
香火祠庭即隠淪誰知未許作閒人一抛夜雨横塘宿<lb/>
<pb n="KR4d0140_WYG_004-14b"/>
三見東風石液春當宁照臨齊日月餘生報効絶涓塵<lb/>
尚寛九死憐多病乞與江湖自在身<lb/>
　　　和胡繼道傷春<lb/>
逰車轣轣不停輪紅日遲遲展得春莫問年光催老速<lb/>
且看風月逐時新田園未信無來客雲水從今願卜隣<lb/>
預想漁村往還處野航何止兩三人<lb/>
　　　上時相壽五首<lb/>
閒看暖律幾時囘已覺隂雲四面開萬物定知春色近<lb/>
<pb n="KR4d0140_WYG_004-15a"/>
三台今引嵗星來競拈彩筆題詩句端為蒼生祝壽杯<lb/>
師保從來周召事直須兩兩位公槐<lb/>
年年燕喜倍光榮蘭玉稱觴滿相庭信宿尚餘元夜月<lb/>
上台却是老人星包荒度量侔河嶽盖世功名在典刑<lb/>
一語堪為我公壽聖賢相與合千齡<lb/>
清淨端為物外仙經綸猶有世間縁坐令四海渾無事<lb/>
付與羣生大有年南極老人今日見西樓明月夜來圎<lb/>
吾君萬壽公同德綠髪朱顔照冕蟬<lb/>
<pb n="KR4d0140_WYG_004-15b"/>
槐庭三入妙經綸百度分明又一新上欲無為成至治<lb/>
天教難老為斯民川塗蕩蕩初消凍草木欣欣各自春<lb/>
誰信塵埃尚羇旅四年企首望洪鈞<lb/>
上帝分明憫下民挺生賢傑在斯辰蓮華葉上青髯老<lb/>
萱草堂前艶蘂春盡閱搢紳歸藻鑑頻教動植入陶鈞<lb/>
古來多少調羮手獨見緇衣有世臣<lb/>
　　　寄敏叔寺簿詩<lb/>
海角紛紜祇簿書朅來不覺一年餘自嗟擾擾無休息<lb/>
<pb n="KR4d0140_WYG_004-16a"/>
猶及匆匆問起居前日先生官獨冷而今主簿意何如<lb/>
應憐小女猶癡在只喜腰間已佩魚<hi>敏叔時為太常簿新改服色</hi>
　　　賀生日詩<lb/>
慶系來從沁水園勲門婦德衆稱難舊聞孟母無欺語<lb/>
新得嫦娥不老丹行見綵衣添衮繡更饒文砌擁芝蘭<lb/>
却須剩種黄金菊留待年年獻壽看<lb/>
　　　德起惠酒<lb/>
横塘今作小塘居齋几蕭然一巻書心事蹉跎嗟老矣<lb/>
<pb n="KR4d0140_WYG_004-16b"/>
天涯流落念歸歟尚煩親好頻擕酒多謝園人日餉蔬<lb/>
此境從來無逺近祇應在處是吾廬<lb/>
　　　韋尉畫孫倅寶冠山圖<lb/>
問著蠟屐到何處直在寶冠山上頭碧澗坐來元洒落<lb/>
彩毫畫得便風流公方得志人間世我亦長思物外逰<lb/>
一幅須㝷好東絹閒人亭畔倩韋侯<lb/>
　　　送仲煥入潁詩<lb/>
好箇石城無分到問君此去意如何一江春水竹葉酒<lb/>
<pb n="KR4d0140_WYG_004-17a"/>
萬㸃青山佛髻螺聞道楚宫俱泯滅祇應郢邑亦疑訛<lb/>
直須索取圖經看莫只聽他白雪歌<lb/>
　　　送西京宗博林茂南赴烏程<lb/>
才名自昔等三張閲駿無人似九方金谷園中辭綺席<lb/>
水晶宫裏奏清商割雞正好師言偃歌鳯多應笑楚狂<lb/>
未信江湖留得住凌雲頭角老昻藏<lb/>
　　　敏叔浮梁詩有放教明月上扁舟之句因成小<lb/>
　　　詩<lb/>
<pb n="KR4d0140_WYG_004-17b"/>
幾年浪作紅塵客明月扁舟不自隨忽得浮梁好詩句<lb/>
却思望柱舊家時煙蓑雨笠多應在利逕名塲兩不知<lb/>
㑹有功成身退日不煩猿鶴怨歸遲<hi>望柱在横塘之側亦地名也</hi>
　　　與言叙已卯之别<lb/>
放逐歸來梅子真江邊無限送行人千鍾桑落開新釀<lb/>
十里梅花正早春邂逅喜君方筮仕經過嗟我倍思親<lb/>
驚囘十二年前夢陳迹依然淚滿巾<lb/>
　　　兄長省試下第還鄉以不及顧拊景衡于此情<lb/>
<pb n="KR4d0140_WYG_004-18a"/>
　　　見于詩謹次韻<lb/>
江邊送我赴瀛洲風物蕭蕭又見秋百嵗能禁幾回别<lb/>
此生已是十年愁塞鴻自覺東南逺汴水誰教日夜流<lb/>
淚濕西風知有寄塵沙漠漠漫囘頭<lb/>
　　　送剛巽還鄉<lb/>
問君謁告還鄉曲來往塗程得幾時莫怪杯盤能草草<lb/>
只縁行李弗遲遲路從鴈蕩靈山好秋入鴒原草樹衰<lb/>
京國艱難同旅食而今莫遣老人知<hi>剛巽舊與兄包蒙同在京師今剛巽</hi>
<pb n="KR4d0140_WYG_004-18b"/>
<hi>歸為其葬耳</hi>
　　　次韻戴禹功㳺浄梵退居<lb/>
泮宫人物最清修杖履時㝷水石幽已聴老僧談出處<lb/>
更邀逐客共賡酬浮雲過眼空千古巨浸觀身袛一漚<lb/>
風彼舞雩宜有得聖門更欲與公㳺<lb/>
　　　天寜節上壽紫宸退詣相國寺祝壽宴尚書省<lb/>
霜天宫闕九門開共獻君王萬壽杯善祝歘來傾寶刹<lb/>
賜筵還許燕中臺樂連百戯鴛鴦集花覆千官錦繡堆<lb/>
<pb n="KR4d0140_WYG_004-19a"/>
説與伶倫逢此日年年長賦醉蓬萊<lb/>
　　　和陳文仲嘲夢<hi>文仲已罷科舉忽夢預秋薦</hi>
天公真箇解撩人不獨虛名老搢紳聞道髙眠閒白日<lb/>
也教幽夢落紅塵此生出處元無意平日文章漫有神<lb/>
百嵗都來如一覺却須嘲取自由身<lb/>
　　　乙已八月二十九日宿内府夢過村落循溪而<lb/>
　　　行問路旁人家此云何曰士村也渉溪入山崦<lb/>
　　　謂同行曰此可賦詩因得鳩燕二句既覺足之<lb/>
<pb n="KR4d0140_WYG_004-19b"/>
　　　以為異日之觀<lb/>
杖䇿徐行山水間天然新句得非難鳴鳩報雨天欲曉<lb/>
紫燕哺雛春尚寒物外勝逰方自適枕邊幽夢忽驚殘<lb/>
士村他日尋陳迹却記曽為内府官<lb/>
　　　紀夢詩郭荀卿見和次韻<lb/>
溪水泠泠溪上軒登臨誰道四并難當年髣髴夢仙塢<lb/>
今日分明在廣寒還憶鳩鳴雲色重似聞鷄唱漏聲殘<lb/>
刻舟已有新詩句流落何妨作外官<lb/>
<pb n="KR4d0140_WYG_004-20a"/>
　　　秋冬思家<lb/>
鈎簾危坐思悠悠踈雨知人特地收明月清風孤館夜<lb/>
寒砧短笛異鄉秋我生志氣誰相許何日身心得自由<lb/>
極目長天山隔斷吾家不見白雲浮<lb/>
</p>
<p>
</p>
  </div>
</body>
</text>
</TEI>