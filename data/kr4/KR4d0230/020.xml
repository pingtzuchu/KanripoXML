<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>方舟集卷二十</head>
    <p>
<pb n="KR4d0230_WYG_020-1a"/>
欽定四庫全書<lb/>
　方舟集卷二十　　　　　　宋　李石　撰<lb/>
　　左氏卦例<lb/>
　　　春秋易以立例為通宜矣葢韓宣子所見二經<lb/>
　　　者魯人所用周人之禮不刋之典也左氏所載<lb/>
　　　於易雖周人卜筮之用無幾其所資於學者非<lb/>
　　　特杜預王弼之説也然杜預所得汲冢科斗云<lb/>
　　　師春作春秋所載易卦一卷今不傳石為補之<lb/>
<pb n="KR4d0230_WYG_020-1b"/>
　　　作左氏卦例<lb/>
䷓<hi>坤下㢲上</hi>觀䷋<hi>坤下乾上</hi>否<lb/>
陳敬仲方少周史所筮之卦也至桓子五世而始大八<lb/>
歳而成子得政弑君其始也利用賔于王其終也山嶽<lb/>
配天則亦太逼矣卜筮可知目睫之近不能保八世之<lb/>
徃乎不然南蒯卜亂臧㑹卜亂同矣<lb/>
　　右觀六四爻變而之否曰坤土曰巽風曰乾天風<lb/>
　　為天於土上則曰山自否之六二至九四為艮之<lb/>
<pb n="KR4d0230_WYG_020-2a"/>
　　互體則艮為山也故曰山嶽配天坤為異國艮為<lb/>
　　太嶽為姜齊艮為門庭乾為金玉坤為布帛故有<lb/>
　　庭實玉帛諸侯朝王之象觀則其後之子孫期在<lb/>
　　八世之遠此説卦雜占八者之例他皆倣此<lb/>
䷂<hi>震下坎上</hi>屯䷇<hi>坤下坎上</hi>比<lb/>
畢萬以晉滅魏以地賞萬為大夫晉大夫辛廖所筮之<lb/>
卦也萬之先為畢公高晉獻公滅魏至六國魏猶列諸<lb/>
侯為大國此公侯子孫必復其先畢公高之始也其後<lb/>
<pb n="KR4d0230_WYG_020-2b"/>
六卿分而為魏則終春秋之世矣其年世遠矣哉<lb/>
　　右屯初九變而之比曰震以坤以坤故為土震為<lb/>
　　車坤為馬震變為坤故車從馬足居之以震故兄<lb/>
　　長之以震故母覆之以坤故衆歸之以坤故是為<lb/>
　　六體不易以下體之下也若曰比合屯固坤安震<lb/>
　　殺則以意取象無象之象説卦雖有例未必能盡<lb/>
　　卦變之意他皆倣此<lb/>
䷍<hi>乾下離上</hi>大有䷀<hi>乾下乾上</hi>乾<lb/>
<pb n="KR4d0230_WYG_020-3a"/>
魯桓公將生成季卜楚丘之父既卜又筮此卦也魯之<lb/>
重輕由季氏之存亡其曰季氏亡則魯不昌又執政為<lb/>
周社亳社之輔皆如卜之言而筮特言同復于父敬如<lb/>
君所而已其合卜筮蓍龜為一用乎將有詳畧乎自桓<lb/>
公下順數終春秋之世三家子孫旣微而魯弱如卜楚<lb/>
丘之父蓍龜之告<lb/>
　　右大有六五離變為乾乾為君為父曰同復于父<lb/>
　　敬如君所以臣為君之象以離麗為同者亦以意<lb/>
<pb n="KR4d0230_WYG_020-3b"/>
　　取義<lb/>
䷑<hi>㢲下艮上</hi>蠱<lb/>
秦穆公伐晉秦掌龜卜徒父所筮之卦也秦人不通三<lb/>
易而以龜為筮龜卜為官而以蓍筮乎晉閉秦糴負秦<lb/>
曲多矣韓原之戰晉侯之馬還濘取敗執晉侯以歸故<lb/>
卜徒父先以千乘雄狐為告<lb/>
　　右蠱巽艮二體不變而貞悔内外之象已具杜預<lb/>
　　乃以秦人不通三易之占而以龜卜為筮乎不然<lb/>
<pb n="KR4d0230_WYG_020-4a"/>
　　卦亦易之一也巽春夏之交艮冬春之交秋落山<lb/>
　　木之實而取材以為克晉之期山木逢秋而落杜<lb/>
　　預乃以周九月夏七月為言按春秋書秦韓之戰<lb/>
　　在十一月亦歳晚之秋非九月七月之秋明矣又<lb/>
　　曰獲其雄狐以狐蠱為君蠱蟲也又皿也病也若<lb/>
　　以説卦象取之則未有以狐為君象解未濟二卦<lb/>
　　之爻雖言狐解言三狐未濟繇言小狐初六言濡<lb/>
　　尾解以坎離互體取象未濟亦坎離互體取象蠱<lb/>
<pb n="KR4d0230_WYG_020-4b"/>
　　之艮巽不變其互體者九二至六四為兑九三至<lb/>
　　六五為震不為狐象將以巽之為進退不果為臭<lb/>
　　如狐與艮為狗鼠之屬乎其必有知者以龜卜為<lb/>
　　筮與卦之不變者他皆倣此<lb/>
䷵<hi>兌下震上</hi>歸妹䷥<hi>兌下離上</hi>睽<lb/>
晉獻公嫁伯姬於秦史蘇所占之卦也晉侯敗于韓秦<lb/>
執之以歸于秦晉侯曰先君若從史蘇之占吾不及此<lb/>
夫易天數也一定於天數不可逃雖人謀無及如晉侯<lb/>
<pb n="KR4d0230_WYG_020-5a"/>
之悔吝于先君之取秦女疑有可免之理是以人勝天<lb/>
也可乎卜筮者天假之以權禍福使人知所避就愈於<lb/>
恬不知畏而欲以人勝天也穆姬晉女之適秦者晉侯<lb/>
得歸國賴穆姬之力太子罃洪與女簡璧晉甥履薪登<lb/>
臺免服衰絰以示必死<lb/>
　　右歸妹之睽歸妹上六外卦隂變為陽故為睽繇<lb/>
　　謂刲羊無血士無其功承筐無貺女失其職以震<lb/>
　　為離以妹得睽有責無償無助者秦晉姊妹甥舅<lb/>
<pb n="KR4d0230_WYG_020-5b"/>
　　相失之象以震為離故以雷為火雷車也震雷説<lb/>
　　其輻離火焚其旗睽為弧矢必戰之象姪其從姑<lb/>
　　恵公敗從穆公於秦之象高梁之死明年謂恵公<lb/>
　　死之明年謂重耳歸晉殺懷公子圉而入也史蘇<lb/>
　　之占歴獻公恵公文公凡三世協若符劵杜預曰<lb/>
　　臨時占者或取於象或取於氣或取於時日互相<lb/>
　　符㑹構虛不經非易之所當用他皆倣此以為占<lb/>
　　筮淺近於易者之戒<lb/>
<pb n="KR4d0230_WYG_020-6a"/>
䷶<hi>離下震上</hi>豐䷝<hi>離下離上</hi>離<lb/>
鄭伯廖告人以公子曼滿求為卿伯廖告以豐之離之<lb/>
卦也晉楚方爭鄭公子曼滿不能内固其國乃幸亂而<lb/>
貪無德而禄伯廖以意測卦而告以其祥伯廖鄭大夫<lb/>
之知易者智如蓍龜雖不筮而神矣曼滿卒如其言<lb/>
　　右豐之離上六變而為離以陽芘隂屋之大也以<lb/>
　　隂受芘户之蔀也説卦震離無屋户象互體㢲兌<lb/>
　　亦無屋户象剥之卦曰小人剥廬以陽芘隂也剥<lb/>
<pb n="KR4d0230_WYG_020-6b"/>
　　以艮為門闕故取陽以為隂之芘或曰離以附麗<lb/>
　　為安故為屋豐以明盛在上位而謀隠幽蔀閉塞<lb/>
　　不通如大屋翔天而暗户無人豐爻言三歳不覿<lb/>
　　凶而伯廖之言一歳而曼滿死者以豐數之極日<lb/>
　　昃之離一年之象不待三歳以二卦九六對變也<lb/>
䷆<hi>坎下坤上</hi>師䷒<hi>兌下坤上</hi>臨<lb/>
知莊子告人以邲之戰先縠中軍以三師敗績之卦也<lb/>
晉楚爭鄭為日已久晉不能勝夷狄之楚以芘鄭同姓<lb/>
<pb n="KR4d0230_WYG_020-7a"/>
之親旬有七日之圍守陴之哭楚退師而復圍之肉袒<lb/>
牽羊以九縣自比楚又退三十里而與之平楚之於鄭<lb/>
其亦優游不迫鄭亦窮蹙矣為晉者可以少愧而又有<lb/>
救鄭之師師出荀林父士㑹欲中道班師不為失䇿先<lb/>
縠請以中軍佐濟知莊子䇿其必敗者以其負曲於楚<lb/>
抱愧於鄭雖不待卜筮而吉凶判於未戰然則知莊子<lb/>
者春秋深於易之君子也其先見與鄭伯廖同<lb/>
　　右師之臨師之初六變而之臨以二陽而薄四隂<lb/>
<pb n="KR4d0230_WYG_020-7b"/>
　　坎險坤衆遇險失衆臨有甚此者乎否臧者不順<lb/>
　　而無律律師律也律法也或曰以聽軍聲詔吉凶<lb/>
　　也坎為川流兌為澤壅三師之令不行律竭法亡<lb/>
　　之象其互體為震為重坤以師臨對變師九二曰<lb/>
　　未順命臨九二無功則凶中吉則免於咎臨九二<lb/>
　　則八月有凶期在於此此知莊子又知先縠雖幸<lb/>
　　免於楚有大咎於晉者以此夫<lb/>
䷳<hi>艮下艮上</hi>艮䷐<hi>震下兌上</hi>隨<lb/>
<pb n="KR4d0230_WYG_020-8a"/>
穆姜將薨所筮之卦不言其所筮之史也穆姜成公之<lb/>
母淫於僑如介晉國以禍其子又禍季孟幾無魯矣賴<lb/>
范文子郤犫以免東宮之囚埀死之筮乃始悔悟是歳<lb/>
襄公之九年也襄公穆姜之適子繼成即位始四歳季<lb/>
孟在朝主少國疑以筮自亡疑史乃請姜速出亡而姜<lb/>
亦知其死之審矣僑如佞人也其奔齊又淫齊君之母<lb/>
所止之國以佞濟淫何獨穆姜之辱<lb/>
　　右艮之隨上下卦六爻皆變所存者互體艮㢲皆<lb/>
<pb n="KR4d0230_WYG_020-8b"/>
　　不以象為占而獨以變卦繇詞為隨之四德而以<lb/>
　　乾文王之言釋之也其曰元亨利貞者姜之自知<lb/>
　　以答史之筮也不可謂元者以人在下位而有不<lb/>
　　仁禍其子成公虎狼之不若也不可謂亨者俾僑<lb/>
　　如外結晉援以執成公止季孫魯不靖者久之誰<lb/>
　　適召之也不可謂利者通於僑如東宮之居幾於<lb/>
　　囚辱失母子之愛非所以芘其身不可謂貞者國<lb/>
　　君之母棄位而姣以淫蕩聞於國人婁豬艾豭之<lb/>
<pb n="KR4d0230_WYG_020-9a"/>
　　比也四德皆失何以為隨以卦自揣其死宜矣史<lb/>
　　謂艮之八者杜預有二疑雜用三易以七八為占<lb/>
　　一疑也史以古易不利再以周易折之二疑也余<lb/>
　　亦有二疑焉七八者或在三多之數葢三揲之所<lb/>
　　當計二四而為八也一疑也八如臨八月之八隨<lb/>
　　互體即艮體隨之六二二疑也必有能辨之者<lb/>
䷮<hi>坎下兌上</hi>困䷛<hi>㢲下兌上</hi>大過<lb/>
崔武子所筮筮史阿告以吉之卦也齊棠公死武子弔<lb/>
<pb n="KR4d0230_WYG_020-9b"/>
之窺棠公妻美而欲介其弟東郭偃以取之弔人之䘮<lb/>
幸人之禍挾急以攘死鬼之妻豈惟偃以齊姜同姓拒<lb/>
之雖死鬼亦怒矣瀆筮以求吉筮之所不告也武子欺<lb/>
死而得姜莊公欺生而淫姜姜以色召禍傾人家國崔<lb/>
子逆弑蒙千古不令之名豈獨攘鬼妻之惡哉筮史之<lb/>
阿告以吉者齊禍出於天數為不可逃<lb/>
　　右困之大過困六三變為㢲以坎中男娶㢲長女<lb/>
　　固已非匹陳文子所謂風隕妻風奔也隕墜也奔<lb/>
<pb n="KR4d0230_WYG_020-10a"/>
　　墜之妻冒險取之且困之繇曰入于其宮不見其<lb/>
　　妻者謂莊公入崔武子之室崔子稱疾不見之象<lb/>
　　且以卦變言之大過九二至九五為乾互體二女<lb/>
　　一夫巽長兑少本末皆弱二女者武子莊公皆嘗<lb/>
　　有是二女也一夫一婦一婦再適亦二女也武子<lb/>
　　莊公兩淫之象嗚呼武子莊公於姜皆為同姓禽<lb/>
　　獸夷狄不若哉妾不知姓則卜之況妻乎<lb/>
䷗<hi>震下坤上</hi>復䷚<hi>震下艮上</hi>頤<lb/>
<pb n="KR4d0230_WYG_020-10b"/>
鄭子太叔還自楚告子展測楚康王將死之卦也晉楚<lb/>
以鄭故不和楚矜然於晉豈復知鄭鄭小國惟大是聽<lb/>
命而乃以宋之盟載之言是賴夫子太叔旣知之而猶<lb/>
以易測之以明楚康王之不賴盟而以大屈小死不免<lb/>
矣楚子竟死於魯襄公之二十八年雖然子太叔不因<lb/>
筮史得之亦知易之君子<lb/>
　　右復之頤復上六外卦變而為頤楚迷不知復鄭<lb/>
　　既從晉楚迷而失道以求復如其願楚王必死之<lb/>
<pb n="KR4d0230_WYG_020-11a"/>
　　象也復之初也顔子得之曰不遠復無祇悔是矣<lb/>
　　其既極矣以隂反陽而猶迷而不返楚康王得之<lb/>
　　曰迷復凶反君道是矣子太叔曰楚不幾十年未<lb/>
　　能恤諸侯吾乃休吾民者以復之上六曰以其國<lb/>
　　君凶至於十年不克征而測之也是年禆竈占星<lb/>
　　亦知楚子之死與易同占者杜預曰歳星所在有<lb/>
　　福歳星當在星紀而寄於元枵失次在北對冲在<lb/>
　　南鳥謂南方朱鳥周楚分野楚康王死之歳周靈<lb/>
<pb n="KR4d0230_WYG_020-11b"/>
　　王亦死此卜筮相為用他皆倣此<lb/>
䷑<hi>㢲下艮上</hi>蠱<lb/>
秦醫和視晉侯疾以此卦答趙孟之問也晉侯求醫於<lb/>
秦秦使醫和視之曰疾不可為是謂近女室疾如蠱六<lb/>
氣隂陽風雨晦明蠱為晦六疾之一和謂惑疾惑則沉<lb/>
溺女色而蠱實生之猶器皿之蠧而生蟲為蠱猶榖之<lb/>
朽而飛蟲亦為蠱既曰女淫為蠱非鬼非食是不可為<lb/>
也和之言曰女陽物而晦時晦謂昬也陽物謂巽離兌<lb/>
<pb n="KR4d0230_WYG_020-12a"/>
三女皆二陽一隂陽中之隂内熱之疾所自淫則内熱<lb/>
而蠱生矣杜預釋之曰婦人從陽非也和又曰良臣將<lb/>
死天命不祐謂趙孟為良臣以大夫僭諸侯力可以諫<lb/>
晉侯之淫於女而莫之救故和及之其曰良臣者反言<lb/>
之也宜趙孟以蠱為問而以良醫答和也晉平公彪即<lb/>
位於魯襄十六年卒於魯昭之十年噫亦沉疾矣内有<lb/>
同姓之四姬醫所不治欲使之受諫乎<lb/>
　　右蠱一卦醫和言之非筮所及㢲長女艮少男老<lb/>
<pb n="KR4d0230_WYG_020-12b"/>
　　婦士夫惑非其匹老隂少陽其類為偏象則蠱矣<lb/>
　　然四姬一男豈特老隂而已耶醫和之神幾以苦<lb/>
　　口為藥惜乎晉君臣不悟也是歳昭公之二年風<lb/>
　　落山木與秦卜徒父同占<lb/>
䷣<hi>離下坤上</hi>明夷䷎<hi>艮下坤上</hi>謙<lb/>
叔孫莊叔生穆子自筮得之卜楚丘告之以其卦之詞<lb/>
也初穆子辟僑如之難奔齊私客婦而生子曰牛又取<lb/>
齊之國氏生孟丙仲壬穆子夢天壓已弗勝夢既告之<lb/>
<pb n="KR4d0230_WYG_020-13a"/>
矣此先筮而得之也夢與筮皆天之定告之以未然而<lb/>
皆不寤魯之禍媒於穆姜而成於牛僑如出奔穆子得<lb/>
歸國氏之二甥以母改適遲遲其歸逮其歸也牛又間<lb/>
其父子殺孟而逐仲穆子二子一殺一逐叔孫思仲子<lb/>
不得見不食三日死仲雖歸牛又以邑賂南遺使不得<lb/>
入卒之昭子得立不以南遺為德而以牛為禍牛出奔<lb/>
而孟仲之子殺之投其首於寜風之棘上如楚丘之告<lb/>
　　右明夷之謙明夷之初九内卦變而為謙明夷者<lb/>
<pb n="KR4d0230_WYG_020-13b"/>
　　明之傷也謙者減也兩卦貞悔通筮矣明夷之象<lb/>
　　為日日入地中則明傷於地陽傷於隂君父傷於<lb/>
　　臣子其象之意也天以十日十時為度在人則十<lb/>
　　等杜預謂王公卿士皁輿𨽻臺僚圉牧也一曰王<lb/>
　　二曰公三曰卿中天為王食時為公旦日為卿以<lb/>
　　離為日夷則日傷矣以豹為卿在三之位則知穆<lb/>
　　子當為莊叔祀也其傷則謙謙則傷減以離日為<lb/>
　　鳥方故曰明夷于飛君子于行三日不食則餒矣<lb/>
<pb n="KR4d0230_WYG_020-14a"/>
　　離初九之陽變艮初六之隂以火焚山也明夷之<lb/>
　　初曰主人有言牛以讒逐孟仲叔孫不食也牛之<lb/>
　　名深目豭喙兆於夢又見於筮坤離皆牛象自莊<lb/>
　　叔穆子至牛三世以淫賈禍吁可畏哉箕子文王<lb/>
　　得明夷䝉難為聖賢叔孫得之殺身敗族<lb/>
䷂<hi>震下坎上</hi>屯䷇<hi>坤下坎上</hi>比<lb/>
衛襄公嬖人婤姶生子元孔成子筮之得屯又筮之遇<lb/>
屯之比之卦也孟縶與元皆嬖人子縶長而元次縶跛<lb/>
<pb n="KR4d0230_WYG_020-14b"/>
而元㓜皆屯也屯皆難也孔成子初以立長未决史朝<lb/>
贊以立元是為靈公初元之將生也已得於孔成子之<lb/>
夢康叔名之曰元使孔圉與史苟相之史朝所夢皆協<lb/>
以再筮襲二夢廢長立次廢病立㓜似非偶然者<lb/>
　　右屯之比屯初九内卦變而為比也且史朝之言<lb/>
　　曰繇云利建侯者嗣即非建建即非嗣使縶當嗣<lb/>
　　即不待建所建者猶二屯之難元以次當建遲疑<lb/>
　　不决故以筮决之筮不當再猶之不决之故也比<lb/>
<pb n="KR4d0230_WYG_020-15a"/>
　　之繇詞曰原筮元永貞原筮者以再筮决意於元<lb/>
　　之意雖然靈公之立失德為多以國多君子賴之<lb/>
　　以立比輔之象也然筮以襲夢與再筮之决此其<lb/>
　　例也<lb/>
䷁<hi>坤下坤上</hi>坤䷇<hi>坤下坎上</hi>比<lb/>
南蒯謀以費叛枚筮以示子服惠伯之卦子服告之以<lb/>
其事也蒯遺之子也遺逐叔孫之子仲以立昭子蒯亦<lb/>
立季平子幾於再世禍魯也昭子為魯卿以功加三命<lb/>
<pb n="KR4d0230_WYG_020-15b"/>
為季氏媢忌昭子欲與季氏訟本出南蒯間諜南蒯懼<lb/>
以費叛費者季氏之邑以蒯宰其地也以地叛主神所<lb/>
不許筮所不告子服惠伯猶告之者幸其悛止而有畏<lb/>
於筮也其曰吾嘗學此者以明學易有素必欲塞其不<lb/>
逞之謀而教之以忠信之事也春秋不書南蒯之叛杜<lb/>
預曰不以告廟非也費為季氏分地不主於魯久矣昭<lb/>
公十三年書叔弓帥師圍費者不罪費叛而罪帥師以<lb/>
明季氏叛魯而家臣南蒯叛季氏無怪也越明年費人<lb/>
<pb n="KR4d0230_WYG_020-16a"/>
逐南蒯於齊司徒老祁慮癸以地歸魯亦不書者地從<lb/>
主人春秋私相予奪去來非法也至公山弗擾則費再<lb/>
畔故孔子墮三都<lb/>
　　右坤之比坤六五外卦變而之比也坤以六順為<lb/>
　　義六五變而為坎順變為逆筮則知之曰不可占<lb/>
　　險坎之水為險其互體為艮之山山水之險非一<lb/>
　　險也坤以順為吉而比亦以相輔為吉蒯乃枚筮<lb/>
　　誤指其吉而逆圖之乎黄裳元吉者黄者中色地<lb/>
<pb n="KR4d0230_WYG_020-16b"/>
　　有主也裳者下飾上有衣也元者善長長有君也<lb/>
　　皆非逆圖也供養三德為善供養黄裳元之三德<lb/>
　　杜預釋以洪範三德曰剛柔正直非也曰參成可<lb/>
　　筮者子服惠伯欲南蒯參其三說之備而用之惜<lb/>
　　乎蒯不悟卒為齊之叛夫也<lb/>
䷀<hi>乾下乾上</hi>乾<lb/>
蔡墨以答韓宣子龍見于絳之問非占筮所及而援卦<lb/>
以告之也龍者人君之象乾九五乃其位乃今見于晉<lb/>
<pb n="KR4d0230_WYG_020-17a"/>
郊猶之東遷以來狩於河陽與夫南征水濵此春秋之<lb/>
所當書不書者晉不以告也蔡墨以易之乾以釋乾坤<lb/>
之言龍又及其爻之變以豢龍御龍二氏明虞夏之德<lb/>
劉范之世服厥官以譏世衰道䘮何足以致龍<lb/>
　　右乾六爻言龍者四爻而以一陽為龍之變者四<lb/>
　　卦併坤為六何也以明五行所實而明五官之職<lb/>
　　備見於乾所變之龍也初九曰潛龍勿用其變為<lb/>
　　姤䷫<hi>㢲下乾上</hi>姤天風之爻木澤之氣也九二曰見龍<lb/>
<pb n="KR4d0230_WYG_020-17b"/>
　　在田其變同人䷌<hi>離下乾上</hi>同人火之氣也九五曰飛<lb/>
　　龍在天其變大有䷍<hi>乾下離上</hi>大有金火之氣也上九<lb/>
　　亢龍有悔其變為夬䷪<hi>乾下兌上</hi>夬亦金水之氣也坤<lb/>
　　之上六曰龍戰于野者坤上六之變其變為剥䷖<lb/>
　　<hi>坤下艮上</hi>剥土之氣也五行以御四時而重該修熙分<lb/>
　　職四時而無曠官此眞龍之出人得以豢御而馴<lb/>
　　擾之豈特陽氣而已哉杜預釋之乃曰乾龍以象<lb/>
　　陽氣蔡墨以謂眞龍似未審也說卦八卦皆有象<lb/>
<pb n="KR4d0230_WYG_020-18a"/>
　　馬牛龍豕雉雞狗羊皆象也何獨於龍而疑之蔡<lb/>
　　墨曰重該修熙少皥四叔職金木及水修熙相代<lb/>
　　為水官顓帝之子犂為祝融共工氏之子為后土<lb/>
　　火土之職舉而社稷五祀無曠此致龍之德也<lb/>
䷡<hi>乾下震上</hi>大壯<lb/>
史墨以此答趙簡子之卦也昭公出奔死於乾侯季氏<lb/>
實逐之三家之於魯猶六卿之於晉其亦太逼矣趙孟<lb/>
乃以季氏出其君而民服諸侯予之已似失言史墨知<lb/>
<pb n="KR4d0230_WYG_020-18b"/>
其指意曰王有公諸侯有卿各有二也天生季氏以貳<lb/>
魯侯誰能恤之又曰三后之姓於今為庶至援卦以寓<lb/>
其神曰天之道者定數之不可逃<lb/>
　　右大壯不以筮得之而以意測之以震主祭如副<lb/>
　　君乾王位也反屈其下故曰雷車乘乾震為諸侯<lb/>
　　乾為天子無周之象魯昭公何足道哉墨又以季<lb/>
　　文子之卜為襲至曰東門遂殺嫡立庶魯君於是<lb/>
　　乎失國<lb/>
<pb n="KR4d0230_WYG_020-19a"/>
䷊<hi>乾下坤上</hi>泰䷄<hi>乾下坎上</hi>需<lb/>
宋伐鄭晉趙鞅卜救鄭伐宋陽虎所筮之卦也鄭武子<lb/>
之嬖許瑕求邑無以予之請自圍宋雍丘因是取鄭師<lb/>
于雍丘又報雍丘之役故伐鄭則師之曲直可見救鄭<lb/>
之吉凶不難辨矣何卜筮之紛紜乎趙鞅欲動諸侯之<lb/>
師以占諸史趙史墨史龜三史者各答以不可伐宋而<lb/>
可以伐齊齊火也宋子姓水位也晉盈姓亦水名也伐<lb/>
齊則以水勝火請專伐齊然魯新與齊平又有呉人江<lb/>
<pb n="KR4d0230_WYG_020-19b"/>
淮之憂故陽虎筮之者葢徙倚觀釁於呉楚齊晉之間<lb/>
志不在宋幸筮意之出此此疑而筮之也<lb/>
　　右泰之需泰六五之坤變而為需九五之坎也需<lb/>
　　者疑而不進也坎者險在前也持疑冒險用兵非<lb/>
　　所以為魯之利需則有不安於泰者此陽虎之意<lb/>
　　似未可以襲晉三史之占魯自敗齊人之交日負<lb/>
　　齊曲為呉歳受兵於齊者由此也且帝乙歸妹者<lb/>
　　微子啓為帝乙之元子以互體之兌為少女以乾<lb/>
<pb n="KR4d0230_WYG_020-20a"/>
　　娶兌元子娶妹之象方得吉配天福祉於元子者<lb/>
　　未可以兵伐之也趙鞅竟用三史之卜伐齊取犂<lb/>
　　轅二城毁高唐及賴而還呉楚方爭衡鞅有所不<lb/>
　　能敵也<lb/>
　　　右左氏卦例凡十七例各援其所本以明吉凶<lb/>
　　　禍福所自有筮而得之者有不筮而得之者筮<lb/>
　　　而得之出於筮史不筮而得出於用易君子引<lb/>
　　　經據義而以義測之也春秋易聖人之經左氏<lb/>
<pb n="KR4d0230_WYG_020-20b"/>
　　　親授於聖人其間見隨家國所占所用不同其<lb/>
　　　為例則一此王弼杜預得以例言也傳曰卜筮<lb/>
　　　不相襲以明龜䇿異用而亦有相襲者世亂道<lb/>
　　　䘮寡誠敬薄信義吉凶禍福往往相反淫巫瞽<lb/>
　　　史因以汗漫為説雖例亦復無用易者君子所<lb/>
　　　深懼也<lb/>
</p>
<p>
</p>
  </div>
</body>
</text>
</TEI>