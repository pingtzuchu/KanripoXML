<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR4c0055_SBCK_002-1a"/>
李文巻第二<lb/>
　文三首<lb/>
　　復性書上　復性書中　復性書下<lb/>
人之所以為聖人者性也人之所以惑其性者情也<lb/>
喜怒哀懼愛惡欲七者皆情之所為也情既昏性斯<lb/>
匿矣非性之過也七者循環而交來故性不能充也<lb/>
水之渾也其流不清火之煙也其光不明非水火清<lb/>
明之過沙不渾流斯清矣煙不欝光斯眀矣情不作<lb/>
性斯充矣性與情不相無也雖然無性則情無所生<lb/>
矣是情由性而生情不自情因性而情性不自性由<lb/>
<pb n="KR4c0055_SBCK_002-1b"/>
情以明性者天之命也聖人得之而不惑者也情者<lb/>
性之動也百姓溺之而不能知其本者也聖人者豈<lb/>
其無情邪聖人者寂然不動不徃而到不言而神不<lb/>
耀而光制作参乎天地變化合乎隂陽雖有情也未<lb/>
嘗有情也然則百姓者豈其無性者邪百姓之性與聖<lb/>
人之性弗差也雖然情之所昏交相攻伐未始有窮故<lb/>
雖終身而不自覩其性焉火之潜于山石林木之中<lb/>
非不火也江河淮濟之未流而潛于山非不泉也石<lb/>
不敲木不磨則不能燒其山林而燥萬物泉之源弗<lb/>
䟽則不能為江為河為淮為濟東匯大壑浩浩蕩蕩<lb/>
<pb n="KR4c0055_SBCK_002-2a"/>
為弗測之深情之動弗息則不能復其性而燭天地為<lb/>
不極之明故聖人者人之先覺者也覺則明否則惑惑<lb/>
則昏明與昏謂之不同明與昏性本無有則同與不同<lb/>
二者離矣夫明者所以對昏昏既㓕則明亦不立矣是<lb/>
故誠者聖人性之也寂然不動廣大清明照乎天地感<lb/>
而遂通天下之故行止語黙無不處於極也復其性者<lb/>
賢人循之而不已者也不已則能歸其源矣易曰夫聖<lb/>
人者與天地合其徳日月合其明四時合其序鬼神合<lb/>
其吉㓙先天而天不違後天而奉天時天且弗違而况<lb/>
於人乎况於鬼神乎此非自外得者也能盡其性而已<lb/>
<pb n="KR4c0055_SBCK_002-2b"/>
矣子思曰唯天下至誠為能盡其性能盡其性則能盡<lb/>
人之性能盡人之性則能盡物之性能盡物之性則可<lb/>
以賛天地之化育可以賛天地之化育則可以與天地<lb/>
参矣其次致曲曲能有誠誠則形形則著著則明明則<lb/>
動動則變變則化唯天下至誠為能化聖人知人之性<lb/>
皆善可以循之不息而至於聖也故制禮以節之作樂<lb/>
以和之安於和樂樂之本也動而中禮禮之本也故在<lb/>
車則聞鸞和之聲行歩則聞珮玉之音無故不廢琴瑟<lb/>
視聴言行循禮而動所以教人忘嗜欲而歸性命之道<lb/>
也道者至誠也誠而不息則虚虚而不息則明明而不<lb/>
<pb n="KR4c0055_SBCK_002-3a"/>
息則照天地而無遺非他也此盡性命之道也哀哉<lb/>
人皆可以及乎此莫之止而不為也不亦惑邪昔者<lb/>
聖人以之傳于顔子顔子得之拳拳不失不逺而復<lb/>
其心三月不違仁子曰囬也其庻乎屡空其所以未<lb/>
到扵聖人者一息耳非力不能也短命而死故也其<lb/>
餘升堂者盖皆傳也一氣之所飬一雨之所膏而得<lb/>
之者各有淺深不必均也子路之死也石乞盂黶以<lb/>
戈撃之㫁纓子路曰君子死冠不免結纓而死由也<lb/>
非好勇而無懼也其心寂然不動故也曾子之死也<lb/>
曰吾求何焉吾得正而斃焉斯已矣此正性命之言<lb/>
<pb n="KR4c0055_SBCK_002-3b"/>
也子思仲尼之孫得其祖之道述中庸四十七篇以<lb/>
傳于孟軻軻曰我四十不動心軻之門人逹者公孫<lb/>
丑萬章之徒盖傳之矣遭秦㓕書中庸之不焚者一<lb/>
篇存焉扵是此道廢缺其教授者唯節行文章章句<lb/>
威儀撃劍之術相師焉性命之源則吾弗能知其所<lb/>
傳矣道之極于剥也必復吾豈復之時邪吾自六嵗<lb/>
讀書但為詞句之學志扵道者四年矣與人言之未<lb/>
嘗有是我者也南觀濤江入扵越而吳郡陸傪存焉<lb/>
與之言之陸傪曰子之言尼父之心也東方如有聖<lb/>
人焉不出乎此也南方如有聖人焉亦不出乎此也<lb/>
<pb n="KR4c0055_SBCK_002-4a"/>
惟子行之不息而已矣嗚呼性命之書雖存學者莫<lb/>
能明是故皆入扵莊列老釋不知者謂夫子之徒不<lb/>
足以窮性命之道信之者皆是也有問於我我以吾<lb/>
之所知而傳焉遂書于書以開誠明之源而缺絶廢<lb/>
棄不揚之道幾可以傳于時命曰復性書以理其心<lb/>
以傳乎其人烏戯夫子復生不廢吾言矣<lb/>
　　　復性書中<lb/>
或問曰人之昏也乆矣将復其性者必有漸也敢問<lb/>
其方曰弗慮弗思情則不生情既不生乃為正思正<lb/>
思者無慮無思也易曰天下何思何慮又曰閑邪存<lb/>
<pb n="KR4c0055_SBCK_002-4b"/>
其誠詩曰思無邪曰已矣乎曰未也此齋戒其心者<lb/>
也猶未離扵静焉有静必有動有動必有静動静不<lb/>
息是乃情也易曰吉㐫悔吝生於動者也焉能復其<lb/>
性邪曰如之何曰方靜之時知心無思者是齋戒也<lb/>
知本無有思動靜皆離寂然不動者是至誠也中庸<lb/>
曰誠則明矣易曰天下之動貞夫一者也問曰不慮<lb/>
不思之時物格扵外情應扵内如之何而可止也以<lb/>
情止情其可乎曰情者性之邪也知其為邪邪本無<lb/>
有心寂不動邪思自息惟性明照邪何所生如以情<lb/>
止情是乃大情也情互相止其有已乎易曰顔氏之<lb/>
<pb n="KR4c0055_SBCK_002-5a"/>
子有不善未嘗不知知之未嘗復行也易曰不逺復<lb/>
無祗悔元吉問曰本無有思動靜皆離然則聲之來<lb/>
也其不聞乎物之形也其不見乎曰不覩不聞是非<lb/>
人也視聴昭昭而不起扵見聞者斯可矣無不知也<lb/>
無弗為也其心寂然光照天地是誠之明也大學曰<lb/>
致知在格物易曰易無思也無為也寂然不動感而<lb/>
遂通天下之故非天下之至神其孰能與於此曰敢<lb/>
問致知在格物何謂也曰物者萬物也格者來也至<lb/>
也物至之時其心昭昭然明辨焉而不應於物者是<lb/>
致知也是知之至也知至故意誠意誠故心正心正<lb/>
<pb n="KR4c0055_SBCK_002-5b"/>
故身脩身脩而家齊家齊而國理國理而天下平此<lb/>
所以能参天地者也易曰與天地相似故不違知周<lb/>
乎萬物而道濟天下故不過旁行而不流樂天知命<lb/>
故不憂安土敦乎仁故能愛範圍天地之化而不過<lb/>
曲成萬物而不遺通乎晝夜之道而知故神無方而<lb/>
易無體一隂一陽之謂道此之謂也曰生為我說中<lb/>
庸曰不出乎前矣曰我未明也敢問何謂天命之謂<lb/>
性曰人生而靜天之性也性者天之命也率性之謂<lb/>
道何請也曰率循也循其源而反其性者道也道也者<lb/>
至誠也至誠者天之道也誠者定也不動也脩道之<lb/>
<pb n="KR4c0055_SBCK_002-6a"/>
謂教何謂也曰誠之者人之道也誠之者擇善而固<lb/>
執之者也脩是道而歸其本者明也教也者則可以<lb/>
教天下矣顔子其人也道也者不可須臾離也可離<lb/>
非道也說者曰其心不可須臾動焉故也動則逺矣<lb/>
非道也變化無方未始離於不動故也是故君子戒<lb/>
慎乎其所不覩恐懼乎其所不聞莫見乎隱莫顯乎<lb/>
㣲故君子慎其獨也說者曰不覩之覩見莫大焉不<lb/>
聞之聞聞莫甚焉其心一動是不覩之覩不聞之聞<lb/>
也其復之也逺矣故君子慎其獨慎其獨者守其中<lb/>
也問曰昔之註觧中庸者與生之言皆不同何也曰<lb/>
<pb n="KR4c0055_SBCK_002-6b"/>
彼以事觧者也我以心通者也曰彼亦通扵心乎曰<lb/>
吾不知也曰如生之言脩之一日則可以至扵聖人<lb/>
乎曰十年優之一日止之而求至焉是孟子所謂以<lb/>
杯水而救一車薪之火也甚哉止而不息必誠誠而<lb/>
不息必明明與誠終嵗不違則能終身矣造次必扵<lb/>
是㒹沛必扵是則可次希扵至矣故中庸曰至誠無<lb/>
息不息則乆乆則徴徴則悠逺悠逺則慱厚慱厚則<lb/>
髙明慱厚所以載物也髙明所以覆物也悠乆所以<lb/>
成物也慱厚配地髙明配天悠乆無疆如此者不見<lb/>
而章不動而變無為而成大地之道可一言而盡也<lb/>
<pb n="KR4c0055_SBCK_002-7a"/>
　　問曰凡人之性猶聖人之性歟曰桀紂之性猶堯舜<lb/>
　　之性也其所以不覩其性者嗜欲好惡之所昏也非<lb/>
　　性之罪也曰爲不善者非性邪曰非也乃情所爲也<lb/>
　　情有善有不善而性無不善焉孟子曰人無有不善<lb/>
　　水無有不下夫水摶而躍之可使過䫙激而行之可<lb/>
　　使在山是豈水之性㢤其所以導引之者然也人之<lb/>
　　性皆善其不善亦猶是也問曰堯舜豈不有情邪曰<lb/>
　　聖人至誠而已矣堯舜之舉十六相非喜也流共工<lb/>
　　放驩兠殛鯀竄三苗非怒也中扵節而已矣其所以<lb/>
　　皆中節者設教扵天下故也易曰知變化之道者其<lb/>
<pb n="KR4c0055_SBCK_002-7b"/>
　　知神之所爲乎中庸曰喜怒哀樂之未發謂之中發<lb/>
　　而皆中節謂之和中也者天下之大本也和也者天<lb/>
　　下之達道也致中和天地位焉萬物育焉易曰唯深<lb/>
　　也故能通天下之志唯㡬也故能成天下之務惟神<lb/>
　　也故不疾而速不行而至聖人之謂也問曰人之性<lb/>
　　猶聖人之性嗜欲愛憎之心何因而生也曰情者妄<lb/>
　　也邪也邪與妄則無所因矣妄情㓕息本性清明周<lb/>
　　流六虚所以謂之能復其性也易曰乾道變化各正<lb/>
　　性命論語曰朝聞道夕死可矣能正性命故也問曰<lb/>
　　情之所昏性即㓕矣何以謂之猶聖人之性也曰水<lb/>
<pb n="KR4c0055_SBCK_002-8a"/>
　　之性清澈其渾之者沙泥也方其渾也性豈遂無有<lb/>
　　邪乆而不動沙泥自沉清明之性鑒扵天地非自外<lb/>
　　來也故其渾也性本弗失及其復也性亦不生人之<lb/>
　　性亦猶水也問曰人之性本皆善而邪情昏焉敢問<lb/>
　　聖人之性將復爲嗜欲所渾乎曰不復渾矣情本邪<lb/>
　　也妄也邪妄無因人不能復聖人既復其性矣知情<lb/>
　　之爲邪邪既爲明所覺矣覺則無邪邪何由生也伊<lb/>
　　尹曰天之道以先知覺後知先覺覺後覺者也予将<lb/>
　　以此道覺此民也非予覺之而誰也如将復爲嗜欲<lb/>
　　所渾是尚不自覺者也而况能覺後人乎曰敢問死<lb/>
<pb n="KR4c0055_SBCK_002-8b"/>
　　何所之耶曰聖人之所不明書于策者也易曰原始<lb/>
　　反終故知死生之說精氣為物㳺魂為變是故知鬼<lb/>
　　神之情狀斯盡之矣子曰未知生焉知死然則原其<lb/>
　　始而反其終則可以盡其生之道生之道既盡則死<lb/>
　　之說不學而自通矣此非所急也子脩之不息其自<lb/>
　　知之吾不可以章章然言且書矣<lb/>
　　　　　復性書下<lb/>
　　晝而作夕而休者凡人也作乎作者與萬物皆作休<lb/>
　　乎休者與萬物皆休吾則不類扵凡人晝無所作夕<lb/>
　　無所休作非吾作也作有物休非吾休也休有物作<lb/>
<pb n="KR4c0055_SBCK_002-9a"/>
耶休耶二者離而不存予之所存者終不亡且離也<lb/>
人之不力於道者昏不思也天地之間萬物生焉人<lb/>
之於萬物一物也其所以異於禽獸蟲魚者豈非道<lb/>
德之性乎哉受一氣以成其形一為物而一為人得<lb/>
之甚難也生乎世又非深長之年也以非深長之年<lb/>
行甚難得之身而不專專於大道肆其心之所為則<lb/>
其所以自異於禽獸蟲魚者亡幾矣昏而不思其昏<lb/>
也終不明矣吾之生二十有九年矣思十九年時如<lb/>
朝日也思九年時亦如朝日也人之受命其長者不<lb/>
過七十八十九十年百年者則稀矣當百年之時而<lb/>
<pb n="KR4c0055_SBCK_002-9b"/>
視乎九年時也與吾此日之思于前也逺近其能大<lb/>
相懸耶其又能逺於朝日之時耶然則人之生也雖<lb/>
享百年若雷電之驚相激也若風之飄而旋也可知<lb/>
耳矣况千百人而無一及百年者哉故吾之終日志<lb/>
於道德猶懼未及也彼肆其心之所為者獨何人耶<lb/>
巻之第二<lb/>
</p>
<p>
</p>
  </div>
</body>
</text>
</TEI>