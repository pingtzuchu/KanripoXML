<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>西河集巻一百二十四</head> <lb/>
    <p>
<pb n="KR4f0030_WYG_124-1a"/>
欽定四庫全書<lb/>
　西河集巻一百二十四<lb/>
　　　　　　　　　　翰林院檢討毛竒齡撰<lb/>
　　禁室女守志殉死文<lb/>
自古無室女未嫁而夫死守志之禮即列代典制所以<lb/>
褒揚婦節者亦並無室女未嫁而守志被旌之例則直<lb/>
是先聖之禮後王之制兩所不許者况六經二十一史<lb/>
諸子百氏及名人文集可為學士大夫所稱道者亦並<lb/>
<pb n="KR4f0030_WYG_124-1b"/>
無此等祗樂府有貞女引琴曲有處女吟前此作樂録<lb/>
與古今註者皆云魯室女作然亦並無守志事且亦小<lb/>
説家言不足據又且貞女即貞婦如鮑蘇妻稱鮑女宗<lb/>
者是此既違禮又畔制又為主持名教端風勵俗者所<lb/>
不道且又循蜚以來下至宋元百千萬年所不必有之<lb/>
人之事而不謂近世好異比肩接踵且愈出愈奇而未<lb/>
有已也少與蔡子伯遊見其族姑有未嫁夫死而守于<lb/>
室者年已五十矣未能旌也袛匄學士大夫以詩文旌<lb/>
<pb n="KR4f0030_WYG_124-2a"/>
之而世多未應惟子伯重族誼兼念姑祖龍池公以名<lb/>
進士為推官有聲而姑之夫則父與伯叔父皆狀元進<lb/>
士或殉死或守義如所稱余忠文先生兄弟者以故子<lb/>
伯強作詩而予亦依回從之以致後之索詩文者遂不<lb/>
能絶然未能破旌例也既而諸暨孟氏以先世孟女屬<lb/>
傳謂女名藴在洪武初為同邑蔣文旭所聘文旭年十<lb/>
七為監察御史請歸親迎值陳時政十二事中有暱戚<lb/>
殺平民一條忤㫖賜死女哭告父謂文旭既親迎有吉<lb/>
<pb n="KR4f0030_WYG_124-2b"/>
日禮應往弔不許又謂文旭死其父母無子請往事舅<lb/>
姑又不許乃瞷柩過門躍出隨之俟舅姑亡後仍歸室<lb/>
築一樓以居名柏樓比柏舟也時請旌不得厯洪武永<lb/>
樂洪熙至宣徳六年而始旌之雖已破典例而仍不為<lb/>
例予念文旭賢死事可感縱傍人猶憐之以通名之婦<lb/>
而與之齊一亦復何過又且請命歸娶事聞朝廷告母<lb/>
往弔早有吉日因為之作傳即後入史館作明史列女<lb/>
傳亦力持其説即以此傳入史傳中曰雖非禮已有例<lb/>
<pb n="KR4f0030_WYG_124-3a"/>
矣當是時予論列侃侃内省無媿顧甞自忖曰表章太<lb/>
過得母有效尤而起竟破其例為論列罪者乃未幾而<lb/>
果有仁和計二姑事二姑許同里陳桓為妻桓以貧從<lb/>
軍于康熙甲寅隨總制姚公征閩海而身没于陣姑過<lb/>
桓家親為操作且絡絲糊錫日取傭值以養桓二親逮<lb/>
老死杭府縣屬遂有據孟女柏樓明史立傳已事請特<lb/>
創旌例以擴典制即當事亦以此上之雖<lb/>
廷議破例而終不為例然亦岌岌矣今康熙辛卯予年<lb/>
<pb n="KR4f0030_WYG_124-3b"/>
廹九十臥病城東草堂客有以六安潘女事屬表章者<lb/>
其傳云夏舉人諱聲與潘貢生諱瀚者為婚姻夏子死<lb/>
潘女請隨母往弔不許暨母歸而女已投繯死矣大驚<lb/>
曰今室女守志又復有死焉者乎古有殉難無殉死者<lb/>
况夫婦無殉死事不惟室女不殉即已嫁守志亦何必<lb/>
殉此惟女遇不幸有奪其志者不得已偶一死之韓慿<lb/>
妻是也樂録宋康王好色築臺于青陵而奪慿妻妻投<lb/>
死臺下此惟奪志有然然此即殉難非殉死也然且有<lb/>
<pb n="KR4f0030_WYG_124-4a"/>
殉難而仍不死者周郁妻戳鼻不死魏溥妻割耳不死<lb/>
王凝妻斷臂不死清河崔氏截髮不死以至曹文叔妻<lb/>
刈耳復割鼻梁之高行婦戳鼻復剺面而皆不死即共<lb/>
伯之妻明云父母不諒將之死然仍不死也故父母不<lb/>
殉死親死亦死謂之滅性又謂之以死傷生名曰不子<lb/>
不子者不孝也惟君亦然三良而殉死即斥為不忠與<lb/>
婦寺等夫倫類之尊莫如君親忠愛之切亦莫如君親<lb/>
向使君親當殉則人孰無君孰無父母一君二親將見<lb/>
<pb n="KR4f0030_WYG_124-4b"/>
薄海之内民無孑遺縱有三身亦掄不及夫婦矣况夫<lb/>
婦則斷斷不可死者夫婦不言情故曰夫婦有别又曰<lb/>
闗雎好逑鷙鳥離立惟小説家言情則然後有暱情身<lb/>
死之事如謁漿乞飯裂塚返魂諸事生而死死而又生<lb/>
此則離經悖道蠱壞風俗大非士君子所宜言也生平<lb/>
寡學識予族弟㑹侯以祥符知縣還里與予同年同館<lb/>
友方君渭仁結子女之好已嫁娶矣忽子死而女為殉<lb/>
之投繯不死墮樓不死而絶食而死予無狀有文傳之<lb/>
<pb n="KR4f0030_WYG_124-5a"/>
既而新安吳戴皆名族子女吳死而戴即吞金以殉且<lb/>
祠于墓間名吞金祠此全類小説家事顧謁予為誌銘<lb/>
予曲為之說且多方解譬以明其義而實則不可為訓徒<lb/>
強詞以奪正理骫壞名教雖曰已嫁而殉説猶可原然<lb/>
亦無故覓死仍亦循蜚以還所未有事況室女殉死公<lb/>
然作俑此尤急宜救正者乃其傳又云太守州牧議以<lb/>
女棺歸夏氏與其子合𦵏則更非禮之甚顯然與先王<lb/>
之禮孔子之言大相刺謬不惟破例抑且蔑禮不得不<lb/>
<pb n="KR4f0030_WYG_124-5b"/>
大聲疾呼者矣不讀曽子問乎曽子問婚禮而孔子答<lb/>
之其言曰三月而廟見稱來婦也擇日而祭于禰成婦<lb/>
之義也此何説也葢婚禮頗重一禮未備即謂之奔謂<lb/>
之野合故自行媒納采納徵問名卜吉請期而後有三<lb/>
告廟禮一曰告迎告親迎也一曰告至謂婦車至又告<lb/>
也一曰謁廟則主人主婦帥新婦而謁之于廟即朝廟<lb/>
也有兩見舅姑禮其有舅姑在堂者則名曰婦見謂婦<lb/>
至之日舅迎于門謂之主人姑迎于堂謂之主婦但交<lb/>
<pb n="KR4f0030_WYG_124-6a"/>
拜行賔主禮而次日質明則婦以特豚之鼎棗栗修脯<lb/>
之筐拜舅姑于堂而舅姑受之夫然後醴婦饗婦而婦<lb/>
禮成焉脱不幸而舅姑偕亡則于是行廟見禮俟成婚<lb/>
三月新婦始菜盂素服扱地而見之于廟謂之廟見雖<lb/>
向謁廟時舅姑二主亦儼然在廟然是謁廟非見舅姑<lb/>
也惟此一見後夫然後擇日專祭禰廟而婦于以成故<lb/>
曰廟見始成婦乃或已婚三月不廟見而不幸女死則<lb/>
孔子又曰不遷于廟謂棺不殯廟不祔于皇姑謂不令<lb/>
<pb n="KR4f0030_WYG_124-6b"/>
立主而祔之祖姑之傍反葬于女氏之黨謂其棺反歸<lb/>
女家循其黨類而葬之何則示未成婦也謂非其家之<lb/>
新婦也夫奔與野合固不成婦若禮儀未備比之奔與<lb/>
野合者明有間矣况祗未廟見其在前此諸禮亦何一<lb/>
不備雖主人主婦不在亦必有世父伯母為之主者諒<lb/>
從前致辭從後致命必不少缺又况同牢合卺請袵薦<lb/>
趾已越三月徒以廟見一節有乖大義遂曰不成婦直<lb/>
使棺不殯廟主不祔祭生非其親死非其鬼其禮之嚴<lb/>
<pb n="KR4f0030_WYG_124-7a"/>
毅而剛斷如此今以平白不相干之人生不見形死不<lb/>
覿面上無主婚之尊長下無請袵之僕婢既不婦見又<lb/>
不廟見不特非取婦并非來婦則亦何道而可使歸棺<lb/>
合𦵏聯楄柎通窀穸冬夜夏日至于如此此明明與孔<lb/>
子所言一水一火一朱一墨一東一西的的相反如此<lb/>
而可為將見亂臣賊子邪説暴行凡可以反先王悖先<lb/>
聖者將無不為之禮教從此掃地矣故合𦵏非古但自<lb/>
周公創始而其禮倍嚴他倫皆無此而惟夫婦有之一<lb/>
<pb n="KR4f0030_WYG_124-7b"/>
男一女合并匪易原有較婦行得失作分合者春秋𦵏<lb/>
哀姜齊桓以其尸歸齊而僖請歸魯一離一合是非判<lb/>
然故禮當合𦵏雖生不得合而死必合之周大夫之妻<lb/>
無過而為夫所棄既已異居然而妻必請合𦵏所云穀<lb/>
異室而死同穴者苟不當合則雖同寢處而亦無合理<lb/>
郃陽季兒其兄為其夫所殺雖不復讎而其衾不忍因<lb/>
自經而請不合𦵏是以歸尸及棺必有着落荀爽之女<lb/>
至臨死而以粉書壁曰尸歸隂氏即韓慿之妻倉卒<lb/>
<pb n="KR4f0030_WYG_124-8a"/>
赴難亦且預書裙帶曰願以尸賜慿此等大事原非可<lb/>
以杜撰作臆計者又且傳女事者重為曲護更有隠就<lb/>
禮文以謬合其義如云禮取女有吉日而女之夫死女<lb/>
斬衰而弔又曰婦人不二斬既謂之夫而為之服斬固<lb/>
不二斬矣可二夫乎予初不記有是禮而既而記之此<lb/>
即曽子問不廟見不成婦之次一章也曽子問曰取女<lb/>
有吉日而女死如之何孔子曰壻齊衰而弔既𦵏而除<lb/>
之夫死亦然據此則是取女有吉日與室女在室不經<lb/>
<pb n="KR4f0030_WYG_124-8b"/>
請期者仍然不同且並無斬衰往弔之文惟禮註有之<lb/>
即禮註亦袛云弔服以斬非謂服三年斬也乃接云婦<lb/>
人不二斬為之服斬則直服斬服終三年喪矣是不特<lb/>
與禮註未有三年之恩故不服斬語不合且明明與禮<lb/>
文既𦵏而除之一語正復相反是改禮文也改禮文不<lb/>
可也又且婦不二斬出自儀禮子夏傳傅曰婦不二斬<lb/>
不二尊也女在家從父則祗尊父故室女為父斬三年<lb/>
及既嫁從夫則尊夫矣為夫斬而父且降期是不二斬<lb/>
<pb n="KR4f0030_WYG_124-9a"/>
謂不二斬服指夫與父言而乃以父為夫以不二斬服<lb/>
為不服兩夫是既改曽子問又改子夏傳聖經有幾堪<lb/>
此數改又况曽于所問尤宜審慎前文已有合吉日而<lb/>
壻父母死之問在女家已遣弔過矣然而既請吉日則<lb/>
必為致辭故壻當已𦵏必乞伯父致辭女家使女家許<lb/>
諾而弗敢嫁禮也此壻致命女家也及壻既除服則女<lb/>
之父母必使人請壻勿娶而后嫁之禮也此女致命壻<lb/>
家也是男女將婚已經擇吉徒以親喪間隔之故致男<lb/>
<pb n="KR4f0030_WYG_124-9b"/>
辭勿嫁女辭勿娶而為之註者且曰女可改嫁男可改<lb/>
娶此雖註之誤然亦見室女未配則其易離而難合遂<lb/>
致如此今隂竄禮文竊改禮註拗曲揉直以伸其説不<lb/>
過謂近代無學經宋元訖今毁經蔑禮之後必無有明<lb/>
指典籍直言其非者予乃舉一淺近禮文盡人當知者<lb/>
一指示之三禮有周禮雖未必如宋人劇尊為周公之<lb/>
禮然與禮記儀禮同出戰國實周朝禮也周禮媒氏掌<lb/>
男女之判不云禁遷塟及嫁殤乎舊註云男女未婚者<lb/>
<pb n="KR4f0030_WYG_124-10a"/>
有男死而女求歸之謂之嫁殤若男女偕亡而合兩棺<lb/>
而塟之謂之遷塟是堂堂典禮條例灼然今室女求歸<lb/>
與死而合塟兩禁俱犯既骫名教復蔑典禮且又犯三<lb/>
代先王所製禁例是厯求之而無一可者予之言此將<lb/>
以扶已骫之教植已蔑之禮稍留此三代偶存之律例<lb/>
于以救秦火未焚私竄私改之載籍并保全自今以後<lb/>
千秋萬世愚夫愚婦之生命世有識者當共鑒之<lb/>
　<lb/>
<pb n="KR4f0030_WYG_124-10b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　西河集巻一百二十四<lb/>
</p>
<p>
</p>
  </div>
</body>
</text>
</TEI>