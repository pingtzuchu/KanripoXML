<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>東塘集卷七</head>
    <p>
<pb n="KR4d0245_WYG_007-1a"/>
欽定四庫全書<lb/>
　東塘集卷七　　　　　　宋　袁説友　撰<lb/>
　　七言絶句<lb/>
　　　江上度元宵節<lb/>
一舟兀夕卧孤村夜半相呼了不應説與兒曹休誶語<lb/>
黄州明日買殘燈<lb/>
　　　上元次日至黄州遇雨<lb/>
誰説黄州斗様㣲滿城燈火亦相輝癡兒方有揶揄意<lb/>
<pb n="KR4d0245_WYG_007-1b"/>
却得連江雨解圍<lb/>
　　　遇順風<lb/>
天髙江闊快飛篷雲去山移過眼中江上鼓鼙驚不斷<lb/>
連朝送我岳陽風<lb/>
　　　遇順風不及到齊山<lb/>
愛渠風伯送行舟莫作齊山一日留直向峽江千里去<lb/>
攙天絶壁快吟眸<lb/>
　　　發山陽得順風二首<lb/>
<pb n="KR4d0245_WYG_007-2a"/>
曉入山陽古渡頭輕㠶獵獵送行舟風師憐我征程滯<lb/>
頃刻揚舲到泗州<lb/>
一陣南風更帶囘輕扶柂櫓疾於飛舟行若借帆檣便<lb/>
細數何須十日歸<lb/>
　　　被㫖許浦蒐兵道中凍合舍舟行陸二首<lb/>
已辦輕舟著脚登笑渠河伯故隂凝征車政欲周阡陌<lb/>
贏得天教一夜氷<lb/>
荒村十里展琉璃依舊籃輿涉水湄自是小臣懐恐懼<lb/>
<pb n="KR4d0245_WYG_007-2b"/>
要令履薄但兢危<lb/>
　　　有感<lb/>
半生宦海㡬途窮嵗晚扁舟繫此中料得江神知我意<lb/>
明朝好贈一帆風<lb/>
　　　解機政得請題歸舟<lb/>
浮沉宦海笑童顛好上鴟夷老子船今日君恩賜骸骨<lb/>
半篙秋水送歸田<lb/>
　　　常熟敲氷行舟三首<lb/>
<pb n="KR4d0245_WYG_007-3a"/>
岸頭猛作敲氷勢船下俄聞戛玉聲寸進未應容退尺<lb/>
要於此地卜平生<lb/>
畫鷁悠悠輒退飛一程百里兩程歸天公若念羇懐惡<lb/>
一夜東風便解圍<lb/>
一枕更闌客夢囘氷聲猶作浪聲來并刀曽剪松江水<lb/>
更欲從渠為剪開<lb/>
　　　舟行跨江之南北隨流以行夜船多在淮西<lb/>
蜀道登天在一涯乾旋坤轉任推排此身已是萍遊客<lb/>
<pb n="KR4d0245_WYG_007-3b"/>
終日行江夜宿淮<lb/>
　　　渡楊子江遇顛風和霍希文韻三首<lb/>
危檣恰恰傍金山風送船囘勢莫攀忘却波濤望金碧<lb/>
無邊閣上幾層欄<lb/>
衝濤逐浪不禁寒何止舟行百丈灘柂櫓一聲江已轉<lb/>
瓜州岸上報平安<lb/>
朝暾下接水光明風激濤頭浪捲層衮衮舟帆來復往<lb/>
江心笑殺幾閒僧<lb/>
<pb n="KR4d0245_WYG_007-4a"/>
　　　過赤壁<lb/>
幾年青史説周郎赤壁烏林在武昌明日有人山下過<lb/>
一樽容我弔興亡<lb/>
　　　泊荆南二首<lb/>
荆州天險大江蟠坐制金陵自不難却遣千艘沉赤壁<lb/>
至今耆老笑曹瞞<lb/>
可憐呉蜀愛荆州勝賞相當卒罷休何地無城堪保障<lb/>
此城端為據咽喉<lb/>
<pb n="KR4d0245_WYG_007-4b"/>
　　　金陵<lb/>
　　　　某初筮仕之所也今二十有六年矣<lb/>
青衫往事幾經秋白首重來憶舊遊今夜臺城無限月<lb/>
更憑樽酒豁羇愁<lb/>
　　　泊真州沙岸<lb/>
終朝百尺掣風槎半夜將星到白沙休説元戎誇十乗<lb/>
且隨商櫓傍村家<lb/>
　　　白鷺洲<lb/>
<pb n="KR4d0245_WYG_007-5a"/>
可惜洲亭已漸荒了無鷗鷺白雙雙摩挲石上琳琅句<lb/>
猶得斯文鎮大江<lb/>
　　　翻流水<lb/>
　　　　荆江七百里路多拗曲當夏則荆江水漲濁<lb/>
　　　　波湧急逆泛洞庭瀟湘清流亦為改色俗謂<lb/>
　　　　之翻流水今水落矣水色清碧與池鄂間江<lb/>
　　　　水全異<lb/>
荆江七百拗如讎盡日縈紆倒轉舟不必瀟湘時逆泛<lb/>
<pb n="KR4d0245_WYG_007-5b"/>
清波今日不翻流<lb/>
　　　西湖<lb/>
西湖歴歴舊嬉遊佳處欣逢輒少留却恨草堂元不識<lb/>
故教俗眼為君羞<lb/>
　　　過洞庭<lb/>
兩湖綿亘連千里萬古蒼梧説二妃最羡巴童并蜀客<lb/>
飽看日月去還歸<lb/>
　　　重湖<lb/>
<pb n="KR4d0245_WYG_007-6a"/>
　　　　湖在渚宫之北一水湛然舟自渚宫夷猶其<lb/>
　　　　中殆三四里左右二橋相望兩岸野花交映<lb/>
　　　　自湖入子城北便門即郡圃矣<lb/>
夷猶畫舫入重湖野蝶閒鷗自笑呼踏遍北園桃李徑<lb/>
又尋芳草到南郛<lb/>
　　　楚渚宫<lb/>
　　　　昔楚王下見子西泝江入郢當處最髙地今<lb/>
　　　　在城隅沮洳之地蓋後唐髙從誨鑿内城而<lb/>
<pb n="KR4d0245_WYG_007-6b"/>
　　　　為之非楚故址也<lb/>
楚王下見泝江舟豈是城隅沮洳頭自古循名多失實<lb/>
不妨猶記舊風流<lb/>
　　　過道人磯<lb/>
幾年烟雨鎖蒼苔咫尺侯門路不開夜半一聲横笛處<lb/>
道人隨月過山來<lb/>
　　　汨羅<lb/>
　　　　汨水出豫章境其陽為羅縣巴陵本春秋羅<lb/>
<pb n="KR4d0245_WYG_007-7a"/>
　　　　子國也羅水出焉二水既合故曰汨羅其下<lb/>
　　　　曰屈潭楚三閭大夫懐沙自沉之所也<lb/>
懐沙元不為讒囂要與江山作美謡千載孤忠動神物<lb/>
三湖今向汨羅朝<lb/>
　　　息壤<lb/>
　　　　息壤在城南野寺中方圓文許覆以四柱屋<lb/>
　　　　碑立其傍謂壤有起伏起則狀如牛馬伏則<lb/>
　　　　一夕如故踐之者立即死唐元和州牧裴宙<lb/>
<pb n="KR4d0245_WYG_007-7b"/>
　　　　掘視及六尺得石城方六尺制與江陵之城<lb/>
　　　　同徙置壁間是嵗霖雨不已江流暴漲得道<lb/>
　　　　者謂當復還石城於土中埋之而水退今郡<lb/>
　　　　中禱雨畧動壤土雨即隨至<lb/>
石城出壤水懐州息壤藏城水復收千載故侯猶未識<lb/>
土能勝水有深謀<lb/>
　　　祀江神<lb/>
古廟隂隂不記年揚帆逆浪幾舟船我舟小泊沙洲下<lb/>
<pb n="KR4d0245_WYG_007-8a"/>
也諗江神問濟川<lb/>
　　　遊武擔山<lb/>
叟邪歌漫遏行雲抔土千年幾晝曛石鑑可磨人不見<lb/>
東西臺下淚泉聞<lb/>
　　　遊中巖<lb/>
籃輿屈曲上中巖峻壁危峰面面山心月亭前何世界<lb/>
不知天上與人間<lb/>
　　　峽路山行即事十首<lb/>
<pb n="KR4d0245_WYG_007-8b"/>
環山翠幄逺尤清栢葉叢枝到地生恰傍濃隂深處過<lb/>
無端杜宇兩三聲<lb/>
短籬深閟兩三家門外低畦長荳麻急繫芒鞋㸔行客<lb/>
野花猶帶一枝斜<lb/>
旌旗獵獵曉雲風撲面清㣲破午烘更度幽香來細細<lb/>
轉頭尋見野花紅<lb/>
跳山踏草笑迎逢要識新侯過眼中寄語山翁吾老矣<lb/>
冬裘夏葛與伊同<lb/>
<pb n="KR4d0245_WYG_007-9a"/>
雙牛隻叟一横犁白水青秧透面肥是處喜經連夜雨<lb/>
田家十口可無饑<lb/>
老去紆行盍罷休忙身閒慮足搔頭林烟巖霧鳥聲逺<lb/>
獨對遥山無限愁<lb/>
鼙鼔鳴山緑葉摇繁聲囂雜漫終朝不如澗下一盃水<lb/>
沃起行人心肺焦<lb/>
倚風修竹葉滋繁穿石湍流浪吐吞薄暮柴門人影寂<lb/>
曉風烟樹鳥鳴喧<lb/>
<pb n="KR4d0245_WYG_007-9b"/>
浩蕩東風晚更嚴黄埃得得上霜髯細題今日山中景<lb/>
更有前頭萬㸃尖<lb/>
千里山行一月程攀層躡級幾宵征明朝猛入遂寧路<lb/>
聞説夷途砥様平<lb/>
　　　和丁端叔月窟韻<lb/>
幾度飄零滿地金移根堂下豁塵襟主翁自是曽修月<lb/>
更為人間著翠隂<lb/>
　　　瑞香亭和丁端叔韻<lb/>
<pb n="KR4d0245_WYG_007-10a"/>
拍手闌干㸔錦堆留翁未肯十分開惜花惜别情相似<lb/>
急急從今載酒來<lb/>
　　　吕公亭<lb/>
僊翁何地不翺翔底事三遊只岳陽不是朗吟飛過疾<lb/>
洞庭張樂要迎將<lb/>
　　　題烏程簿㕔浮玉亭七首<lb/>
道塲山頂出南溪蒼弁峯頭正直西更割東橋儀鳯水<lb/>
如今定不怨鸞棲<lb/>
<pb n="KR4d0245_WYG_007-10b"/>
人言苕霅下千崖一水中分兩派開但怪玉浮浮似磬<lb/>
不知原自泗濱來<lb/>
誰將絶景傍家邊舉足溪山已滿前莫恨㣲官清俸少<lb/>
一亭風月不論錢<lb/>
一日溪流萬櫓聲簿書叢裏眼偏明青衫不怕籠朱墨<lb/>
直下滄浪便濯纓<lb/>
霅川今是輞川圖城郭中藏十頃湖空説侯門深似海<lb/>
得如簿領一亭無<lb/>
<pb n="KR4d0245_WYG_007-11a"/>
浮屠髙直一溪雲水面渾如鏡面分此景正縁髙士得<lb/>
不然何以獨輸君<lb/>
誤把新題涴彩梁我書元不是中郎亭前若解真浮玉<lb/>
成我蒹葭倚玉堂<lb/>
　　　用左康叔知府韻題龜溪左顧亭<lb/>
風下踈櫺月下溪愁邊拓盡剖藩籬平生漫説江湖客<lb/>
未解人間手不龜<lb/>
　　　再至左顧亭用前韻二首<lb/>
<pb n="KR4d0245_WYG_007-11b"/>
春入桃花水漲溪薔薇隔屋粲成籬湖山正為詩人好<lb/>
早賦歸歟要抵龜<lb/>
曉日摇光下釣溪鳴舷布網竹編籬枯魚泣與魴魚釣<lb/>
要學亭前曳尾龜<lb/>
　　　用洪叔昞題左顧亭韻<lb/>
龜老一溪懐舊事人亡千載尚虚名亭前獨有山川在<lb/>
付與詩人著語明<lb/>
　　　雄楚亭<lb/>
<pb n="KR4d0245_WYG_007-12a"/>
江山萬里接西東呉蜀咽喉此地中奄宅荆州誇楚勢<lb/>
此亭所以得稱雄<lb/>
　　　陳氏子讀書堂<lb/>
為公相與年猶小拾芥明經意轉非惟有城南賢父子<lb/>
讀書元只為傳衣<lb/>
　　　王醇父統帥舫齋<lb/>
將軍忠勇貫家聲獨擅長江十萬兵早誓中流誇擊檝<lb/>
料公猶小舫齋名<lb/>
<pb n="KR4d0245_WYG_007-12b"/>
　　　題簡齋<lb/>
　　　　故㕘知政事陳公嘗寓郡圃號曰簡齋今舊<lb/>
　　　　址尚存<lb/>
胷中元自有江山故向巴丘見一斑明月清風收拾盡<lb/>
簡齋詩遂滿人間<lb/>
　　　御書閣<lb/>
　　　　張定叟留守創閣于府庠藏思陵御書<lb/>
寳閣翬飛燦碧霄中藏奎畫歎先朝要令冠帶升堂者<lb/>
<pb n="KR4d0245_WYG_007-13a"/>
日日羮牆遂見堯<lb/>
　　　楚樓<lb/>
　　　　樓在沙市規製宏廣東西皆見江山郡中以<lb/>
　　　　之為酒肆<lb/>
東江風月夜潮平西望巫山白帝城止為山川增楚觀<lb/>
惜哉徒沸市廛聲<lb/>
　　　江漢樓<lb/>
樓髙百雉楚城東呉蜀衣冠邂逅逢自是荆山為屏翰<lb/>
<pb n="KR4d0245_WYG_007-13b"/>
更㸔江漢日朝宗<lb/>
　　　庾公樓<lb/>
危樓千尺俯江津天外飛㠶㸃㸃勻作此雄觀真壯士<lb/>
奈何猶説汚人塵<lb/>
　　　登張説樓<lb/>
　　　　唐開元間中書令張説謫守於此日與才士<lb/>
　　　　賦詩自娛<lb/>
譙樓偉觀接城西天遣公來重以詩豈是江山與人助<lb/>
<pb n="KR4d0245_WYG_007-14a"/>
江山元是以人知<lb/>
　　　和丁端叔雙清韻<lb/>
翠雲白雪兩僊容未怯姮娥傍月宫若把佳人較清絶<lb/>
爭妍應愧伯夷風<lb/>
　　　和丁端叔曉紅韻<lb/>
曉紅著意一番新穏送公歸上國春花下賸傳多好客<lb/>
滿園渾是愛棠人<lb/>
　　　呵筆<lb/>
<pb n="KR4d0245_WYG_007-14b"/>
呵筆小吟消白日閉門髙卧却紅塵平生笑我千方誤<lb/>
投老從公兩嵗隣<lb/>
欲放酒腸愁酒病強投詩社闕詩聲浮生失意每如此<lb/>
簿命何人詳細評<lb/>
　　　送沈商卿知府入覲二首<lb/>
檣烏猛作朝天去君到長安著脚初若訪西湖問西子<lb/>
朋遊應亦念其餘<lb/>
山行已辦猶嫌晚天意多慳未放晴無奈公車留不住<lb/>
<pb n="KR4d0245_WYG_007-15a"/>
片颿催聽櫂歌聲<lb/>
　　　和丁端叔書懐韻二首<lb/>
養花藏日半籠晴尚有嬌紅照眼明却恨中年怕離别<lb/>
好詩撩動故鄉情<lb/>
春江穏去趣東歸折盡亭前楊柳絲我欲呉江辦投劾<lb/>
與君花下説襟期<lb/>
　　　和同年春日韻五首<lb/>
尋花喜見去年人㸃檢枝頭次第春踏遍雲塘舊遊處<lb/>
<pb n="KR4d0245_WYG_007-15b"/>
漾波漲碧更粼粼<lb/>
傷心客裏子規啼自笑情懐更小兒短策強隨楊柳去<lb/>
歸來却喜燕銜泥<lb/>
一川晴草競春光綠抺紅勻日日忙榼酒莫辭花下醉<lb/>
相將堤上柳花黄<lb/>
雨膏風軟草烟低處處春來處處知尤喜梅花未輕褪<lb/>
枝頭一朶尚凝脂<lb/>
雄篇多幸到柴扉祇恨空留最後枝收拾愧同螬食李<lb/>
<pb n="KR4d0245_WYG_007-16a"/>
侯生誰復敢言詩<lb/>
　　　和友人秋日韻二首<lb/>
樓外西山日脚低茰觴新唱縷金衣十年為客秋風裏<lb/>
空負黄花幾賦歸<lb/>
了無風雨夕陽低多少詩翁問白衣把酒西風暗相約<lb/>
年年籬下菊時歸<lb/>
　　　和艮齋贈輪道者韻<lb/>
血指濡毫字字工赤髭白足㑹常同從今定了沙彌相<lb/>
<pb n="KR4d0245_WYG_007-16b"/>
揔為先生一語中<lb/>
　　　和仲躬贈輪道者韻<lb/>
孤峯頂上阿誰能苦竹憐渠著意曽他日林間重勘辨<lb/>
我身元是在家僧<lb/>
　　　贈徐相士<lb/>
欲歸公未許身閒欲外云云去亦難我意公言兩矛盾<lb/>
料公猶作世情㸔<lb/>
　　　書魏元益便面<lb/>
<pb n="KR4d0245_WYG_007-17a"/>
閉門終老幽人事負笈擔簦學者宜過我莫虚黄卷日<lb/>
還鄉須念錦衣時<lb/>
　　　懐借舟主人<lb/>
自憐五十鬢如絲更把閒身與物馳惟有髙人收倦翼<lb/>
世間萬事一弹棋<lb/>
　　　寄同年懐安曹守二首<lb/>
慈恩猶記北山遊四十年間幾别愁嵗晚天涯重握手<lb/>
兩翁齊白九分頭<lb/>
<pb n="KR4d0245_WYG_007-17b"/>
我丈之賢今老成題輿剖竹傍青城從容官事一時了<lb/>
莫忘蓴鱸秋日羮<lb/>
　　　和陸成父司户過淮隂縣韻三首<lb/>
誰云追信屬酇侯政為髙皇意欲留嵗晚不疑雲夢計<lb/>
那知大業已興劉<lb/>
當年三傑共封侯誰念淮隂為漢留不是向來曾躡足<lb/>
未容平勃獨安劉<lb/>
論功久已冠羣侯更欲王齊願自留從此朝家若懲創<lb/>
<pb n="KR4d0245_WYG_007-18a"/>
王侯應得戒非劉<lb/>
　　　和成父過寳應縣韻<lb/>
趁得花封八月凉相家有子綰銅章習華指日神京路<lb/>
此地方知寳應祥<lb/>
　　　和梁轉運判官韻<lb/>
古括人豪醉墨鮮一樽寧怯酒如船新詩磊磊珠璣落<lb/>
不記梅花在眼前<lb/>
　　　李君量晉州奉詔還朝<lb/>
<pb n="KR4d0245_WYG_007-18b"/>
厭直承眀兩建牙更將義槩浹朝家舉杯珍重吾歸矣<lb/>
林下需君歩軟沙<lb/>
　　　岳之婦人多以白練蒙首俗傳馬伏波征蠻死<lb/>
　　　於岳至今不為之易素<lb/>
將軍乆已歸黄壤江婦如何未黒頭若使將軍知此意<lb/>
素縑蒙首也應休<lb/>
</p>
<p>
</p>
  </div>
</body>
</text>
</TEI>