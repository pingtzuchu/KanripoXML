<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>潞公文集卷二十四</head>
    <p>
<pb n="KR4d0061_WYG_024-1a"/>
欽定四庫全書<lb/>
　潞公文集卷二十四　　　宋　文彦博　撰<lb/>
　　奏議<lb/>
　　　奏黄河曹村决溢利害乞擇水官<hi>熈寧十年</hi>
臣於今年正月六日奏為據徳州申大河自去年秋夏<lb/>
至今冬河底淤澱通流不决河勢變移不循故道見今<lb/>
四散漫流兩岸俱被水患臣詳黄河下流淤澱疏濬不<lb/>
行泄水不快即上流水勢須至壅遏若不預行經制切<lb/>
<pb n="KR4d0061_WYG_024-1b"/>
慮將來河水泛漲必於魏博恩澶等州决溢為患自後<lb/>
不聞水監别有擘畫只是固䕶東流北岸今年五六七<lb/>
月間大名金新堤一帶諸埽非常危急果致澶州决溢<lb/>
臣又檢會今年正月八日奏為近年以來河防官吏以<lb/>
减省物料指望酬賞只縁三四年來黄河非常水小埽<lb/>
岸偶無危急是致减得物料即非久逺常制必恐埽岸<lb/>
漸次有失添修若將來河水泛漲如舊必致踈虞伏乞<lb/>
檢會舊條不以减省物料指望酬奬今年夏秋水漲諸<lb/>
<pb n="KR4d0061_WYG_024-2a"/>
埽危急多稱物料少數亦聞今來曹村埽决溢自熈寧<lb/>
八年九年十年檢計春料合行接貼低怯之處三年之<lb/>
中並不曽應付接貼兼本埽兵士多在别處占使或駕<lb/>
船裝搬水利司小麥外見在只有兵士十七人實役致<lb/>
今以來堤身低小怯薄遂至决溢臣前來因論列河事<lb/>
并及水官乞行慎擇今河岸京東州縣人民被水患者<lb/>
莫知其數嗷嗷籲天上軫聖念而水官不能自訟猶汲<lb/>
汲以希賞於理何安臣前後所陳出於至誠本圖補報<lb/>
<pb n="KR4d0061_WYG_024-2b"/>
非敢激訐輕有干冒伏望聖慈垂察<lb/>
　　　奏定奪所勾人吏事<hi>熈寧十年八月六日</hi>
臣本司准定奪取勘所牒勾追安撫司全司人吏八人留<lb/>
守司河堤一案人吏十人赴京照對濬河公事伏為今<lb/>
來本路州府非常大雨及黄御河决溢并徳棣博等州<lb/>
賊盗常多曉夕行遣文字救䕶水災修完城壁隄防催<lb/>
促捕捉盗賊凡百公事比之常時數十倍多加以所行<lb/>
文移急於星火今若盡勾却上件全司人吏則所掌文<lb/>
<pb n="KR4d0061_WYG_024-3a"/>
案首尾並無人檢會承稟行遣必致違悞本已具奏乞<lb/>
將上件人吏如的合何罪即乞依條收坐就鄰近州差<lb/>
官取勘敢不承伏兼昨來保明熈寧八年濬川退出地<lb/>
土事臣為見九年河水依舊復來渰浸却八年退出地<lb/>
土人户並訴水災照會得事理仔細分明是以不敢雷<lb/>
同保明况事皆由臣不由人吏如顯有不當只今獨坐<lb/>
臣罪伏望聖慈詳察特賜指揮取進止<lb/>
　　　　臣伏詳元差官定奪疏濬黄河及開運河如<lb/>
<pb n="KR4d0061_WYG_024-3b"/>
　　　　有理曲之人便行取勘今來定奪所勾追人<lb/>
　　　　吏不少切恐定為理曲之人伏望聖慈將所<lb/>
　　　　定理曲之狀付臣容臣一一仔細開拆聞奏<lb/>
　　　　所貴不悞朝廷賞罰<lb/>
　　　乞恤刑<hi>元豐三年九月</hi>
臣切見近年以來中外刑獄頗有枝蔓淹延大暑盛寒<lb/>
縲繫囹圄其間豈無寃滯感傷和氣朝廷毎至盛夏必<lb/>
行疎决或水旱為災原减輕繫此聖慈欽恤之至也然<lb/>
<pb n="KR4d0061_WYG_024-4a"/>
守臣獄官鮮能上副陛下之意有傷仁厚之化夫刑者<lb/>
所以輔教聖人不得已而用之故三王任徳不任刑以<lb/>
徳為陽居大夏生成之時以刑為陰居大冬不用之處<lb/>
所施輕重居然可知臣不敢以經史逺事言之切以唐<lb/>
之憲宗號為中興任徳任刑頗得其理甞謂宰相曰于<lb/>
頔懐姦勸朕任刑欲朕失人心也且聖人感人心而天<lb/>
下和平人主而失人心邦本何由寧固臣謂今之牧守<lb/>
監司宜得明恵厚重之人宣布朝廷寛大之澤施愷悌<lb/>
<pb n="KR4d0061_WYG_024-4b"/>
之政變刻薄之風則太平之隆可垂拱而致<lb/>
　　　論赦事<hi>元豐三年九月</hi>
臣伏覩陛下躬行大享之禮前朝潔齋於路寢朝謁於<lb/>
靈宮孝享於太廟乃格明堂以嚴宗祀祀禮之重莫重<lb/>
於此既而御端闈孚大號霈恵澤於天下號令之重莫<lb/>
重於此然號令之出在於必行不惟其反謹詳辛巳赦<lb/>
文釋繫縲貸逋負比常赦至寛自殺人已死及監主自<lb/>
盗官吏枉法外罪無輕重悉除而近嵗以來中外臣僚<lb/>
<pb n="KR4d0061_WYG_024-5a"/>
多不詳罪犯與情理之輕重皆乞遇赦不原朝廷或從<lb/>
其奏臣恐輕重之間有所未安且臣下迎合赦令則禮<lb/>
為不恭朝廷遂從其請則令有不信臣乞今後凡有罪<lb/>
奏乞不赦原者並送刑部候具獄上一繫朝廷臨時特<lb/>
㫖<lb/>
　　　　臣伏覩近降赦文官員犯罪依條不以赦降<lb/>
　　　　原减者許於刑部投狀具元犯奏聞未斷者<lb/>
　　　　案後聲説取㫖葢朝廷必以情理輕重而區<lb/>
<pb n="KR4d0061_WYG_024-5b"/>
　　　　處之<lb/>
　　　進史論<hi>元豐三年九月進</hi>
臣讀漢史鼂錯之策云五帝神聖其臣莫能及故自親<lb/>
事臣謂錯之言乖謬頗甚因試論之夫易之乾曰天道<lb/>
也君道也坤曰地道也臣道也天地既位君臣之象著<lb/>
矣君臣交濟邦家之治隆矣而錯乃云臣不及君故自<lb/>
親事然則古之聖帝明王安用輔相而致治乎所謂五<lb/>
帝者堯舜為聖之優故仲尼删詩書則斷自唐虞為萬<lb/>
<pb n="KR4d0061_WYG_024-6a"/>
世法二典之載堯則有命羲和為天地四時之官允釐<lb/>
百工庶績咸熈舜則命禹平水土棄為稷官契為司徒<lb/>
臯陶作士垂為共工益為朕虞伯夷秩宗䕫典樂龍納<lb/>
言皆選於衆而後用其人各任以職且云僉曰汝諧慎<lb/>
柬之至也所以百工允釐熈帝之載如此則尭舜果自<lb/>
親事乎仲尼曰舜何為哉端拱正南面而已錯所謂自<lb/>
親事豈非乖謬乎若後之人君謂錯言為是乃以一身<lb/>
一心兩耳兩目獨任自用以周天下之萬務豈不殆哉<lb/>
<pb n="KR4d0061_WYG_024-6b"/>
又將使厥后自聖無復察邇言好問之裕仲尼云一言<lb/>
幾於喪邦者謂人莫已若則錯之言亦幾於兹乎臣故<lb/>
著論深切以明之庶幾有所補益<lb/>
　<lb/>
　<lb/>
　<lb/>
　<lb/>
　潞公文集卷二十四<lb/>
</p>
<p>
</p>
  </div>
</body>
</text>
</TEI>