<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>元音巻十一</head> <lb/>
    <p>
<pb n="KR4h0093_WYG_011-1a"/>
欽定四庫全書<lb/>
　元音巻十一<lb/>
　　成廷珪<hi>蕪城人</hi>
　　　春夜曲<lb/>
芙蓉樓前拜新月寶鴨微熏透銀葉吳山楚水送逺遊<lb/>
不管閨中照離别誰家玉鈎飛上天一似連環舊時缺<lb/>
缺多圓少將奈何一寸愁腸百重結為郎白苧裁春衣<lb/>
又恐月圓郎未歸<lb/>
<pb n="KR4h0093_WYG_011-1b"/>
　　　射鴨謠<lb/>
阿儂手挽竹枝弓射鴨緑楊湖水東三三五五似學武<lb/>
一箭悞中雙飛鴻前船唱歌後船哭月黒湖中夜濳伏<lb/>
東海健兒不敢過人命幾如几上肉老翁入縣前致辭<lb/>
夜夜全家猶野宿丁寜門户且勿開明朝又怕官軍來<lb/>
　　　送周草窗尊師歸廬山太平宫<lb/>
匡廬之山仙所居銀河倒蘸青芙蕖三千里路昔一往<lb/>
十八社友今何如向來匡君結廬處至今海月懸髙樹<lb/>
<pb n="KR4h0093_WYG_011-2a"/>
水流花落春復春洞府蒼茫隔烟霧西風蕭蕭吹短衣<lb/>
賣藥修琴不歸去潯陽潮落海欲枯㡬時再得麻姑書<lb/>
桂風不跨林下虎回仙肯顧盤中魚幸留神物守丹鼎<lb/>
喜近弟子迎飇車世間信有揚州鶴㸔汝乗之上寥廓<lb/>
晴窗須理白雪絃爽氣仍開紫霞閣袖中寶劍且藏鋒<lb/>
彭蠡小龍方睡着<lb/>
　　　江南曲<lb/>
吳姬當壚春酒香翠綃短袂紅羅裳上盆十千買一斗<lb/>
<pb n="KR4h0093_WYG_011-2b"/>
三杯五杯來勸郎落花不解留春住似欲隨郎度江去<lb/>
酒醒一夜怨啼䳌明日蘭舟泊何處<lb/>
　　　和張孟載春愁詩韻録寄楊鉄厓<lb/>
小窗病酒厭厭卧春色三分二分過仙人漫織藕絲長<lb/>
金銅難補菱花破花間黄蝶也雙飛葉底青梅纔一箇<lb/>
綵筆題詩人未歸愁腸一似車輪大<lb/>
　　　湘江秋逺圖<lb/>
蒼梧愁雲拂烟水日暮無風波自起何人吹簫作鳯凰<lb/>
<pb n="KR4h0093_WYG_011-3a"/>
被髮臨江迎帝子黄陵女兒情更多却掩冰絲淚如洗<lb/>
千年遺恨人不知坐對空山疑夢裏<lb/>
　　　上江淛丞相多爾濟國王<lb/>
世祖開中國元臣起朔方八荒歸版籍千載際明良奕<lb/>
世兼茅土聞孫列廟堂白麻新命相紫誥舊封王鏤玉<lb/>
為符契鎔金作印章既徴扶社稷仍賚理陰陽淮海風<lb/>
塵静長安草木芳精忠存北闕化澤被南荒翠織龍衣<lb/>
宻黄封御酒香三吳歌盛徳百辟仰輝光士競歌麟趾<lb/>
<pb n="KR4h0093_WYG_011-3b"/>
人争覩鳯凰小儒狂斐在有頌繼甘棠<lb/>
　　　送郭仲安貢察院<lb/>
捧檄上京華清才世共誇封章不起草健筆自生花燕<lb/>
市千金馬天河八月槎看君冠獬豸好為觸奸邪<lb/>
　　　曉出錢塘門<lb/>
出城聊適意草樹碧紛紛一雨破清曉四山生白雲僧<lb/>
樓緣嶺出樵逕過橋分明日重攜酒來澆和靖墳<lb/>
　　　送張可道赴嘉定府太守<lb/>
<pb n="KR4h0093_WYG_011-4a"/>
秦中百二漢闗河曽記乗驄舊所過棧道地形天下險<lb/>
嘉州風物古來多分符又協三刀夢入境先聞五袴歌<lb/>
父老扶笻親引道將軍負弩疾撝呵錦袍錯落金為帶<lb/>
白馬聫翩玉作珂興學固當崇俎豆防邊還為戢干戈<lb/>
四川畫省勞詢問一郡蒼生望撫摩樓倚青㝠來萬境<lb/>
山横紫翠接三峨題書别館魚堪寄退食公堂雀可羅<lb/>
西蜀考功當第一他山有石為君磨<lb/>
　　　寄菴為余氏賦<lb/>
<pb n="KR4h0093_WYG_011-4b"/>
此身江海即蜉蝣小住菴中五百秋萬刼有窮惟道在<lb/>
八方無碍與天游虎龍夜合黄金鼎鸞鶴朝飛白玉樓<lb/>
暫向人間忘爾汝一瓢春酒肯相留<lb/>
　　　上清盧道士所藏雙龍圖<lb/>
仙潭烟霧曉㝠㝠彷彿飛空劍氣腥岩穴㡬年當蛻骨<lb/>
畫圖今日露真形天瓢水淺陰猶伏寶藏雲深夜不扃<lb/>
好就盧敖聽驅使八方行雨鼔風霆<lb/>
　　　韓致用夢鶴<lb/>
<pb n="KR4h0093_WYG_011-5a"/>
疇昔相過赤壁磯神交遺思尚依依應從五色雲中過<lb/>
還繞三珠樹上飛月色滿庭空夜帳露華如雨濕秋衣<lb/>
蓬萊山下花無數稚子吹簫作伴歸<lb/>
　　　柬句曲外史張伯雨<lb/>
霞佩翩翩出洞天當時彷彿見臞仙㡬年東海張公子<lb/>
今日西湖葛稚川滄海塵飛丹已熟玉堂人去榻空懸<lb/>
林間載酒來相覔乞冩山靈與世傳<lb/>
　　　送人歸桐江<lb/>
<pb n="KR4h0093_WYG_011-5b"/>
讀書不謁萬乗君挾䇿肯傍諸侯門嘯歌蘇臺晚山碧<lb/>
濯足洞庭秋水渾千金未易買駿骨一飯豈足哀王孫<lb/>
風塵拂衣且歸去髙卧桐江烟水村<lb/>
　　　送陳子山狀元赴太廟署令<lb/>
天上詞臣錦作裳喜趨清廟奉烝甞寶刀刻頌登彛鼎<lb/>
金硯揮毫選樂章太液秋風黄鵠下齋房明月紫芝香<lb/>
禮成月薦應分胙綵服承恩到北堂<lb/>
　　　送楊士安歸長安<lb/>
<pb n="KR4h0093_WYG_011-6a"/>
落魄麻衣不受塵黄金揮盡只清貧新豐市上酒濯足<lb/>
韋曲城南花惱人豪傑漫嗤秦逐客漁樵能話漢功臣<lb/>
清時老去丹心在且把長竿釣渭濵<lb/>
　　　九月十日自夀<lb/>
余生堪嘆復堪憐喜際明時老市㕓把菊巳從前一日<lb/>
種桃猶待後千年但令有子親書帙莫怪無人送酒錢<lb/>
寡欲清心今得矣煉丹何用學神仙<lb/>
　　　徐㓂未平感時傷事寄張仲舉<lb/>
<pb n="KR4h0093_WYG_011-6b"/>
邊報紛紛日轉頻彭城猶未息風塵中原白骨多新鬼<lb/>
浮世黄金少故人阮籍一生唯縱酒季鷹今日定思蓴<lb/>
河東鶴叟應相憶落日悲笳淚滿巾<lb/>
　　　送余廷心翰林應奉<lb/>
楓葉蕭蕭江已秋吳船三日住揚州靛花深染青綾被<lb/>
雲葉新裁紫綺裘征驛馬嘶風滿樹别筵人散月當樓<lb/>
明年春雁持書去人在蓬瀛第㡬洲<lb/>
　　　哭江州太守李子成<lb/>
<pb n="KR4h0093_WYG_011-7a"/>
將帥倉皇忽棄城孤忠何以獨支撑尚聞傳檄誅狂冦<lb/>
猶喜開倉舉義兵千古報君心不死九江圖像面如生<lb/>
只今月黒匡廬下彷彿悲風有戰聲<lb/>
　　　題李氏藏拙齋<lb/>
李君抱朴深居處曲几匡床事事幽三穴有謀憐狡兔<lb/>
一巢無計笑癡鳩白雲生滿溪前面黄葉飛來屋上頭<lb/>
應是此中藏大巧鳯樓十二要重修<lb/>
　　　懐方壺髙士<lb/>
<pb n="KR4h0093_WYG_011-7b"/>
塵湖山下足烟霞羡爾方壺道士家雨後放龍畊緑野<lb/>
日中呼犬試丹砂璚林一路芝如草碧澗千年竹有花<lb/>
正欲相陪此深隠半盂分我飯胡麻<lb/>
　　　送王止善歸茅山<lb/>
勾曲仙人止善君亂離何處避塵氛獨乗一葦凌滄海<lb/>
誰共三茅管白雲丹井澆瓢分石髓寶函封檢秘天文<lb/>
他年定有方壺約㡬夜蘇臺候鶴羣<lb/>
　　　楊仲徳照磨自汴梁歸話中原荆棘蔽野人烟<lb/>
<pb n="KR4h0093_WYG_011-8a"/>
　　　　㫁絶聞復山東感而賦此<lb/>
故人歸話朔方兵已下山東七十城日月未教烏兔死<lb/>
乾坤方使虎龍争入闗謾爾窺周鼎背水今誰立漢旌<lb/>
北望中原五千里黄河之水㡬時清<lb/>
　　　送李唐臣調山南憲幙<lb/>
潮落寒汀水欲冰酌君何惜酒如澠人憐狗監知司馬<lb/>
我喜龍門識李膺爽氣九秋横楚澤先聲一日到江陵<lb/>
君行自厲青雲志斥鷃終慚九萬鵬<lb/>
<pb n="KR4h0093_WYG_011-8b"/>
　　　吳中五日追念故友李時中李欽嗣有感而作<lb/>
　　　　為時中生忌<lb/>
夢繞南岡北嶺雲一杯無計洒松筠世間我豈長貧者<lb/>
地下君為不死人夜雨自荒張祐宅秋風誰障庾公塵<lb/>
於今有道俱凋喪落日江湖淚滿巾<lb/>
　　　又正月廿日聞泗州盱眙同日失守<lb/>
野寨蒼茫落照中東征三載未成功黄金似土供兒戲<lb/>
白骨如山泣鬼雄天狗星沈軍府動水犀兵散弩臺空<lb/>
<pb n="KR4h0093_WYG_011-9a"/>
於今人力消磨盡誰念東南府庫窮<lb/>
　　　金溪葛氏二孝烈女祠<lb/>
葛女祠前薦荔蕉藤花風雨急飄蕭翠軿五夜靈氛下<lb/>
銀穴三年寶氣銷太史已聞書孝烈遺民無復困征徭<lb/>
絳唇朱袖歸黄土惆悵何人說二喬<lb/>
　　　八月十六日送張仲舉至秦郵是夕邵文卿置<lb/>
　　　　酒雲峰臺望月二首<lb/>
水驛官船晚未開月明乗興且登臺揚州鶴怨山人去<lb/>
<pb n="KR4h0093_WYG_011-9b"/>
甓社珠迎國士來千里何時重命駕百年今夕此銜杯<lb/>
同君盡醉交游地為問秦郎安在哉<lb/>
雲峰臺上今宵月竒絶平生在此行天水光搖秋萬頃<lb/>
星河凉轉夜三更謫仙被酒騎鯨去游女吹簫學鳯鳴<lb/>
明發星槎上河漢定傳詩話到蓬瀛<lb/>
　　　道士胡道𤣥嘗以一舟往來洪之東湖扁曰活<lb/>
　　　　死人窩為賦此<lb/>
一住行窩㡬百年蓬頭長日走如顛海棠亭下重陽子<lb/>
<pb n="KR4h0093_WYG_011-10a"/>
蓮葉舟中太乙仙無物可離虚殻外有人能悟未生前<lb/>
出門一笑無拘碍雲在東湖月在天<lb/>
　　　宿鶴沙張氏草堂<lb/>
草堂借我作行窩杖履頻煩太史過滿地白雲清晝永<lb/>
隔溪黄鳥緑陰多銀瓶自㵼中山酒鐡笛誰翻小海歌<lb/>
今日逢君須盡醉西家亭館奈愁何<lb/>
　　　寄周平叔先生就求蒼耳子<lb/>
周侯久不通書問夜夜滄江入夢頻五月採來蒼耳子<lb/>
<pb n="KR4h0093_WYG_011-10b"/>
㡬時分送白頭人沙頭酒熟田毛足港口船來海錯新<lb/>
南北相望千百里老來幽獨倍傷神<lb/>
　　　赤壁圖<lb/>
赤壁礇頭秃鬂翁興來携酒汎秋風偶論水月盈虚際<lb/>
併入江山感慨中華髪多情傷老大皇天無地着英雄<lb/>
神游八極知何許良夜應騎一鶴東<lb/>
　　　奉寄李子潔憲副時湖北殘破却遷太平開司<lb/>
武昌遺老望旌旗正是諸君報國時令弟九江全死節<lb/>
<pb n="KR4h0093_WYG_011-11a"/>
明公南海有生祠臺中妙選丘山重湖北先聲草木知<lb/>
一道憲綱還舊覩真儒端可共安危<lb/>
　　　次李希顔述懐韻<lb/>
八月邊聲草木寒愁來短髮不勝冠諸公莫誚王夷甫<lb/>
我輩終慚管㓜安酒券如山空好客田毛何日再輸官<lb/>
蘭陵溝上松無恙還有孤猿夜夜㸔<lb/>
　　　遊平江瑞光寺<lb/>
水殿雲廊取次開不論廬阜與天台窗間燕雀馴相近<lb/>
<pb n="KR4h0093_WYG_011-11b"/>
池上龜魚喚亦來春雨久荒紅藥圃香烟遍繞碧蓮臺<lb/>
上方似可容吾隠也伴髙僧坐石苔<lb/>
　　　寄題上海積善菴水竹軒<lb/>
水閣雲廊深復深開軒緑霧常陰陰涼宵濯足月在港<lb/>
清晝讀書風滿林食笋也勝魚肉味截筒誰作鳯凰吟<lb/>
清涼更在聲塵外夜夜海潮生妙音<lb/>
　　　送學無遇長老歸江南<lb/>
新賜袈裟染茜紅拈花消息悟靈峰大開海㑹容三教<lb/>
<pb n="KR4h0093_WYG_011-12a"/>
逺致嵩呼祝九重貝葉有書䭾白馬葛藤無語問黄龍<lb/>
湖船滿載燕山月歸照招提萬樹松<lb/>
　　　送智隠住水月禪寺<lb/>
放船直到栖禪處萬頃湖心一鏡開緑樹鳥驚風落果<lb/>
碧潭龍去水生苔西岩尊宿傳燈在東海髙僧杖錫來<lb/>
今夜月明清似水大空無地着纎埃<lb/>
　　　題徽宗畫梔子白頭翁<lb/>
梔子紅時人正愁故宫衰草不勝秋西風吹落青城月<lb/>
<pb n="KR4h0093_WYG_011-12b"/>
啼得山禽也白頭<lb/>
　　　春夜<lb/>
酒兵無力破愁城春盡空山杜宇聲敲缺唾壺眠不得<lb/>
半簾花影月三更<lb/>
　　　題明皇吹簫圖<lb/>
華萼樓前栁色新東風吹散馬嵬塵錦囊玉管俱零落<lb/>
誰是終南夢裏人<lb/>
　　徐秋雲<lb/>
<pb n="KR4h0093_WYG_011-13a"/>
　　　觀國詩<lb/>
金溝晴色照燕然紫殿紅樓玉樹烟萬雉入雲環五衞<lb/>
六龍扶日擁羣仙教坊月夜歌如水繡局春風錦作天<lb/>
挾䇿逺臣身萬里只將金鏡獻君前<lb/>
　　　登桐柏宫<lb/>
十八回亭雲氣濃雲邊清磬落寒松山巔忽涌地百頃<lb/>
世上已登天一重丹井龍蟠金薜荔簫臺人化玉芙蓉<lb/>
沈沈雙闕神仙府應隔寥陽第㡬峰<lb/>
<pb n="KR4h0093_WYG_011-13b"/>
　　　武帝<lb/>
萬户千門禁漏遲建章花發錦成幃瑤池有信青鸞至<lb/>
金屋無人白燕飛風起輪臺春寂寂露零仙掌月輝輝<lb/>
樓船簫鼓緐華夢汾上年年只雁歸<lb/>
　　　明皇<lb/>
太平風月屬三郎羯鼓聲髙思轉長天子錦纒娛虢國<lb/>
貴妃音律教寜王人歸巫峽山空在花落温泉水更香<lb/>
誰信蓬萊青鳥使回來無語怨漁陽<lb/>
<pb n="KR4h0093_WYG_011-14a"/>
　　　閨怨<lb/>
一自鎦郎出剡溪簫聲長伴乳鴉啼魂銷秋水玉蟬翼<lb/>
淚鑄春風金褭蹄别恨不禁楊栁外相思只在杏花西<lb/>
珠簾夜夜空明月愁殺落紅香滿泥<lb/>
　　　武林<lb/>
芙蓉城闕夕陽紅歌舞三千上碧空繡嶺看花蝴蝶夢<lb/>
錦江吹酒鯉魚風當年紫籞開仙仗今日青山是梵宫<lb/>
曽向黄金臺上望九天閶闔五雲中<lb/>
<pb n="KR4h0093_WYG_011-14b"/>
　　　美人圖<lb/>
玉佩鳴璫照素秋緑雲扶夢下璚樓瀟湘一片芙蓉雨<lb/>
珠箔沈沈不上鈎<lb/>
　　　寄友<lb/>
憶别錢塘第㡬春舜江春水緑如雲小樓吟倚孤山月<lb/>
只有梅花可寄君<lb/>
　　張憲<hi>字思㢘㑹稽人</hi>
　　　縛虎行<lb/>
<pb n="KR4h0093_WYG_011-15a"/>
白門樓下兵合圍白門樓上虎伏威㦸尖不掉丈二尾<lb/>
袍花已脫斑斕衣捽虎腦截虎爪眼中看虎如猫小猛<lb/>
跳不越當塗髙血吻空腥千里草養虎肉不飽虎飢能<lb/>
噬人縛虎繩不急繩寛苦無親座中叵信劉將軍不縱<lb/>
猛虎食漢賊反殺猛虎生賦臣食原<hi>丁</hi>食卓<hi>董</hi>何足瞋<lb/>
　　　梁甫吟<lb/>
伏龍隠南陽髙卧久不起不隨老虎渡長江肯逐凡狵<lb/>
過漳水炎炎火絶夘金刀巍巍土旺當塗髙種𤓰兒子<lb/>
<pb n="KR4h0093_WYG_011-15b"/>
不力戰織屨郎君無地逃伏龍一起撼坤軸雄據西南<lb/>
成鼎足十年汗血戰𤣥黄五度王師争九六美髯熊環<lb/>
眼如虎大刃長矛佐行伍河南河北謾稱雄不得袁曹<lb/>
一塊土伏龍後出帝業新千古君臣魚水親遂使真龍<lb/>
全羽翼風雲成就二將軍<lb/>
　　　南飛烏<lb/>
南飛烏尾畢逋白頭啞啞將四雛渭河西㟁逐野馬白<lb/>
門東樓追赤菟冀豚荆犬肉不飽展翼南飛又江表江<lb/>
<pb n="KR4h0093_WYG_011-16a"/>
東林木多俊禽不許南枝三匝繞老烏莫侮髯郎小髯郎<lb/>
詎讓老烏老東風一炬烏尾焦不使老烏矜觜爪老烏<lb/>
自謂足奸狡豈信江湖多鷙鳥能捽老烏頭能啄老烏<lb/>
腦不許老烏争樹枝肯使蛟龍競池沼釋老烏烏未搏<lb/>
紫髯大耳空相攫河東老羽雲外落老烏巢成哺銅雀<lb/>
　　　大腹兒<lb/>
麀巫夜禱軋犖山揺光下爥穹廬寒栁城男兒不敢睡<lb/>
四野惡聲啼狗犴猪龍怒磔老梟腹鱗甲麤疎頭角秃<lb/>
<pb n="KR4h0093_WYG_011-16b"/>
婪酣犬肚三百斤偷得真龍㡬分福范陽氊帳妖濳形<lb/>
平盧寶刀遲發硎金雞口吐東北赦青螺啼作西南聲<lb/>
鳯凰春池金鏡破獬豸霜臺胡眼大東風野鹿嚼楊花<lb/>
白日妖狐登御座華清玉甃湯作泉洗兒果撒黄金錢<lb/>
并刀剪綵十大幅錦綳壓碎宫娥肩象牀夜冷嬰兒哭<lb/>
猪龍爪破金訶玉香齦不痛荔支漿雄心已飽雞頭肉<lb/>
長安天奪蜜口臣銅頭鬼鼔漁陽塵赤心一夜變胡腹<lb/>
二十四郡俱無人潼闗夜漏雞聲早馬嵬坡下氷山倒<lb/>
<pb n="KR4h0093_WYG_011-17a"/>
劍門西寄杜鵑巢練帶玉環埋翠草嘉山玉門勤戰功<lb/>
猪兒帳下屠猪龍旄頭星落大腹破机上鸞刀一尺紅<lb/>
　　鎦鶴心<lb/>
　　　獺皮褥<lb/>
湖陰阿頼藕絲裙川后封作魚梁君紫蘭碧露飽膏沐<lb/>
瑤毳光映玻璃雲氷肌夜怯凌波冷蛻骨來依合歡枕<lb/>
裁花剪霧八尺强龍罽塵消圖春錦皮毛剥盡貴心知<lb/>
張膽猶能分酒巵香魂悞落金鏃血恨殺東平輕薄兒<lb/>
<pb n="KR4h0093_WYG_011-17b"/>
玉溪詩勝無病腦十二葉肝任渠好衣襟不住夢中花<lb/>
鼇背香烟濕瑶草<lb/>
　　陳古春<lb/>
　　　獺皮褥<lb/>
賴侯失國毛嬙老蓮葉裳衣為誰好曲阿湖上采菱舟<lb/>
濺血淪精哭秋媪祭魚永謝菰蒲春去作香魂薦寢裀<lb/>
緑雲四面裁如意毳影當中吹暖塵玉指象林聊嵗晚<lb/>
絶勝㑹死龜兹板聞道驚鱗膽尚寒莫教展放芙蓉館<lb/>
<pb n="KR4h0093_WYG_011-18a"/>
流酥帳裏佳人語巻却龍鬚偏愛汝夢中若更說離騷<lb/>
膓㫁靡蕪楚天雨<lb/>
　　謝宗可<lb/>
　　　睡燕<lb/>
補巢銜得落花泥困倚東風倦翅低金屋晝閑隨蝶化<lb/>
玉堂春静怕鶯啼魂飛漢殿人應逺夢入烏衣路欲迷<lb/>
却被巻簾人喚醒小橋流水夕陽西<lb/>
　　　同根竹<lb/>
<pb n="KR4h0093_WYG_011-18b"/>
競秀氷霜一種竒駢頭曾脫錦䙀兒西山二子情依舊<lb/>
湘浦雙娥影鎮隨髙節元非連理樹虚心共是傲霜枝<lb/>
莫教移作仙人杖恐化雌雄下葛陂<lb/>
　　趙君謨<lb/>
　　　碧筒飲<lb/>
擎波老榦折蒼璚酣飲何如吸海鯨象鼻捲氷收玉醴<lb/>
翠盤承露落金莖幾絲香溜葡萄滑九竅春濃琥珀傾<lb/>
莫戀醉鄉心更苦獨醒衣上為誰清<lb/>
<pb n="KR4h0093_WYG_011-19a"/>
　　吳炳<hi>字彦輝</hi>
　　　詠塵<lb/>
氛氲隨騎集散漫依風度似霧暗津樓連雲隠郊樹漸<lb/>
迷烏几色已失京衣素嗟予南北人長年事行路<lb/>
　　　古鏡<lb/>
雁去悲銀海螭蟠泣鬼工黄腸迷漢柏野火上秦蓬濃<lb/>
翠凝螺黛鮮朱漬守宫漆添燈暈黒文滅繡奩紅一旦<lb/>
珠還浦千年劍出酆霧餘空黯淡雲在月朦朧伏獸銜<lb/>
<pb n="KR4h0093_WYG_011-19b"/>
絲結䝉絺畫羽蟲粉綿施婉轉臺玉剥玲瓏匪茹曾申<lb/>
誡惟明可保躬他時賜盤鑑來照夢中熊<lb/>
　　吳嵩<hi>字維申廬陵人</hi>
　　　古釵歎<lb/>
何年美人寶釵失深井沈泥汚玓瓅一朝拾得再揩磨<lb/>
三回五回看歎息雙鸞匹鳯兩股勻終然汚色難為新<lb/>
當時光瑩照頭上有似桃李搖青春今人不識古儀狀<lb/>
寶釵雖好非時樣為君插罷擁髻悲物無貴賤皆隨時<lb/>
<pb n="KR4h0093_WYG_011-20a"/>
　　張崇<hi>字彦髙東平人</hi>
　　　古行路難<lb/>
君不見古來行路難只有荆卿報燕丹感君恩厚為君<lb/>
死自知故國一去無生還秋風易水無今古中有恩情<lb/>
别時語武陽飲酒荆卿歌壯士相看面如土秦山嵽嵲<lb/>
秦闗髙奮身西上騰驚猱盡傾肝膽許知巳性命不啻<lb/>
輕鴻毛奉圖再拜王心喜圖窮匕首明秋水刼王復地<lb/>
計全非何處秦雲哭燕鬼當時一語思匡國精神動天<lb/>
<pb n="KR4h0093_WYG_011-20b"/>
虹貫日狂謀肇禍鬼不祀大業帝嬴天與力虎鬚堪編<lb/>
尾堪履倒捲天河恨難洗臣身塗炭君莫論萬死報君<lb/>
期世世行路難君當聞丈夫莫忘沾人恩殺身徇名信<lb/>
絶倫可憐孤負樊將軍<lb/>
　　錢惟善<lb/>
　　　送賈元英之照潭<lb/>
照潭遥望九華山弓馬蕭蕭日暮還夢裏無題惟寄内<lb/>
胸中有䇿欲平蠻落花閉户眠黄犬明月開籠放白鷴<lb/>
<pb n="KR4h0093_WYG_011-21a"/>
綘灌何曾輕賈誼早隨鵷鷺入朝班<lb/>
　　　清逸齋<lb/>
神仙官府曽為吏一日乗風即掉頭太白豈惟凌鮑謝<lb/>
元卿只合友羊裘門前種樹雲連屋湖上聽潮月滿樓<lb/>
遙憶五經名隠地峩眉髙聳蜀天秋<lb/>
　　　送達兼善之京<lb/>
龍飛天子中興年使者弓旌集俊賢閶闔早朝班玉筍<lb/>
瀛洲夜直賜金蓮五經同異須劉向三絶才名數鄭䖍<lb/>
<pb n="KR4h0093_WYG_011-21b"/>
黼黻當年遺老在長歌黄鵠送樓船<lb/>
　　卞宜之<lb/>
　　　鐡笛詩寄楊㢘夫<lb/>
一段清氷百鍊鋼曽翻宫徴侍虚皇裂開黄鶴磯頭石<lb/>
驚落青鸞鏡裏霜仙子佩環新樂府翰林風月舊文章<lb/>
道人清節磨礱乆却笑桓伊獨據床<lb/>
　　潘純<hi>字子素</hi>
　　　錢塘懐古<lb/>
<pb n="KR4h0093_WYG_011-22a"/>
海門寒日澹無暉偃月堂深書漏稀萬竈貔貅江上老<lb/>
兩宫環佩夢中歸内園羯鼓催花發小殿珠簾看雪飛<lb/>
不道帳前胡旋舞有人行酒着青衣<lb/>
　　　題鄂王墓<lb/>
湖水年年自緑波空林人跡少經過夜寒石馬嘶風雨<lb/>
日落山精泣薜蘿江左長城真自壞鄴中明月為誰歌<lb/>
空餘滿地萇𢎞血芳草年深碧更多<lb/>
　　　題宋髙宗劉妃圖<lb/>
<pb n="KR4h0093_WYG_011-22b"/>
秋風落盡故宫槐江上芙蓉並蒂開留得君王不歸去<lb/>
鳯凰山下起樓臺<lb/>
　　　題趙子固畫蘭<lb/>
江上青山日欲晡幽花小紙墨糢糊華清宫殿生秋草<lb/>
零落滕王蛺蝶圖<lb/>
　　程文<hi>字以文</hi>
　　　送文仲徳之臨洮帥府經歴<lb/>
吾聞洮州緑石堪為硯能淬筆鋒如淬劍地靈天寶愁<lb/>
<pb n="KR4h0093_WYG_011-23a"/>
鬼工埋没塵沙羞自獻羌童目悍手足鮮掛弓走馬唯<lb/>
臨邊雄藩令嚴烽燧息鼓角晝静旌旗懸幕官姓文不<lb/>
好武要使西羌化東魯詩書埋按夜生輝親冩封章上<lb/>
天府豪猪之靴青兕裘時平不願萬户侯但得洮州緑<lb/>
石硯歸來泚筆立螭頭<lb/>
　　倪瓚<hi>字元鎮毗陵人</hi>
　　　春日雲林齋居<lb/>
臨池春流駛掃地夕陰滿正襟味道言迢遙出溪館嵐<lb/>
<pb n="KR4h0093_WYG_011-23b"/>
領當書榻煩襟一舒散靡靡松花黄逐逐雲氣暖石梁<lb/>
青苔合於焉人跡㫁故非與世違㝠棲遂㤀返<lb/>
　　　聽袁子方彈琴<lb/>
蕙帳凝夕清髙堂流月明芳琴發綺席列坐散煩纓迴<lb/>
翔别鶴意縹緲孤鸞鳴一寫氷霜操掩抑寄餘情<lb/>
　　王冕<hi>㑹稽人</hi>
　　　書懐<lb/>
世情多曲折客况自堪憐聽雨愁如海懐人夜似年草<lb/>
<pb n="KR4h0093_WYG_011-24a"/>
肥燕地馬花老蜀山䳌冷淡無歸計蒼苔滿石田<lb/>
　　　梅<lb/>
我家洗硯池頭樹箇箇花開淡墨痕不要人誇好顔色<lb/>
只留清氣滿乾坤<lb/>
　　李鵬<hi>字萬里江西人</hi>
　　　三尺水劍歌<lb/>
龍侯手提三尺水清晨訪我古獄裏直愁雲氣感星辰<lb/>
滿目寒光素濤起𤣥氷凝結搖空青芙蓉白日生精熒<lb/>
<pb n="KR4h0093_WYG_011-24b"/>
為君拂拭開寶匣炯若積雪涵疎星起看天地雲㝠㝠<lb/>
誰其麾叱走六丁為擊風雨驅雷霆蕩滌氛祲萬國寜<lb/>
上頭銘字侯所作辭嚴義正發炳靈憐君少年負才氣<lb/>
毎能仗義討不庭側身北望空馳情君不見燕丹夙昔<lb/>
得荆軻尊前擊筑揚悲歌咸陽西入萬狼虎白虹貫日<lb/>
横秋河英雄事去一朝異奈此古來憂憤多憂憤多向<lb/>
誰語我有髙懐亘千古黄金不用買功名失勢因之虎<lb/>
為鼠嗚呼腰間寶玦棄如土為爾更歌公莫舞<lb/>
<pb n="KR4h0093_WYG_011-25a"/>
　　　鬼首法刀歌<lb/>
犴狴雲黒風怒號古柏下蔭青天髙白頭獄卒氣如虎<lb/>
示我鬼首之法刀刀光閃閃展秋練朱髮蒼髯颯青面<lb/>
𤣥㝠使者為䕶持一夕蟠空起雷電雷公霹靂電火微<lb/>
恨血漠漠青燐飛妖狐跳梁天狗吠北斗白日無晶輝<lb/>
君不見東南羣盗方馳突黄牛峽西更倉卒酒酣激烈<lb/>
風火生我欲持刀待明發青燈熒熒古獄中起來搔首<lb/>
亂飛蓬還君此刀淚沾臆嗚呼壯士今沈鬱<lb/>
<pb n="KR4h0093_WYG_011-25b"/>
　　萬徳躬<lb/>
　　　退宫人引<lb/>
駝絨繡帽紅顴頰素髮微連細紗結出宫嫁作海商妻<lb/>
裙腰尚帶河西褶少年十五二十時中宫教得行歩齊<lb/>
春羅夜剪繡花帖階前夜舞髙䕫麗寵姬當前翠衿小<lb/>
便覺中原美人少金蓮斜抱捧珠龍玉籠倒掛收香鳥<lb/>
年年宫中春日長小車銀甕蒲萄香香殿吹簫鳯凰語<lb/>
一日再宴諸侯王舞困樓蘭過三十内家别選娥眉入<lb/>
<pb n="KR4h0093_WYG_011-26a"/>
雖名遣送半無家旋賣珠環問親戚一為商婦始自憐<lb/>
十年不見回畨船年多不記教坊曲時時尋撥相思絃<lb/>
　　　題陳希夷像<lb/>
花項君王瓦棺冷柴家陵上西風緊殿前㸃檢不知名<lb/>
醉眼摩挲睨周鼎白晝龍虎行天階紫微小星何僭哉<lb/>
先生大笑出門去明日華山歸去來山色還如舊時好<lb/>
流水小橋散芳草千載誰知驢背心芒碭雲深入孤鳥<lb/>
汴城峨峨汴水流江南江北數百州秦王未已晉王起<lb/>
<pb n="KR4h0093_WYG_011-26b"/>
人間萬歲更千秋<lb/>
　　　棄婦吟<lb/>
上堂拜姑姑不語門外上車别鄰里命輕不敢怨他人<lb/>
回頭却顧房中女女子勿啼汝父賢必不嫁汝狂少邊<lb/>
丈夫有心只如一蕩子情多無十年風吹栁花春日暮<lb/>
鄰姬送上來時路父母俱亡門户衰未到先愁兄嫂怒<lb/>
歸家明鏡半無光繡帶雙紅空斷腸今夜無人看夫婿<lb/>
雨打棃花孤夢長<lb/>
<pb n="KR4h0093_WYG_011-27a"/>
　　陳濟淵<lb/>
　　　海東青<lb/>
怒挾孤風海外來脩翎如劍斫雲開潛身陡縮千尋起<lb/>
得意雄攀一㸃回萬里老拳無脫腦滿鞴英氣不凡材<lb/>
山㕙野雉休回首神物無心到草萊<lb/>
　　楊西亭<hi>江浙貢士</hi>
　　　題馬元徳知州華山春曉圖<lb/>
三峯列金精層崕麗璇霄地髙萬靈㑹日出諸山朝松<lb/>
<pb n="KR4h0093_WYG_011-27b"/>
陰停鶴馭花間聞鳯簫獨尋希夷叟相與談逍遙<lb/>
　　陳髙<hi>字子上永嘉人進士秘書監丞</hi>
　　　商婦怨<lb/>
嫁夫嫁商賈重利不重恩三年南海去寄信無回言妾<lb/>
身為婦人不敢出閨門縫衣待君返請君看淚痕<lb/>
　　鎦敬<hi>字伯旉清江人</hi>
　　　賦得瀟湘曲送復上人之湖南<lb/>
瀟湘露白西風起江竹斑斑澧蘭紫神僧八月遡星河<lb/>
<pb n="KR4h0093_WYG_011-28a"/>
一杯飛渡瀟湘水瀟湘兩岸遙相望仙人霞裾白霓裳<lb/>
炯炯吳絲照清浦鳯梭製錦迴龍章翠筦銀牋為誰寫<lb/>
璚佩蠙珠爛盈把蘭橈歸來江渚空五兩懸風疾於馬<lb/>
鷓鴣啼雨蒼梧秋渺𣺌吳雲天盡頭翠珉剥得蛟龍字<lb/>
寄逐南鴻湘水流<lb/>
　　楊祖恕<hi>字仲如號近齋鄞人</hi>
　　　歌風臺<lb/>
怒濤突千騎上有峥嶸臺六合一望間萬里天風來疇<lb/>
<pb n="KR4h0093_WYG_011-28b"/>
昔龍虎氣芒碭深雲堆煌煌赤幟立赫赫炎運開皇靈<lb/>
固有屬亞父徒驚唉得志家海内故鄉重徘徊寤寐猛<lb/>
士守宿將胡嫌猜矧兹霸心存咄被後乗駘朗咏三侯<lb/>
章擊節嗟雄哉<lb/>
　　周永言<hi>字懐孝冨州人</hi>
　　　春日感興<lb/>
春風庭院栁吹花暗度流年感物華石斛水香魚有子<lb/>
畫梁灰冷燕無家春愁爛漫來難遣午夢飄蕭去莫遮<lb/>
<pb n="KR4h0093_WYG_011-29a"/>
欲泛曲江陪舊宴浪船搖曳晚川斜<lb/>
　　　次毛楚實韻<lb/>
聲譽無聞五十前一身為客動經年紗帷授業花生眩<lb/>
銀燭抄書雪滿顛晴樹畫圖開曉日暮林樓閣倚春天<lb/>
畏人風雨時時有神劍那應久蟄淵<lb/>
　<lb/>
　<lb/>
　<lb/>
<pb n="KR4h0093_WYG_011-29b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　元音巻十一<lb/>
</p>
<p>
</p>
  </div>
</body>
</text>
</TEI>