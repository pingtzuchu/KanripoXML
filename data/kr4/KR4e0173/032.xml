<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>文簡集巻三十二</head> <lb/>
    <p>
<pb n="KR4e0173_WYG_032-1a"/>
欽定四庫全書<lb/>
　文簡集巻三十二<lb/>
　　　　　　　　　　　　明　孫承恩　撰<lb/>
　　記<lb/>
　　　小西園記<lb/>
小西園者何大宗伯戒庵先生靳公私第遊觀之所也<lb/>
園在潤城南而曰西者何公居之左為今太宰邃庵楊<lb/>
公别圃兹園適居其西故因以名之也園廣且若干畝<lb/>
<pb n="KR4e0173_WYG_032-1b"/>
矣而曰小者何按潤誌故有西園廼宋韓魏公所治戒<lb/>
庵公生魏公後而於邃庵公又嘗親受業於門下故為<lb/>
是謙詞以示不敢與抗之意焉耳夫魏公為宋室名臣<lb/>
邃庵公今之魏公也兩公地位固峻絶而吾戒庵公又<lb/>
以聖賢格心之學居論思宻勿之地則於兩公俱無歉<lb/>
焉而為是謙詞者此則公之盛德也園有亭有臺有館<lb/>
有榭位置之稱藻餙之宜華不至侈朴不至陋木有楩<lb/>
楠梧檟之材草有薜芷蘭蓀之秀花有金谷之富竹有<lb/>
<pb n="KR4e0173_WYG_032-2a"/>
淇園之盛抗北固以為山截江流以為池澄泓秀特漾<lb/>
空碧而生烟嵐而彼繚青横紫㠝岏突兀聳立霄漢雲<lb/>
濤吐吞涵浴日月爭竒競秀以助斯園之勝者登眺之<lb/>
下可坐攬而有也噫斯亦可以寓樂矣雖然竊嘗聞之<lb/>
古之君子其役志於苑囿以為遊觀之樂者茍非勢家<lb/>
豪族則皆隱逸之士不得志於當時者之所為廼若得<lb/>
位以行道則固將盡心於竹帛之事其於逰觀之計宜<lb/>
不暇為即有之亦必待功成身退若裴晉公之緑野李<lb/>
<pb n="KR4e0173_WYG_032-2b"/>
文饒之平泉固未嘗有及夫仕而為太早計也魏公之<lb/>
西園則因寓宦於兹以為逰息者若吾戒庵公方柄用<lb/>
中朝思濟天下而兹園之治無乃非其時乎中歲士大<lb/>
夫以官為家戀禄位而忘鄉土去而無所於歸自昌黎<lb/>
韓子固已有是歎矣今公獨有事於此則知公未老而<lb/>
有歸心方進而為退計於此見公之視富貴為何如而<lb/>
其髙懐雅量豈瑣瑣者可及也某不佞竊因是而有以<lb/>
窺公之心茲承命而申其説以為兹園記公必掀髯疾<lb/>
<pb n="KR4e0173_WYG_032-3a"/>
讀拊掌一笑曰生言真知我哉<lb/>
　　　觀稼樓記<lb/>
太子太保大司徒兼大學士京口戒庵先生靳公既謝<lb/>
機務歸即居第之右作樓焉而題其楣曰觀稼戊寅之<lb/>
春承恩常徃拜公公屬承恩為文以記既受命退則思<lb/>
公以碩德奥學輔天子率百僚夙夜勤瘁任大責重今<lb/>
既乞休退方將優㳺自適置人間事於不問日與髙人<lb/>
逸士從容詩酒泉石之樂否則飬生繕性以躋喬松之<lb/>
<pb n="KR4e0173_WYG_032-3b"/>
夀不宜復屑屑鄙事且公既位尊望重逺近仰瞻則百<lb/>
畝不治之憂豈所以盡心哉然又惟周公請老亦有明<lb/>
農之語則公之意盖必有以而卒未得其說無以復也<lb/>
既辭公東歸二載公復寓聲曰吾已於兹樓兩閱稼矣<lb/>
子尚無一言復我子昔事我久吾雅教子矣其卒推吾<lb/>
意為我記諸則再拜為説以復於公曰昔者聖人以身<lb/>
任民物之責其所以植立世道者豈有他哉亦惟即人<lb/>
事之粗淺近易者以寓敎耳粗淺近易而生民之常道<lb/>
<pb n="KR4e0173_WYG_032-4a"/>
所係聖人不敢厭棄焉於是而有以節文之其為教舍<lb/>
是無所用心者是故進則用於天下退則施於家以範俗<lb/>
使夫人者皆勉焉以勤厥生以安厥分以盡心於有益<lb/>
之事所謂裁成輔相其道平實中正而無弊自聖學不<lb/>
明士皆慕逺忽近喜華惡實妄迂謬悠之徒動曰遺棄<lb/>
俗事自諉於清虚淡泊為髙然其所以衣且食以為生<lb/>
者卒不能外吾所謂粗淺近易則又何可以廢也彼晉<lb/>
室諸人所以禍斯世者豈不可鑒哉而其飬生繕性亦<lb/>
<pb n="KR4e0173_WYG_032-4b"/>
不過岩穴枯槁之士之所為由是言之則粗淺近易之<lb/>
事豈非聖人之所甚重而即以為敎者乎則公名樓之<lb/>
意蓋亦端可識矣而承恩前之所疑不亦已陋而為公<lb/>
之所棄也哉不佞曩侍公講下實聞巨誨盖長慨歎夫<lb/>
華靡夸誕之事既不切乎用而岩穴枯槁之士之所為<lb/>
又無以裕乎人竊因識公固大賢君子為世道之言兹<lb/>
受命而偶得之敢用述以為記若夫謂公以農圃自適<lb/>
忘棄勢分無所願慕乎外與夫以勤儉敦本示厥後人<lb/>
<pb n="KR4e0173_WYG_032-5a"/>
為一家私者則尤淺之為説知非公命名之意不敢勦以<lb/>
瀆聴也<lb/>
　　　畫記<lb/>
雜古今人物故事為一冊林壑幽勝軒轅廣成坐而語<lb/>
道然揺精勞形之語特飬生者宗㫖帝之所以開物成<lb/>
務者不係是弃瓢事誠絶人逃世者所為然吾意其衣<lb/>
且食者固不能不瑣瑣與人同也充類之盡必併廢衣<lb/>
食則可否則亦猶夫人耳又何以逃與絶也夷齊二子<lb/>
<pb n="KR4e0173_WYG_032-5b"/>
採薇空山貌悴而神甚暢以是知馬遷之傳非其心而<lb/>
西山之歌亦偽耳瞿聃儼然而侍宣聖端拱正立視他<lb/>
畫崇異敎者獨為得之天風洶洶草木皆作號呼態列<lb/>
子翩然髙舉然御風之説要是寓言不可便作實事瀑<lb/>
布倒瀉飛雪飄灑自是絶塵之境而又以遺世之蒙莊<lb/>
坐而玩焉其清可知騎者七人牛者二驢者三馬者二<lb/>
其戴笠者一冠者二巾者四又從而擔負者四世所傳<lb/>
七賢過闗者前軰俱莫考其為誰要是周末避世之士<lb/>
<pb n="KR4e0173_WYG_032-6a"/>
空山寂寥曵杖行歌原思也囂然有自得之貌一樵者<lb/>
徙倚觀奕當是王質爛柯事仙家以人世千年為一日<lb/>
然等易擲耳不覺其千年也斯與處世無異亦何用乎<lb/>
邯鄲之夢炊黍猶一世常作是夢則是幾處億萬世矣<lb/>
此一大可笑事予抱此感久矣漫及之三閭大夫行吟<lb/>
澤畔憔悴枯槁揖漁父而語千載下猶可想見其忠懇<lb/>
孤憤之意易水之餞風蕭蕭寒日黯黯無色荆卿掀髯<lb/>
獨徃雖非正道要是烈丈夫慨想其事令人義烈之氣<lb/>
<pb n="KR4e0173_WYG_032-6b"/>
勃不可遏偃僂負米行行若欲速慰倚門之望者子欲<lb/>
飬而親不待此恨千古所同傷心哉太乙真人蓮葉舟<lb/>
韓子蒼所為賦詩者要是荒唐之説胡僧貌極竒古於<lb/>
莵如䑕伏座下有龍蜿蜒欲降僧以摩尼珠戲之龍虎<lb/>
疑仙家者説若是真龍虎則不知也石洞虚明道士坐<lb/>
而讀易清寒幽絶非神志堅定者不能處此三叟仰面<lb/>
大笑意各絶倒蘇長公謂衣服冠履亦有笑意然其所<lb/>
以笑者則杳矣老父踞坐孺子進履甚恭隱君子閔其<lb/>
<pb n="KR4e0173_WYG_032-7a"/>
博浪之謀之踈有以試之折其少年果銳之氣予亦聞<lb/>
之坡翁然蓬首弊衣垂釣於荒寒寂寞之境一老嫗就<lb/>
而食之英雄之未遇有如此四老人夷猶空山末為安<lb/>
儲一出或曰子房偽耳四老人者卒未始出也果爾則<lb/>
四人者亦賢矣沍寒雪甚袁子閉門偃卧士之固窮當<lb/>
如是原野閒寂羣羝散漫蘇子持節困頓不知後娶婦<lb/>
生子時猶有此若否此意迄今無論定者白雲悠然長<lb/>
松敷隂馬融坐而吹笛即此甚適又何必用女樂敗儒<lb/>
<pb n="KR4e0173_WYG_032-7b"/>
者素風也草廬抱膝髙吟梁父左將軍且至猶勿知也<lb/>
此君此士三代以後所僅見者名園清夜飛盖追隨至<lb/>
今言雅㑹者稱之然實以啟兩晉清談廢事之弊中散<lb/>
披衣鼓琴目送飛鴻於雲外虎頭謂手揮五絃目送歸<lb/>
鴻雖此畫亦庻幾得之但不知古人之妙何如耳亭榭<lb/>
靚麗姬侍姸好金谷園也縱侈賈禍可為後世之戒長<lb/>
松落落陶𢎞景箕踞其下涼吹謖謖襲人聲如笙竽要<lb/>
是人間清福使人名利之心盡灰氅衣綸巾陟降林麓<lb/>
<pb n="KR4e0173_WYG_032-8a"/>
從以二姬真率自任然為賢者累不小脩髯白晳手執<lb/>
羽扇臨流觀鵞可玩之物豈必鵞也髙人偶有所得故<lb/>
隨物以寓興耳竹林蕭踈七人者徜徉其間然史稱其<lb/>
袒裸相逐而此猶冠服儼然者畫袒裸當是不雅畫且<lb/>
不雅而諸賢自謂髙致何也凉風吹衣䇿杖輕矯如歸<lb/>
雲入山如流水返壑意此翁猶悔辭五斗之晚耳麻衣<lb/>
草履讀書牛背上縱令志意雄逺亦終作得項籍事猶<lb/>
坐讀漢書未熟登瀛事一時文運之盛然以敬宗義甫<lb/>
<pb n="KR4e0173_WYG_032-8b"/>
叅之畫者恨不斥去使無為房杜諸公累白雲悠揚天<lb/>
際梁公引領睇望一時之言遂為千載口實蹇驢駝負<lb/>
躑躅於斷橋野水之濵小奚負梅枝從其後此不知何<lb/>
時若在鳯翔同谷之日當無此暇豫也月明中天扁舟<lb/>
江上倒披錦袍撚髭豪吟真所謂旁若無人者昌黎公<lb/>
蹇驢踏雪驢凍且欲仆僕從亦似面無人色此味吾人<lb/>
不可不知要見毅烈之氣不以患難挫昌黎公或未免<lb/>
此不然何以至潮後多出巽語乎桑榆掩藹花柳明媚<lb/>
<pb n="KR4e0173_WYG_032-9a"/>
髙岡平壠幽齋芳榭蔽翳隱映今江南如輞川此景者<lb/>
多有之但不知能有聞於後世否此則係人耳湖深雨<lb/>
霽凉風吹衣扁舟垂釣於白蘋紅蓼之間疑張志和氏<lb/>
予雅有烟水癖此心已飄然在三泖之上矣老梅偃蹇<lb/>
逋仙容與索笑自是幽人勝韻即無暗香踈影之句亦<lb/>
不可少芙渠的歴香風襲人太極翁悠然坐玩清明髙<lb/>
逺之意猶可想見月出江上竒石巉聳老坡與過以小<lb/>
艇掠其側意觀所謂石鐘者雖則好竒要是一時髙興<lb/>
<pb n="KR4e0173_WYG_032-9b"/>
一叟吹笛篷窓下二小鬟歌坐其側鐵史楊維楨也老<lb/>
鐵自謂放逹畢竟為禮法罪人右共四十三幅題曰盛<lb/>
子昭作雖未必真要亦一名筆予同年新安張景周氏<lb/>
得於都下間以示予輙為記其大都如此噫嘻古人逺<lb/>
矣其徃事遺跡使人載之圖畫流風餘韻照映簡編觀<lb/>
者瞻仰企慕有不獲從之歎然則吾人可不自立哉予<lb/>
於是乎有感<lb/>
　　　東莊記<lb/>
<pb n="KR4e0173_WYG_032-10a"/>
余前甲戌歲自玉堂得告歸明年乙亥得此莊於韓氏<lb/>
為價七十千錢地在車墩東一里由俞溪支流折而南<lb/>
宅一區以畆計者七屋幾三十楹因舊更葺之中為潜<lb/>
齋余潜修處也屋後雜植群卉為屏為欄北有亭翼然<lb/>
借借亭也亭前夾植槐桂十二株餘桃李柿橘各倍東<lb/>
有檜亭西有木香棚檜亭東䟽小河為環玉溪蓄魚七<lb/>
八百頭小橋跨焉河東地三丈許植桃李外為蔬畦縁<lb/>
堤芙蓉紅蓼每秋深的歴可愛溪北植竹且亭焉亭曰<lb/>
<pb n="KR4e0173_WYG_032-10b"/>
翛然田凡九十餘畆環列宅前後左三面續得七十餘<lb/>
畆在莊南一里許田頗膏腴非大水旱率得熟余既得<lb/>
此喜其地甚僻又去余家不逺余且多病厭事故時至<lb/>
至則三四日始歸焚香隱几㝠心却慮嗒然忘形或獨<lb/>
行花徑蔬畦掬水葺樹為野人事倦則與隣翁野老談<lb/>
說稼穡晨起登隴首逺眺霧瀰漫被平疇如白雲滉漾<lb/>
炊烟矗起林際宵則聞漁歌互答於清風明月之下逺<lb/>
村燈乍明乍滅若夫四時晴晦景各不同而各有其趣<lb/>
<pb n="KR4e0173_WYG_032-11a"/>
雖巧說不能盡余甚樂此自謂莫或予及雖千金不願<lb/>
易也嗟乎松多富家大族彼其田連阡陌亭臺池榭率<lb/>
皆瑰竒美麗吾莊何足比數而自詫莫余及也余聞君<lb/>
子當安於所寓而不可有非分之望安所寓則隨其有<lb/>
皆可自足是故飽藿菽者不知芻豢之為美習韋布者<lb/>
不知錦繡之為華彼誠安之也冀望非分則非惟莫之<lb/>
致而無有厭極之心祗益勞瘁耳余家世清白無厚貲<lb/>
撙節口體乃克有此薄業歲所常入足以給一家饘粥<lb/>
<pb n="KR4e0173_WYG_032-11b"/>
而又葺此陋居足為偃息逰樂之地余已不啻過望而<lb/>
又何敢瑰竒美麗之是求乎雖然此莊惟以吾故故雖<lb/>
甚陋而賢士大夫時辱臨之相與笑歌賦詠以發其趣<lb/>
區區以富稱者未必有也夫然則視彼瑰竒美麗者吾<lb/>
莊誠何歉焉因為之記<lb/>
　　　潜齋記<lb/>
齋以潛名有退藏之義焉齋雅而潔迥而静廓而且深<lb/>
無市喧塵氛之擾為退藏者所宜居而余之志竊於是<lb/>
<pb n="KR4e0173_WYG_032-12a"/>
有深契者故因名嗟乎潛之為義大矣彼其夸毗炫耀<lb/>
以為事者既無以得乎此然所謂退藏者豈徒窅然隤<lb/>
然謂是莫吾用離羣異俗若山林枯槁之士隱晦屈伏<lb/>
者哉且余既以菲薄忝列侍從陪諸俊英翺翔於鳯閣<lb/>
鸞坡之上則義不得暫取退藏以自託也吾聞君子以<lb/>
深斂厚蓄為待用之本顧余持未成之學出以應世少<lb/>
試輙仆則已欿然其無所恃茫然其未有所底止也兹<lb/>
以優假歸復得此寛閒幽僻之地乃退而藏修乎兹室<lb/>
<pb n="KR4e0173_WYG_032-12b"/>
則余所謂潛者豈真窅然隤然若山林枯槁之士無所<lb/>
用心者之為哉盖必有其道矣抑余觀聖人之繋易也<lb/>
曰洗心退藏於宻矣聖人既以明乎天地之故究乎消<lb/>
息盈虚吉凶存亡之理未事而渾然莫窺事至而隨感<lb/>
即應嗚呼斯則聖人所謂退藏者乎而義不係身之進<lb/>
退也則潛之為義淵乎深哉而余小子寡昧何足以言<lb/>
之姑狀其似以見鄙志且以記吾齋云耳<lb/>
　　　借借亭記<lb/>
<pb n="KR4e0173_WYG_032-13a"/>
孫子既葺别業復即圃中作亭焉題其楣曰借借客駭<lb/>
且疑曰異哉是非所以示厥後人逺久計也余笑曰客<lb/>
何見之拘也昔者莊周列禦㓂糠粃世故其言宏濶澹<lb/>
泊要其㫖直欲攬萬物而推之甚則以此身亦暫假於<lb/>
大塊非我所得有也雖於吾聖人之道似為過中然究<lb/>
竟物理有固然者是故衣吾借以禦寒食吾借以療饑<lb/>
室吾借以棲吾身僮僕吾借以役使子孫吾借以嗣續<lb/>
引伸觸類則天下之物凡見用於吾者孰非借者乎而<lb/>
<pb n="KR4e0173_WYG_032-13b"/>
妄庸者乃以富貴貨利為己所固有誇世而自多至於<lb/>
一竒玩可喜之物厪厪保守惟恐人之或吾攘也弊焉<lb/>
勞瘁累其天真汩其天倪卒以老死而不覺悟不亦甚<lb/>
惑哉平泉之記謂以一草木與人者非佳子弟其意直<lb/>
欲世守弗替然今則何在乎髙人逹士笑文饒者至今<lb/>
猶齒冷盛衰興廢相尋無窮人固昧焉耳夫是亭固吾<lb/>
東隣之物彼昔固借而有而吾茲得之故曰借於借嗚<lb/>
呼庸詎知夫人不有欲借吾者哉又庸詎知吾之子孫<lb/>
<pb n="KR4e0173_WYG_032-14a"/>
不有欲舉以借人者哉斯名斯義視彼創業為逺久計<lb/>
之意雖左然所謂逺久計者則固有在而非此外物之<lb/>
謂蓋有不俟借而人亦不得借者此則吾之所以貽後<lb/>
而吾子孫所當世守耳客以予言有理故書以為記<lb/>
　　　檜亭記<lb/>
潛齋之東北隅環玉溪之西舊有檜四焉角峙植立蓊<lb/>
鬱蒼翠或曰昔人欲為亭者也余乃亦亭之其法縛竹<lb/>
為榱桷蒙檜枝與葉為盖芟夷剪治屈曲殊甚既成數<lb/>
<pb n="KR4e0173_WYG_032-14b"/>
日焦然色日枯瘁余憂其死也命園丁勤灌溉焉未幾<lb/>
復如故色澤鮮好茂宻益甚嗚呼予葢有所感矣檜勁<lb/>
物也彼其生岩谷之内干雲霄而出風雨寧能受此屈<lb/>
抑哉譬之貞介之士剛腸義操可殺而不可辱顧使其<lb/>
降志頫首以徇人意有不欝然拂然乎洎乎培之而復<lb/>
故則有似乎安豢飬者之姑為隱忍也不然則所謂迎<lb/>
之致敬有禮亦賢者所屑就而且以身為斯人庇覆亦<lb/>
所自喜者乎雖然吾觀其蒼然毅然堅姿勁質所以傲<lb/>
<pb n="KR4e0173_WYG_032-15a"/>
睨氷霜者猶自在也則夫區區榮辱烏足以變易志士<lb/>
之所守乎園丁又言是宜屢葺之不爾且縱嗚呼吾固<lb/>
知其非繩律之可久羈也吾見其傑然而挺矣<lb/>
　　　翛然亭記<lb/>
環玉溪北三十歩許植竹幾萬竿内闢小逕逶迤屈曲<lb/>
底裡隙地三弓作亭焉葺茆為衣縛竹為椽不采不飾<lb/>
示質素也四面蒼筠結素團翠瀟疎勁特每天風徐來<lb/>
鏗然作戛玉聲盛夏赤日亭午解衣盤礴不知人世之<lb/>
<pb n="KR4e0173_WYG_032-15b"/>
有暑氣也尤稱月夕清影滿地宻若布裀席踈如走龍<lb/>
蛇天空籟靜凉露襲人沆瀣湛湛不容世間半分塵土<lb/>
翛然有遺世之趣嗚呼孰使予甘澹泊而忘榮辱者非<lb/>
兹亭也歟<lb/>
　　　楊氏回山記<lb/>
正德己卯冬十月天官璞庵楊先生與其子給事君士<lb/>
宜即後圃疉石為山既成余獲從郡大夫崇仁吳侯觴<lb/>
於其下相與登焉璞庵忽喟然曰是雖區區而有所係<lb/>
<pb n="KR4e0173_WYG_032-16a"/>
矣余請其説璞庵曰噫嘻是固楊氏故物也失去且四<lb/>
十年而今復購得之吳侯懽然顧曰有是哉是宜名曰<lb/>
回山且不可以無詔後者璞庵於是退而屬予文以記<lb/>
予聞之天下之事理與數耳惟以數則盛衰興廢恒相<lb/>
尋故雖積善之後亦尠克常盛而善慶之理或戾然徃<lb/>
徃不逺而復盖數終不勝理亦固然也是故君子惟盡<lb/>
心於顯然者而其盛衰興廢則一以待其自定吾何暇<lb/>
知哉易之屯蹇雖各有亨道然未嘗舍正以求必濟其<lb/>
<pb n="KR4e0173_WYG_032-16b"/>
亨者謂聖人固有以自信矣維楊氏著籍於松久世力<lb/>
穡殷厥家而尤以積德稱璞庵尊甫南隱翁行義尤焯<lb/>
倒廪傾囷以濟貧乏鄉人迄今德之不忘嗚呼善必昌<lb/>
後孰使兹山之忽中徙哉數者天所不能違而况人事<lb/>
之倐忽也今楊氏昆季父子奮庸於時敦德勵行善繼<lb/>
善述以益大其緒嗚呼又孰使兹山之失弗久而復也<lb/>
不然則積善福後聖人之言且偽矣楊氏亦何容心哉<lb/>
吾又聞昔山之屬人也下有盤牢踞不可撼竟委之去<lb/>
<pb n="KR4e0173_WYG_032-17a"/>
兹舁至猶自其故處也誠若有待而然者天之急於與<lb/>
善不亦彰彰較著乎此君子之所恃頼以裕其後者而<lb/>
記平泉者乃徒致意於筆舌之屬則陋矣抑易於既濟<lb/>
也其辭多危懼難諶者天不可自滿者善楊氏兹可謂<lb/>
盛矣其子弟皆髙才頴秀而福祚之至方隆未艾然危<lb/>
懼者聖人所不敢忘則楊氏之所以益懋厥善以保此<lb/>
盛者宜何如也余不佞辱其昆季父子厚既本其義之<lb/>
大者為記而併及此若山之勝與登眺之樂則以待夫<lb/>
<pb n="KR4e0173_WYG_032-17b"/>
能賦者固璞庵意也復系以詩曰<lb/>
巉巉兹山我祖所有世變時移弗克嗣守繼述維孝兹<lb/>
焉敢忘頫仰百年顧懐永傷夙夜黽勉以迄天定光復<lb/>
舊業常理非幸靡善不福靡德弗培帝命夸娥負之來<lb/>
歸山亦慰只慶復其故舒英吐竒妍巧畢露匪兹玩好<lb/>
世澤攸存卓峙屹立根盤輪囷煙雲含滋雨露發秀神<lb/>
鬼衛護靈氣斯構父老走賀既歎而驚言執其斚酬兹<lb/>
山靈惟善之遺有續無替兹山與俱永鎮千禩<lb/>
<pb n="KR4e0173_WYG_032-18a"/>
　　　光霽樓記<lb/>
一齋蘇子作樓於黄浦之上而問於其友毅齋孫子商<lb/>
名焉孫子曰吾未及登子之樓然聞兹樓也偉矣巨矣<lb/>
是其軒豁洞逹可以迎皓月而來長風宜莫光霽名為<lb/>
稱蘇子曰吁斯山谷氏所賛濓溪而李愿中謂善形容<lb/>
有道者氣象也予曷敢當哉子試語吾所以乃告曰天<lb/>
地清明和粹之氣洋溢充滿光風霽月者氣之呈露而<lb/>
有象者也是氣象也乃天地自然之氣象亘萬古而常<lb/>
<pb n="KR4e0173_WYG_032-18b"/>
新惟其然也故六合以之開泰焉萬物以之昭融焉人<lb/>
禀天地之氣以有生則所謂清明和粹者亦其本然也<lb/>
而弗克具者利欲害之耳利欲剥蝕吾心慘於酖毒甚<lb/>
於垢穢吾心之清明和粹者則既無餘矣而又何氣象<lb/>
之可言乎是故君子有省察之功焉有克治之力焉有<lb/>
存飬之道焉必敬以直内焉必義以方外焉敬義夾持<lb/>
内外交致充積之久效驗乃著見乎動静形乎四體晬<lb/>
面盎背盖有莫知其然者矣夫人與天地本同一氣人<lb/>
<pb n="KR4e0173_WYG_032-19a"/>
惟䘮失其正斯與天地之氣判不相入在我者既復其<lb/>
本然矣則精神之流通志意之融釋清明和粹之氣天<lb/>
地吾身坱圠無間由是可以賛造化而育民物豈非盛<lb/>
德之至者乎故曰人身一天地也吾心一太極也由中<lb/>
逹外積㣲至著是惡可强而致哉而亦豈非吾人體認<lb/>
之學也吾欲與子登斯樓啟八窓以披豁俯仰宇宙覧<lb/>
觀山川沐斯風也玩斯月也其精神志意亦有觸發而<lb/>
孚契者乎使於是而有得焉則所謂光霽者不在風與<lb/>
<pb n="KR4e0173_WYG_032-19b"/>
月而在吾身與吾心矣蘇子曰善哉子之言可以進德<lb/>
矣予雖不足以當斯名而不敢不勉於子之言也乃屬<lb/>
孫子大書其扁掲之於楣併錄其語為記<lb/>
　　　東郭草堂記<lb/>
自予有園居樹竹木作亭軒餘廿載矣日以成趣而獨<lb/>
虚其中未有為讌賔之所頃乃搆堂三間深十六尺廣<lb/>
倍之翼以廻廊八窓洞啟雖無所謂巨麗者而雅潔明<lb/>
整居然為吾園之主因扁曰東郭草堂記實也夫古今<lb/>
<pb n="KR4e0173_WYG_032-20a"/>
天下草堂見於篇什者不一而杜詠内有曰草堂尊酒<lb/>
者予竊喜之謂善道人意夫甫生不遇時畸窮淪落故<lb/>
常有安居棲息之念雨燕風鴛其託興可悲也若予者<lb/>
生當太平忝竊禄仕桑梓之地世相守也而又何感於<lb/>
甫之言哉嗟夫予以迂拙之性負蠢執愚既不能與當<lb/>
世才智之士角逐功名之㑹又不能淟涊屈抑以為慿<lb/>
藉之地恒欲褰裳斂迹退脩初服其於崇顯富貴實非<lb/>
所冀望而獨欲得明淨幽邃之居讀書鼓琴以樂先王<lb/>
<pb n="KR4e0173_WYG_032-20b"/>
之道暇則邀二三良友命壺觴諧詠歌談説徃古得失<lb/>
理亂之事較論人物臧否於是以卒老斯則平生之願<lb/>
而有契於甫之言者此也然甫惟以生非時也廹逐於<lb/>
兵戈其得享草堂尊酒之樂者無幾也即其詩可考而<lb/>
予以清時無事優游暇豫永諧素心時葺治之遂將以<lb/>
貽吾子孫則視甫所得不多哉惜也寡昧淺學無甫之<lb/>
髙吟大作以為斯堂重亦如甫之草堂烜赫有聞於後<lb/>
此則甫之所多抑斯堂之不負予而予之有負於斯堂<lb/>
<pb n="KR4e0173_WYG_032-21a"/>
者也<lb/>
　　　清曠亭記<lb/>
孫子作亭於中園而題之曰清曠客有哂曰亭以清曠<lb/>
名必其雅潔可以隔塵氛軒豁可以逺眺望今兹亭也<lb/>
鄙樸卑隘農圃猥雜花竹叢蔽耳目所及不逾數尋曷<lb/>
取其清曠也孫子曰事理可以意㑹而不可以迹求子<lb/>
必以氷崖雪窟而後為清必以莽蒼之墟汗漫之野而後<lb/>
為曠耶夫人心有至清至曠者不係於外也葢其本然<lb/>
<pb n="KR4e0173_WYG_032-21b"/>
者氷玉不足為其潔河海不足為其容惟夫汩以利欲<lb/>
擾以紛華則清者汚曠者塞去其汚者塞者而清曠見<lb/>
矣故清曠者内也非外也吾心所固有也特因寓而見<lb/>
焉耳嘗視於此亭端居黙處屏黜萬慮獨觀本心寂然<lb/>
湛然浩然神釋超然意舒情與境融吾惟見兹亭之清<lb/>
且曠也是故不加潔也而若臨氷崖若坐雪窟不加闢<lb/>
也而若適莽蒼若乗汗漫超絶塵壒俯仰宇宙其為清<lb/>
曠孰得而名言哉然則清不以亭也清自我出曠不以<lb/>
<pb n="KR4e0173_WYG_032-22a"/>
亭也曠自我出故曰内也非外也吾心所固有也特因<lb/>
寓以見也客喜而對曰善哉子之所謂清曠也乃吾今<lb/>
亦灑然若飲凉颸廓然若徹蔀屋矣<lb/>
　　　抱甕亭記<lb/>
抱甕亭者孫子治圃時而憩息之所也孫子嘗讀莊周<lb/>
氏之書而非其自詭異於聖賢兹曷取乎抱甕之説也<lb/>
夫周之說何如哉古者聖人備物制用立成器以為天<lb/>
下利既已竭心思殫智慮而生人者頼之以飬生送死<lb/>
<pb n="KR4e0173_WYG_032-22b"/>
周以備焉古而無聖人吾不知人之類何如也且聖人<lb/>
既以一身寄生民命則所以仁愛之者其心豈有窮已<lb/>
哉夫其較計功利之私固非聖人之心而事有可以節<lb/>
生民之勞以裕其用要歸於為天下萬世利者聖人亦<lb/>
不得而廢也今如周之説則事不必其濟功不必其成<lb/>
是將頺弛廢壊而不可收拾斯則大禍生人者也而豈<lb/>
可哉故曰古之無聖人人之類㓕乆矣雖然周逰方之<lb/>
外者也其書葢憤世疾邪有激之言也周生戰國功利<lb/>
<pb n="KR4e0173_WYG_032-23a"/>
之世彼見夫生民之智巧日入於變詐習於傾危而莫<lb/>
有底止也厭且惡之乃為是激切過正之論而不知諱<lb/>
也故其言曰知一而不知二知内而不知外究其術盖<lb/>
絶物而不可以宰物遺世而不可以御世卒之於自私<lb/>
自利此其丼自外於先王之道者也予非其徒也而竊<lb/>
悲其志又悲夫今之人變詐者益為矯誣傾危者至於<lb/>
戕賊而莫有底止也是以姑取於斯人之說斯亦憂世<lb/>
之心也歟斯不得已之心也歟<lb/>
<pb n="KR4e0173_WYG_032-23b"/>
　　　挹爽軒記<lb/>
乾坤至爽之氣無乎不寓而惟虚寂之境與清潔之物<lb/>
得之為多小軒當園之幽偏塵事罕及前䟽流泉植菡<lb/>
蓞夏秋之交花開滿池芳香欝馞屋後脩竹數百竿蕭<lb/>
蕭䬃䬃昔人詩所謂荷風送香氣竹露滴清聲吾亭實<lb/>
有之亭既虚寂荷風竹露天下至清至潔莫加焉而晨<lb/>
夕居處乎軒之内鼻吸香氣耳納清音乾坤爽氣日厭<lb/>
飫耳鼻也雖然有説焉人之一身相周流也故耳鼻也<lb/>
<pb n="KR4e0173_WYG_032-24a"/>
者氣之竅也氣也者心之輿也心也者神之舍也挹爽<lb/>
云者合内外通精粗者也是故形通乎氣氣通乎心心<lb/>
通乎神形爽則氣爽氣爽則心爽心爽則神爽神爽則<lb/>
超然矣乃若得其外而遺其内得其粗而遺其精塵土<lb/>
溷其襟紛華擾其思則雖日置身於若邪渭川之間然<lb/>
鼻焉爾矣耳焉爾矣是其氣且將昏然而况於心與神<lb/>
之爽乎是故具耳鼻而弗覺者禽獸也拘耳鼻而弗通<lb/>
者夫人也由耳鼻以逹心神者吾之所謂挹爽也嗚呼<lb/>
<pb n="KR4e0173_WYG_032-24b"/>
昔之愛竹玩蓮者固得此矣<lb/>
　　　白齋記<lb/>
園之西北隅結屋四楹堊其中欄楯户牖無髹漆焉几<lb/>
席簾幕無藻飾焉純然白也檻外植梅二十餘株冬時<lb/>
盛開萬玉璀璨被以宻雪鋪瓊疊練内外交瑩齋之名<lb/>
白實以之夫白素也素則有精粹明潔之象而無黯闇<lb/>
穢雜故白之義素者其一為潔白為精白為清白為明<lb/>
白皆白之義也是以古之君子深取義焉夫潔白者言<lb/>
<pb n="KR4e0173_WYG_032-25a"/>
乎其脩身也記曰孝子潔白是矣精白者言乎其心也<lb/>
匡衡曰精白以承休德是矣清白者言乎其操也楊震<lb/>
以清白遺子孫是矣明白者言乎其行與事也荀子曰<lb/>
仁人所務者白是矣則白之義不亦君子之所貴乎反<lb/>
是斯黯闇斯穢雜飭躬者之所忌也夫君子之於道必<lb/>
以悟而入必以飬而固耳目所習精神所接皆其助也<lb/>
吾是以闢此齋焉盡致其白者以足耳目以通精神以<lb/>
為身心之益也不既多乎嘗試與客當梅雪之時撫幽<lb/>
<pb n="KR4e0173_WYG_032-25b"/>
芳玩積素近睨逺覧皚皚皓皓上下一色真昔人所謂<lb/>
遍天地皆白玉合成令人心膽澄澈者味羲經白賁之<lb/>
㫖誦莊周虚白之論賡白雪之音鼓鳴鶴之操顧客笑<lb/>
曰清矣哉世常言白玉樓水晶宫無則已耳有則寧是<lb/>
過也此而有以塵俗事溷吾齋者便當如古人以大白<lb/>
浮之<lb/>
　　　聴雨軒記<lb/>
軒當小溪屈曲之處兩岸竹樹掩覆綠隂蓊合亭午無<lb/>
<pb n="KR4e0173_WYG_032-26a"/>
日色也八窓虚明樸野幽閴不聞市囂予每於是偃息<lb/>
焉久未有以名之間日與二三客觴於其中忽鳴雨驟<lb/>
至蕭蕭䬃䬃颼颼雭雭萬葉齊響四集乎軒窓也時新<lb/>
秋凉氣襲衣清思入骨静聴之久忻然語客曰樂哉客<lb/>
亦知乎吾今之聴雨非昔之聴雨者也曩在都下每天<lb/>
雨淤泥塞途人事牽逼騎欵段汚泥沒馬腹沾漬衣領<lb/>
顚頓勞倦顧見從者前跛後曵意苦厭之五皷入朝昏<lb/>
黒中彳亍長安道上兢兢執馬綏隕墜是懼中夜枕上<lb/>
<pb n="KR4e0173_WYG_032-26b"/>
夢覺聞淅瀝聲響即悒然以愁爾時情興何如也兹也<lb/>
優游暇豫與二三子開口笑嘘無少拘繫情以境殊有<lb/>
心㑹焉子試聴乎颼颼雭雭蕭蕭䬃䬃忽而揮霍飄灑<lb/>
如風起水涌倏而悠然有萬里江湖之思一洗胸中塵土<lb/>
此中之聴客謂何如都下枕上夢覺時耶吾今乃知静<lb/>
適之樂决不以軒冕易也是吾軒之成趣雖無不宜而<lb/>
猶莫宜於聴雨欲名軒曰聴雨何如客曰善哉遂扁曰<lb/>
聴雨<lb/>
<pb n="KR4e0173_WYG_032-27a"/>
　　　傍秋亭記<lb/>
亭何名傍秋也紀節變也何言乎紀節變也淮南子曰<lb/>
桐葉落而知秋亭之左右各植一桐以是紀節變也紀<lb/>
節變何言乎傍也草木之於氣候各有所先得桐得秋<lb/>
氣之先者故言秋者必於桐唐人詩所謂秋色傍梧桐<lb/>
吾亭若曰傍秋色云耳一氣流行其運周也四時代謝<lb/>
其數均也何獨紀於秋一氣運而始終異四時行而榮<lb/>
悴殊節叙之感人莫秋若也古之驚秋感秋悲秋皆以<lb/>
<pb n="KR4e0173_WYG_032-27b"/>
是也人生非金石與大化而推移其盛衰榮枯固其自<lb/>
然耳而又曷以驚曷以感曷以悲也夫秋就也萬物所<lb/>
當成就也君子觀萬物之成就則以考德業矣夫秋隂<lb/>
也隂自是而愈進也君子究二氣之消長則以占天運<lb/>
矣考德業者君子乾乾惕慮之心也占天運者聖人扶<lb/>
陽抑隂之意也而是以驚是以感是以悲焉予是以記<lb/>
乎秋也<lb/>
　　　閲耕樓記<lb/>
<pb n="KR4e0173_WYG_032-28a"/>
孫子居宅之後有常稔之田七十畝既閒居則修厥農<lb/>
事斥地數丈立圃復即其北作樓四楹以臨之樓小而<lb/>
虚無障礙可以逺眺烟蓑雨笠農歌牧唱日與耳目接<lb/>
也因名樓曰閱耕昔者樊遲請學稼聖人斥其為小人<lb/>
之事而不與者也予其為樊氏矣乎夫耕非不善也君<lb/>
子於天下其自負重則其平居之所問學必有逺且大<lb/>
者耕稼非所先矣而遲也獨欲專意以講求焉則是未<lb/>
嘗有志於逺大此聖人所以深陋之而非以耕為不善<lb/>
<pb n="KR4e0173_WYG_032-28b"/>
也彼歴山莘野何為者哉徐孺子非其力不食躬耕隆<lb/>
中者出為王者佐朝耕暮讀韓愈氏所以稱董生者而<lb/>
可謂耕為不善耶予家世本農也幸忝祿仕二十餘年<lb/>
兹將倦而歸休矣則進而朝署退而畎畝固予事也而<lb/>
又何嫌乎樊氏之同哉夫道無乎不在世俗浮靡之弊<lb/>
極矣予葢將敦本實謝紛華念生民粒食之艱思造化<lb/>
發育之盛歌豳風誦無逸想見三代盛時氣象豈不充<lb/>
然有得哉若夫謹烝嘗之需資俯仰之用所以先事而<lb/>
<pb n="KR4e0173_WYG_032-29a"/>
為之者此生民之大端而聖賢所不免予不能廢也乃<lb/>
作樓記<lb/>
　　　㑹益堂記<lb/>
似齋吳子有先廬在松城之陽時葺治之而其中堂久<lb/>
未有扁頃告予曰吾日於斯㑹勝己之友以求益也欲<lb/>
名曰㑹益何如予曰可哉子不以供嬉遊宴樂而志惟<lb/>
求益不亦善也既為大書其額而因以告曰子之為志<lb/>
則善矣然有説焉夫益子者友受益者子也亦觀於水<lb/>
<pb n="KR4e0173_WYG_032-29b"/>
乎水所以灌物注於壑千萬斛可也激石則返矣就乎<lb/>
下千萬里可也逆上則止矣是故惟虚也斯可以受益<lb/>
惟謙也斯可以受益而自滿自髙者反是吳子蹙然曰<lb/>
吾方媿不敏無以為受益之地斯二者吾知免夫吾又<lb/>
有以告吾子也昔者吾夫子論友之為益者直諒多聞<lb/>
夫直諒多聞可以益我者謂聞過進於誠也進於明也<lb/>
然三者我固有也機在我也益自内生也非由外入也<lb/>
是故過也者吾心之邪慝也誠也者吾心之實理也明<lb/>
<pb n="KR4e0173_WYG_032-30a"/>
也者吾心之靈覺也吾求自益反之心焉夜氣清明有<lb/>
過未嘗不知善端真切未始偽也萬物皆備未始惛也<lb/>
在充之而已故曰我固有也機在我也非人益吾所無<lb/>
也特助發之耳故人之益我不若我之自益也乃若弗<lb/>
著弗察漫然爾矣遒然爾矣則雖日與三者處何益哉<lb/>
子嘗求之易乎益之象曰風雷益君子以見善則遷有<lb/>
過則改夫觀風雷之迅烈於遷善改過其為益也孰禦<lb/>
斯自益之謂也人其得而與諸子其勉之毋謂人益我<lb/>
<pb n="KR4e0173_WYG_032-30b"/>
也吳子謝曰善哉子之言益我𢎞矣請掲堂壁以為記<lb/>
　　　濵泖草堂記<lb/>
濵泖者黄子正之别號也松為東南澤國泖實松之水<lb/>
之大其旁多美田沃壌歲之所入視他田獨厚泖之上<lb/>
既曠逺寥閴而洄溪曲洑則更轉入幽邃村落錯峙民<lb/>
居静深竹樹娟秀風物雅潔故人率視為樂土而喜居<lb/>
之然田之為直亦視他田獨厚盖幾倍蓰焉非有先世<lb/>
之遺卒不易得也黄氏世居松之七保七保田多瘠自<lb/>
<pb n="KR4e0173_WYG_032-31a"/>
其先大夫西坡公仕至憲副食四品祿始克積其羡餘<lb/>
置百畝乃築室以為别業而黄子世守之既以為號而<lb/>
復書其堂之扁間求予文為記予謂黄子之謂是也有<lb/>
務本之意焉有堂構之意焉有不忘締造之意焉有安<lb/>
土敦仁不願乎外之意焉是皆有可書者抑黄子既以<lb/>
泖為號矣乃若君子觀於泖而益得以為助者黄子其<lb/>
亦有聞乎是故泱漭浩漫吾以育吾德渟涵淵深吾以<lb/>
積吾學灌溉䟽洩利澤枯槁吾以廣吾仁愆陽毒霪靡<lb/>
<pb n="KR4e0173_WYG_032-31b"/>
益靡竭吾以充吾量鼓風雷興波濤震蕩軒湧吾以作<lb/>
吾氣隂晴明晦景象變幻吾以妙吾文則為吾益者不<lb/>
多哉是故黄子必作如是觀而後為有得也黄子讀書<lb/>
砥行方志在用世必如是而後可樹立於時斯不虚厥<lb/>
號矣若夫泖上行樂之趣則予異時過子草堂與子扁<lb/>
舟而泛擷蘭苕狎鷗鷺汲清煑茗斫鮮薦醪聴漁歌於<lb/>
空濛杳靄間逺覽浩笑其趣無涯然非黄子事也姑為<lb/>
子道之<lb/>
<pb n="KR4e0173_WYG_032-32a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR4e0173_WYG_032-32b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　文簡集巻三十二<lb/>
</p>
<p>
</p>
  </div>
</body>
</text>
</TEI>