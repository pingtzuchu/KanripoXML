<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>弇州續稿巻一百二</head> <lb/>
    <p>
<pb n="KR4e0201_WYG_276-1a"/>
欽定四庫全書<lb/>
　弇州續稿巻一百二<lb/>
　　　　　　　　　　　　明　王世貞　撰<lb/>
文部<lb/>
　墓誌銘<lb/>
　　承事郎靈壁縣令吳君暨元配屠孺人繼配陳孺<lb/>
　　　人合塟誌銘<lb/>
往余領吳興部而吳君以鄉進士待次公車而有株累<lb/>
<pb n="KR4e0201_WYG_276-1b"/>
逮得白然余不知吳君而間從諸進士中覩有白晳美<lb/>
髯能為容者意其吳君而異之君於舉子業有名然竟<lb/>
不第謁選得鳳陽之靈壁令而余解鄖節歸里君以書<lb/>
近千言自通偶過余弟懋説之君盖與懋同舉應天試<lb/>
者也於是君之同舉者復得今閣老王先生元馭相與<lb/>
稱君之行誼政術甚詳而君復以泗濵之浮玉來贄而<lb/>
請曰不腆王父之業以累長者余時心諾之恠其不以<lb/>
狀來而亡何報君死矣君死以萬厯壬午至甲申而其<lb/>
<pb n="KR4e0201_WYG_276-2a"/>
子世皥等始能塟君而持叔父兵部郎中仕詮之狀求<lb/>
誌其墓曰即先君子所以不朽王父意也余憐而許之<lb/>
而君之先喪其元配屠孺人繼喪陳孺人至是皆祔而<lb/>
各以其狀來於法得附誌君之為吳家吳興之射村世<lb/>
世稱著姓有髙貲而至君之大王父曰璋者以好行義<lb/>
聞郡中有兩子皆貴得贈至光禄寺丞其一子則零陵<lb/>
令龍君之王父所欲請余計不朽者也零陵公有二子<lb/>
長曰太學生期次曰贈駕部員外郎前布政司理問徴<lb/>
<pb n="KR4e0201_WYG_276-2b"/>
太學公無子而駕部公壯而亦未有子其婦顧宜人為<lb/>
置貳干而遂舉君於是顧宜人連舉郎中兄弟凡三人<lb/>
久之太學卒而君以零陵公之命出為後時甫束髮而<lb/>
哀易相劑如成人零陵公奇之稍稍試以家政甚明了<lb/>
已乃悉僮奴千餘指畀之君正色授約東而抶其肆者<lb/>
遂斬斬矣君少而穎異為文立就十四偕郎中兄弟補<lb/>
郡諸生明年以例㳺太學歸始室屠孺人孺人名家子<lb/>
其父胄子君材君而女之且為具装槖甚厚君得藉以<lb/>
<pb n="KR4e0201_WYG_276-3a"/>
為俠里中而美姿容出入車服甚都屠孺人時時諷君<lb/>
曰士當如是已耶而㑹君盛襟裾而謁郡縣守令守令<lb/>
弗為禮乃自恨歎曰使吾汩没訾郎者有如日歸而閉<lb/>
戸讀書自課以程式業不夜分不止而屠孺人卒擇繼<lb/>
而得陳司理君應奎女是時甫十六也太學雖殁故未<lb/>
與駕部公析箸而上有零陵公亡何駕部公自理問卒<lb/>
而君於法不得顧其私而持喪乃仰天哭曰奈何使我<lb/>
無父也袒括致毁於殯所而微脩其色以朝所後母施<lb/>
<pb n="KR4e0201_WYG_276-3b"/>
孺人尋托疾不入試畢三年而後除喪施孺人性嚴忌<lb/>
君所以解之百方陳孺人復能為委曲以祗若嫡母顧<lb/>
生母二凡君所事三母陳孺人所事三姑皆能得其懽<lb/>
心而不見跡於是零陵公老矣郎中君之與仲氏數數<lb/>
試有司異等得公心而君浮沈太學中亡所見當秋試<lb/>
君獨褎然應天捷至零陵公大愉快曰此非意所及果<lb/>
爾諸孫當復有鼎起者君入南宫試不第而零陵公夀<lb/>
考終君當承重竭力而治喪事以孝聞既除服乃大為<lb/>
<pb n="KR4e0201_WYG_276-4a"/>
古文辭與諸仲季相倡和扁其園曰春草族有不肖子<lb/>
盜祖塋地事發衆白之官迫則雉經死家以君之倡言<lb/>
之也興大獄幾叵測所謂吳興逮者也君既工古文辭<lb/>
漸薄程式業以為不足當我而時時雜古調出之故數<lb/>
見詘最後郎中君婁得第君謂桂林一枝足以重我乎<lb/>
欲罷不復試而三母皆強之忽道病不可以陸乃歎曰<lb/>
天以一第難吳生乎而誤予我然安能竟難我也吾知<lb/>
所處矣於是有靈壁除君至而邑驟中水居民流徙十<lb/>
<pb n="KR4e0201_WYG_276-4b"/>
不一完室也君為請蠲嵗租移文諸郷落吾為若儲胥<lb/>
毋恐於是流徙稍稍歸矣邑俗悍喜闘闘則有訟君庭<lb/>
剖之不待數語而决手自具獄大小不以屬吏胥腕間<lb/>
取一二狙使舞文者榜殺之曰為善苗而刈稂莠寧酷<lb/>
乎諸大吏益服君至他郡邑獄事一切相屬皆立辨明<lb/>
年復中水詔稍損司農粟贍饑者君請於大吏曰粟盡<lb/>
饑如故也水所以得為灾由渠不䟽渠䟽而不能捍水<lb/>
由不堤令請身任之因渠堤於民因民於贍粟可兩濟<lb/>
<pb n="KR4e0201_WYG_276-5a"/>
大吏許之君乃悉贍粟不給則繼之以贖鍰而以昕夕<lb/>
按地形勝覘河脈分水勢使不得横行而借其潤以資<lb/>
灌溉粟不虛糜而民亦飽君治聲流傳兩嵗間登薦剡<lb/>
者四臺檄褒奬者十六而以勞<graphic n="KR1205" url="https://raw.githubusercontent.com/kanripo/KR-Gaiji/master/images/KR1205.png" mimeType="image/png"/>病矣君故好養生家<lb/>
言遇客得秘術而試之驗間裸其腹示人曰中不有物<lb/>
乎至是嘔血有若嬰兒形者猶視事如故晨起却案色<lb/>
陡變己目瞑時盖年四十九也陳孺人之事君獨久而<lb/>
為撫屠之子曰世皥有加於已子君既為俠多義施而<lb/>
<pb n="KR4e0201_WYG_276-5b"/>
又喜客客嘗滿坐孺人資之未嘗告罍恥其所徙治居<lb/>
舍甲乙大家域闢阡陌多蓄古文奇器供帳什物事取<lb/>
孺人因時為盈縮亦未嘗告槖洗君之上公車也孺人<lb/>
謂曰三母皆老而不以時禄養奈何則為治選人装為<lb/>
百金者數矣而君罷自燕中以其訾置幸姬歸孺人不<lb/>
以失筴咎君勞問相屬入門而盛衣飾且無别君猶手<lb/>
發孺人粧益之他姬亦妬而恚而徐睨孺人色無改更<lb/>
愧之矣然孺人僅四十二而卒不及見君之有官職以<lb/>
<pb n="KR4e0201_WYG_276-6a"/>
為憾君諱仕讓字允恭性磊落感慨言論霏霏若芬屑<lb/>
風流暎帶為一時冠而恒不欲上人署其室曰遜齋志<lb/>
抑也所治古文辭雖多未能成書而獨其令靈壁時撰<lb/>
邑志有良史風既病而貽書郎中君即不死得一郎署<lb/>
為歸老秩次第搆先人祠纂譜系稍割腴産佐二弟讀<lb/>
以嵗時伏臘上二尊人夀畢發藏書與仲差次之因以<lb/>
成千古之業不亦快哉郎中君所以狀之而痛其志之<lb/>
不遂也君雖為世父後然能止不就試以成其生父喪<lb/>
<pb n="KR4e0201_WYG_276-6b"/>
有所後母然能不廢二母養娶兩婦皆不終然後先以<lb/>
材徳成君名不獲登進士然亦貴有官職不及竟令績<lb/>
入備京朝官然殁而人以循吏思之不獲伸余諾以不<lb/>
朽其王父而其子乃能終之以致君於不朽嗚呼亦可<lb/>
以死矣丈夫子三長世皥即屠孺人出娶同邑沈叅軍<lb/>
子模女次世熈郡諸生娶烏程凌太學稚隆女次世美<lb/>
郡諸生娶同邑陸太學三徳女俱陳孺人出女二其一<lb/>
側室曽氏出其一女郎中君女俱未字孫男五時嘉時<lb/>
<pb n="KR4e0201_WYG_276-7a"/>
吉世熙出時中時庸時道世美出𦵏在烏程佛登山之麓銘曰<lb/>
嗚呼是惟吳君與二婦之幽城家而孝友吏而廉平婦<lb/>
而勤慈以佐夫子于成諸所取者造物之贏十不能半<lb/>
而遽斂之以還冥冥子孫不食報者有如此銘<lb/>
　　承直郎貴州程番府通判愛溪陸先生墓誌銘<lb/>
先生之先為陸氏世世有儒行而食於農至父慥與世<lb/>
父慄始以經術補博士弟子而先生亦繼為弟子有聲<lb/>
余家與先生近鷄犬之聲接而先御史大夫小於先生<lb/>
<pb n="KR4e0201_WYG_276-7b"/>
一嵗顧與先生父子狎而為爾汝交余甫十齡而延先<lb/>
生為塾師始受易然不曉易為何語竟一嵗罷去後二<lb/>
年先生領郷薦又四年先大夫成進士先生數困公車<lb/>
不得志久之謁吏部選得江西之東郷令調鉅鹿再調<lb/>
雲南之黒鹽井提舉遷貴州之程番府通判稍顯矣而<lb/>
竟以計吏罷歸先生之為東郷也邑素稱險棘難治顧<lb/>
獨良其官有為盜而多株引平民以蘄緩死者立致之<lb/>
辟餘悉解縦去又嘗决十年未竟獄後賊冦陷宜黄樂<lb/>
<pb n="KR4e0201_WYG_276-8a"/>
安二城東郷最小弱先生鼓士登埤城獨完上官方才<lb/>
之而至入覲乃以不及調調而得鉅鹿則古三輔名邑<lb/>
也民淳亦小簡省先生為之且三嵗嘗築隄捍水水迂<lb/>
従西北入淀不為災又能劑役法稱力與訾民不偏苦<lb/>
多選材伎屬之耳目盜發輙得萑蒲幾靖而復以不能<lb/>
事上官當再入覲中之有疾太宰嚴公訥故先生同年<lb/>
也目之曰是壯可敵數夫也而疾耶考功郎抱案爭曰<lb/>
大吏考為去之以疾善其名耳太宰不得己従冗散格<lb/>
<pb n="KR4e0201_WYG_276-8b"/>
然以滇雖逺而差有鹽足自給故以畀先生先生顧益<lb/>
持氷蘖無所濡染先是井坐溢霖有所損後復故而其<lb/>
民黠狎視提舉額頗不登時土舍者其隣壤豪帥也謂<lb/>
先生使吾得兼𨽻之登易易耳先生宻諭其民曰土舍<lb/>
欲有爾井也爾非倍失賦不止於是人人自投提舉登<lb/>
額矣未幾而有程番之命程番雖名為郡而多荒僑通<lb/>
判幾長員時方議於偏橋普定諸衛銅仁石阡二府要<lb/>
害地立行署控轄之先生首膺是選方披荆棘設綱紀<lb/>
<pb n="KR4e0201_WYG_276-9a"/>
有所振刷而用積抑故不能自拔於流議以巽愞去先<lb/>
生先生垂槖而還里嵗朔一入城謁監司守佐亟返足<lb/>
跡可數也過従親友雖數里恒徒步慿一蒼頭不時御<lb/>
冠服間有所御亦蒼頭手之或謂先生不難半刺體耶<lb/>
先生笑曰我不知半刺何體所受父田三百𤱔茅屋十<lb/>
餘楹其始娶聞安人敏而勤躬操女紅以先其下能佐<lb/>
先生供父母甘脆有子女不甚多而先生廩學官又教<lb/>
授里中束帛脯脩不乏聞安人卒而繼配為張氏家小<lb/>
<pb n="KR4e0201_WYG_276-9b"/>
貴不習治生所從宦逰得餘俸輙槖之乂别産子女先<lb/>
生之舍與田不増益而食指日衆以是益困先生噉肉<lb/>
兼數人至是累旬日不及肉内子曰鮭鰕乎則曰鮭鰕<lb/>
耳而又不繼曰乾蔬乎則曰乾蔬耳每語所知吾不能<lb/>
若曽子輿商歌中金石庶幾原思所謂非憊者故人間<lb/>
為具召先生圍棋濁醪歡然竟日也二子鋐鎰皆補博<lb/>
士弟子然不能救先生貧病不能救醫藥以卒先生為<lb/>
人樸訥忠信乏辭令造次之美然與人交久而無斁形<lb/>
<pb n="KR4e0201_WYG_276-10a"/>
骸土木不勝修飾而自儼然不為飾讓亦不為苟取即<lb/>
卒然犯之不較也先生既卒鋐鎰以貧故不獲竟弟子<lb/>
業諸為農者至不獲列下次啼饑號寒之不暇以是先<lb/>
生卒十五年而尚在淺土余謝城居復為先生里人聞<lb/>
而悲之為買地封樹域周於槨槨周於棺而巳鋐以乙<lb/>
酉四月之某日𦵏先生而聞安人祔焉以宗人解元大<lb/>
成之狀來乞誌銘先生有男子七長即鋐娶顧次即鎰<lb/>
娶王銶娶毛曰鉉娶周聞出也曰鑨娶王而天曰鉅娶<lb/>
<pb n="KR4e0201_WYG_276-10b"/>
吳鍈未娶張出也二女亦聞出適顧存性金履巽孫男<lb/>
六文嗣娶顧次文揚未娶鋐出也銶鉉各二子未娶孫<lb/>
女三長適葉某鎰出也次適顧鉉出也餘未字銘曰<lb/>
歴仕且四政而歸不能具中人養有丈夫子七而不能塟<lb/>
塟以他人其翣巳陳噫傷哉貧<lb/>
　　布衣王全美暨配郁節婦合塟誌銘<lb/>
從伯父曰髙年公怡者娶於凌有五子而其最少者為<lb/>
吾再從兄全美全美諱世完生而孝友温粹讀書為文<lb/>
<pb n="KR4e0201_WYG_276-11a"/>
章不甚工而傍曉治生業以故試不能見收有司而髙<lb/>
年公甚愛之為擇配而得郁典膳公遵女典膳公之女<lb/>
三其長適先御史大夫公即吾母而其季贅故陸茂才<lb/>
吉孺節婦其仲也吾母爽朗剛毅識大體季則敏慧多<lb/>
所通習又皆讀書於文義了了而節婦獨不然然不喜<lb/>
言笑而沈靜専一其為女能事不見内其為婦履聲不<lb/>
出外全美修伉儷分甚篤而素羸竟寢瘵以卒節婦哭<lb/>
不食曰吾其偕而歸乎其尊章强勸之百方又為立叔<lb/>
<pb n="KR4e0201_WYG_276-11b"/>
之子曰一綸者為之後而後稍稍食也典膳公與婦劉<lb/>
孺人憐節婦孤㷀時時致之家然節婦不肯竟往侍尊<lb/>
章者恒相半而久之典膳公卒又久之髙年公夫婦亦<lb/>
卒獨母劉在而捐箸以與諸庶孽矣一綸貧復從其婦<lb/>
翁顧南安㳺孺人乃歎曰天乎我何依將依母乎既而<lb/>
曰母何依當是時吾母尚貴盛城處而節婦奉母劉栖<lb/>
於丙舍時陸吉孺卒季亦無子亦來侍劉盖三人者一<lb/>
身矣吾母嵗時所以供養不缺而母劉篤老委頓牀蓐<lb/>
<pb n="KR4e0201_WYG_276-12a"/>
間獨善噉晝夜凡數進匕箸節婦與季更代而時其飽<lb/>
饑又時聴聲察色撫摩痾癢盖吾母卒而母劉猶無恙<lb/>
年九十終於節婦及季手節婦及季畢力而塟母劉其<lb/>
費則世貞兄弟任之節婦乃潸然念全美在淺土而㑹<lb/>
一綸反自顧謂之曰若貧不任襄事奈何吾為費若為<lb/>
力以歸吾君而虛其偏以待於是節婦老矣能自力為<lb/>
儉勤率先其下買田聚貲至中産而㑹季嘗抱其庶弟<lb/>
之女女之節婦愛之亦假女焉擇婿而得諸生王應賔<lb/>
<pb n="KR4e0201_WYG_276-12b"/>
俾從季處而為助其資裝十之五六一綸治室與節婦<lb/>
邇旦日訊問不過勞賜漿肉而巳㑹王氏之女卒有二<lb/>
孤女節婦益愛之節婦性質直亡他腸中表從匄者誘<lb/>
以亷賈之利不一二嵗輙併挾其母去亦不能問以是<lb/>
槖少挫而又以傷王氏女邑邑成疾數更醫不效卒節<lb/>
婦孀居五十年季亦餘四十年皭然無絲髮涴有司上<lb/>
其事於朝旌其門曰貞節季亦次當旌矣而未嘗一解<lb/>
顔居恒語此豈人所願有耶即以一匹婦勞天子問然<lb/>
<pb n="KR4e0201_WYG_276-13a"/>
何忍藉吾夫而名我及其卒也季為之大慟曰吾夫棄<lb/>
我則有母而母棄我也則有姊而姊又棄我也吾僅有<lb/>
影偕耳屬世貞毋忘姊墓中之石世貞弟於全美而甥<lb/>
於節婦又習節婦甚詳其何敢辭全美以正徳已已生<lb/>
嘉靖甲午卒年僅得二十四節婦以正徳庚午生卒於<lb/>
萬厯甲申得七十有五嗣子即一綸娶即顧南安守允<lb/>
揚女孫男一嘉楫亦娶顧孫女一適州學生顧汝夔而<lb/>
天曽孫男一未名其塟也祔全美而地在麋塲涇西之<lb/>
<pb n="KR4e0201_WYG_276-13b"/>
西阡銘曰<lb/>
合四年而離離五十有二年而合是謂短於室永於穴<lb/>
噫嘻女而孝婦而貞人主所褒稱則夫子與有榮名焉<lb/>
曰天曰嫠皆用其畸以成其贏縱而之不懌余用以為銘<lb/>
　　承直郎通判歸徳府事弋泉姜公暨元配王安人<lb/>
　　　墓誌銘<lb/>
吾師姜歸徳公生五十五嵗而失其配王安人又二十<lb/>
有九嵗而以夀考終年八十四矣盖又五年而未克塟<lb/>
<pb n="KR4e0201_WYG_276-14a"/>
也其門人王某憐之謂其子諸生與祥曰是尚可以淺<lb/>
土乎與祥泫然曰微夫子之言方寸固日夜腐也於是<lb/>
世貞乃倡諸同門者輔畚鍤之役既畢而舉公以與王<lb/>
安人合而塟之應岡門之新阡門人最長者莊遜學以<lb/>
習公故具狀而世貞志且銘之其辭曰姜之先以四岳<lb/>
佐唐虞治而其後微太公望之起自釣叟為西伯師號<lb/>
曰尚父以殷為周大啓東海者二十餘祀而後復漸微<lb/>
然至末季曰肱曰詩以孝友顯公輔以直節名世若奭<lb/>
<pb n="KR4e0201_WYG_276-14b"/>
及皎不為倖貴播於弋陽厥指以萬計為亷訪綰尚璽<lb/>
清振其聲弗墜孽仲源始用小賈跳於吳贅有子昱再<lb/>
傳為瑶是娶周氏修王父業於杭卒於旅次二丈夫孤<lb/>
呱呱而泣公最居長感母撫之而以其姓名佐周則字<lb/>
署其居之泉曰弋識所自也少而淳龎不好従羣兒遨<lb/>
逰戯小長能屬文通經術大義廩於學宫褎然其第以<lb/>
易教授諸生下帷恒數十人資其束脩歸我大母於叔<lb/>
而蚤暮致甘脆與母為兩匕箸之餘弗及婦稚登歌鹿<lb/>
<pb n="KR4e0201_WYG_276-15a"/>
鳴齒巳彊仕凡三上春官而卒弗利請於太宰得司諭<lb/>
浙之麗水左繩右規與其徒相砥礪前後可五載惟楚<lb/>
晉大藩惟丙午己酉公皆膺首聘主厥試所登薦若王<lb/>
方伯道行馮中丞舜虞李侍御紹先麟角鳳喙以為國<lb/>
瑞擢令于嵊嵊曰四山癖瘠而攰最不易就理而公用<lb/>
仁心柔之我哺我袵不以屬鞭箠勤䘏其父兄而誨其<lb/>
子弟有鄰邑曰上虞中彼蟊奸伏税於我而盜我田且<lb/>
數十嵗公力請於臺我税我田彼田彼税壹俾公衷之<lb/>
<pb n="KR4e0201_WYG_276-15b"/>
卒奉田歸立石為界居八月丁母氏憂歸深山之人以<lb/>
其耄倪來挽衣袂謂公胡不終我惠家肖公像仍祠於<lb/>
社以祀哀哀寡母養亦八月民惜公去公痛母逝孝亷<lb/>
之聲重於吳㑹既隃公除乃復補吏而得楚之衡山衡<lb/>
山址嶽而邑公矢於嶽以氷蘖自勵不専用恩嘗剪大<lb/>
豪之淫巳氏者其人稱快官多嶽㳺以故傳舍<graphic n="KR1205" url="https://raw.githubusercontent.com/kanripo/KR-Gaiji/master/images/KR1205.png" mimeType="image/png"/>於嵊<lb/>
倍然鮮所督過之而獨以不能修臺餽小見挫擿復改<lb/>
教授瑞州未幾事白超為河南之歸徳倅歸徳之賦繁<lb/>
<pb n="KR4e0201_WYG_276-16a"/>
公良其計兼領賊曹課數獨最其屬州邑三曰睢商丘<lb/>
永城皆號為雄麗公三綰厥綬民懐吏畏諸有鍰贖悉<lb/>
帑於公貪吏環睨流羨溢舌而莫敢染其指公偶有所<lb/>
不懌病不甘食乃曰食肉不食馬肝不為不知味豈以<lb/>
二千石啖我使我中㿃耶遂移書乞骸骨兩臺及監司<lb/>
皆大驚挽之不可乃為壯語以見公志而公自是里居<lb/>
闔門不復交關一切公庭之跡嵗不過三四皆可指數<lb/>
而王馮二君故嘗飭吾郡兵備闖公邸通弟子刺公為<lb/>
<pb n="KR4e0201_WYG_276-16b"/>
一報謝而巳所受不過脩脯束幣不得公小口語以間<lb/>
乃曰為長者一至是耶公念父之蚤見背也與母氏之<lb/>
禄不終逮也語及之未嘗不泫然霣涕矣春秋伏臈修<lb/>
家烝必及其舅曰吾非虞舅餒也以吾母之不忍獨飫<lb/>
也撫其弟用與身不異矣嗚呼公孝友故天至哉始世<lb/>
貞童時受公句讀其後里中師凡三曹公與司諭朱觀<lb/>
察使季及姓公諱者公之門人泉州刺逓五年减而穪<lb/>
駘背公年八十而觀察七十也故州張牧合樂饗之俾<lb/>
<pb n="KR4e0201_WYG_276-17a"/>
不佞侑以言而曰子其修東山之社以春秋待盖三年<lb/>
而泉刺卒公尋繼之自是不克㑹而不佞之師在越者<lb/>
駱司理先生又益公之三年五今九十三而猶未艾則<lb/>
於公尚有遺喟也王安人者公元配也鎮海衛指揮某<lb/>
女夙閑閫則若淑而懿奉嗃嗃姑俾允若于烝乂資公<lb/>
以勤安公于嫕公數足而履目無衺眥以有一子一女<lb/>
二孫四孫女曽孫孫女各一不幸而前公以往其續者<lb/>
為虞尚能視公食息含斂髽而相公之竁也公生無他<lb/>
<pb n="KR4e0201_WYG_276-17b"/>
嗜顧獨嗜書至篤老而手未嘗一日廢所親筆者曰南<lb/>
忩襍録性理古文摘要餘生稿合之巻凡二十有二成<lb/>
輙櫝之曰吾以當咀藜而已敢望世膾哉嗚呼夀至公<lb/>
而猶有喟者何也盖惜夫長者之不復作而典刑之墜<lb/>
地為銘其藏曰明通判歸徳府弋泉先生之蜕<lb/>
　　中順大夫知泉州府事雲川周公暨繼配陶碩人<lb/>
　　　合塟誌銘<lb/>
故致仕泉州守周公以萬厯之丁丑卒又七年而繼配<lb/>
<pb n="KR4e0201_WYG_276-18a"/>
陶碩人亦卒其二孤秉文秉忠始議治塟而謂公之門<lb/>
人王某能悉公者莫子若能以言不朽公者亦莫子若<lb/>
某謝不敏而秉文則手草公事狀若干言而碩人之行<lb/>
附焉使擇而為之誌若銘某五六七嵗時稍識别人事<lb/>
而先御史大夫時舉郷貢待次公車一日喜動顔色曰<lb/>
菰蘆中故有人問之則指公公時甫冠而家窶甚父遁<lb/>
庵翁教授里中弟子不能給而公於屬文獨開敏先大<lb/>
夫乃謝脯脩之贄而誨之且飲食之時族有伯氏民朴<lb/>
<pb n="KR4e0201_WYG_276-18b"/>
者頗温飽有一女笄而陋不良行謂公曰强起與我婚<lb/>
請具子鉛槧資公既壻民朴而受先大夫經得補博士<lb/>
諸生試有司輙褒然廪于官漸寛而某亦稍長當公之<lb/>
受經時竊相爾汝狎攩靡所不及先大夫一日顧余為<lb/>
兒得一良師能折節事之否俾修弟子禮以見公抗席<lb/>
正色指擿文字謬誤亡所避某偶小怠即攝齊請去皇<lb/>
恐謝罪乃己以是従公僅一嵗所而其為舉子業漸中<lb/>
程亡何公失王氏陶碩人遂繼之以勤儉賛公漸有家<lb/>
<pb n="KR4e0201_WYG_276-19a"/>
明年為嘉靖庚子遂登應天郷試第七人録其文以傳<lb/>
又明年不利於南宫自是凡三上三如之至癸丑而始<lb/>
成進士謁選得知福之福寧州未上以某碩人憂里居<lb/>
亡何倭大至行剽村落公時叩頭請遁庵翁徙而之城<lb/>
翁老重徙且謂逺賊狎之俄而賊奄至遁庵翁陷賊手<lb/>
陶碩人曰事急矣悉出其簮珥衣裝可百金授公公跡<lb/>
賊所泣請贖遁庵翁即不許願得以身代賊憫而許之<lb/>
卒奉翁以歸亡何翁亦卒公不以二尊人上夀故廢戚<lb/>
<pb n="KR4e0201_WYG_276-19b"/>
不以窶故廢禮服除補大名之開州開故冠帶輔郡然<lb/>
見以其名美而實凋攰且嵗數不登公精心拊摩之不<lb/>
専為皦皦以蘄循吏聲而其士民更徳之薦剡數上故<lb/>
陸武恵公炳使其校詗事至開得公治狀屬之選部欲<lb/>
以為京朝官而選部愞事取質大相子大相子曰吾不<lb/>
識其人何狀於是僅同守福之泉州時倭衆且數萬環<lb/>
泉而壘四郭若髠公謂陶碩人曰業以身付縣官矣勉<lb/>
之擲三子汝乃单車挾二蒼頭往至則倭警日益甚公<lb/>
<pb n="KR4e0201_WYG_276-20a"/>
足跡時時在睥睨間鼓勵其人繕隤垣補闕乗盖賊數<lb/>
至而數阨公城恃以益髙堅不可下而亡何守以闕告<lb/>
公攝其事規調兵食亡爽守至則一少年子不能盡得<lb/>
肯綮而郡卒以功漸驕嘗請餉於守不時給嘖嘖恣怨<lb/>
守恚而欲撻之則羣起噪逐守守狼狽走於是益大噪<lb/>
百十為偶矛刃戛札郭内外監司迫使人好撫之不肯<lb/>
聴以屬公公曰彼庶幾無憾我前呵至猶嘯傲自若公<lb/>
時坐幔輿使褰而示之且叱之曰若曹何為者衆前視<lb/>
<pb n="KR4e0201_WYG_276-20b"/>
曰是故嘗調我食者同守公也即如公奈何以有今日<lb/>
公曰郡賴汝曹儲胥而不時給糧者寧能使汝曹無嘖<lb/>
嘖也雖然太守非不終給也且汝曹以忠義始而亂終<lb/>
之一旦扞三尺罔毋乃非計乎衆感悟咸搏顙請罪公<lb/>
曰従我而倉給若糧有不解甲者以反論於是衆遂戢<lb/>
郡搢紳吏民謂非公泉且不保於是守以不任調而公<lb/>
代之公既用完郡得其人心又熟於守至是益發舒諸<lb/>
所擘畫條教必為經久計郡中倭之未幾又中疫公請<lb/>
<pb n="KR4e0201_WYG_276-21a"/>
於臺大發庾以食饑者藥疾者而棺死者而至庠序諸<lb/>
弟子則時損月奉為膏油費復報最當遷矣而㑹入省<lb/>
有事棘以外觸脾疾不即愈乃數露歸志於臺臺縁之<lb/>
小見訾當得調公既歸而三子者逆於道則突而弁矣<lb/>
又皆頎秀有文彩抵舎㕔事翬起寢閣丙舍皆飭以間<lb/>
按行園甽則益拓知其為陶碩人治也大喜趣置酒相<lb/>
慰勞曰吾出百死完郡不若而之完家易也吾老此莵<lb/>
裘足矣止不欲就吏部補久之以哭其長子意愈倦而<lb/>
<pb n="KR4e0201_WYG_276-21b"/>
部符趣之急强就選得雲南之永昌公益不欲往而前<lb/>
守者無錫秦君以物故聞公補其缺還道無錫秦之二<lb/>
子過訪曰公補某父闕父故當得遷第不知何地公蹙<lb/>
額不忍對而歸謂逆者毋溷乃公行休矣人或謂永昌<lb/>
饒樂鮮事賢於泉數倍公豈其少之耶公笑曰吾不忍<lb/>
死而誤兒子問也遂謝弗往公時猶未六十矯矯饒勝<lb/>
具花之日月之夕一觴一奕惟意是師為人尤温良樂<lb/>
易好諧謔然不能使人絶倒曰吾以快吾耳而巳間有<lb/>
<pb n="KR4e0201_WYG_276-22a"/>
所吟咏亦不取名髙曰觸興而發發即忘之矣所周䘏<lb/>
宗黨亡不穪願去亦不以為徳念故婦父恩為其諸子<lb/>
助居室啟南𤱔陶碩人亦能挫儉成之家庭之際煦煦<lb/>
怡怡如也公以正徳癸丑生卒以萬厯丁丑夀六十五<lb/>
碩人卒萬厯甲申距其生嘉靖癸未夀六十二三子曰<lb/>
秉禮即先逝者娶於王無子次秉文娶於顧次秉忠娶<lb/>
於王為今相國元馭女秉文秉忠俱太學生女二適京<lb/>
衛經歴張西銘邑諸生顧紹芳孤男二孟醇𦙍醇女七<lb/>
<pb n="KR4e0201_WYG_276-22b"/>
長字曹次字吳餘尚幼公之不復赴永昌而某亦納襄<lb/>
南節里居後先覩泉之民吏食公徳相率祠公而祀之<lb/>
以其記來其所識拔及衣食諸生通顯者伏臈問存不<lb/>
廢公亦絶不以挂口惟時時謂某亂卒之役即一語不<lb/>
相受天子之命吏辱而泉且流血嚮者吾亦忘徳之寧<lb/>
非天幸哉公固長厚不自居功要亦自愉快又謂某泉<lb/>
所㳺豪賢其一某子甲自詭以有氣節擅文學而每見<lb/>
必居閒居閒必挾一二政府為重殆非端士也某其時<lb/>
<pb n="KR4e0201_WYG_276-23a"/>
不敢以為然自今觀之然歟否耶銘曰<lb/>
仕貴何必極以片言而定劇亂毋忝厥職婦族何必華<lb/>
以一勤而相夫子亦足以家公歸兹丘孺人從焉其子<lb/>
孫永食其休<lb/>
　<lb/>
　<lb/>
　<lb/>
　<lb/>
<pb n="KR4e0201_WYG_276-23b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　弇州續稿巻一百二<lb/>
</p>
<p>
</p>
  </div>
</body>
</text>
</TEI>