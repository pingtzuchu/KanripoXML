<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>禮記注疏卷六十</head> <lb/>
    <p>
<pb n="1a"/>
欽定四庫全書<lb/>
　禮記注疏卷六十<lb/>
　　漢鄭氏注　唐陸徳明音義　孔穎逹疏<lb/>
　大學<lb/>
大學之道在明明徳在親民在止於至善知止而后有<lb/>
定定而后能靜靜而后能安安而后能慮慮而后能得<lb/>
物有本末事有終始知所先後則近道矣注明明徳謂<lb/>
顯明其至徳也止猶自處也得謂得事之宜也音義<hi>大舊<pb n="1b"/>音泰劉直帶反近附近之近</hi>古之欲明明徳於天下者先治其國欲<lb/>
治其國者先齊其家欲齊其家者先脩其身欲脩其身<lb/>
者先正其心欲正其心者先誠其意欲誠其意者先致<lb/>
其知注知謂知善惡吉凶之所終始也音義<hi>其知如字徐音智下致知同</hi>致知在格物注格來也物猶事也其知於善深則<lb/>
來善物其知於惡深則来惡物言事縁人所好來也此<lb/>
致或為至音義<hi>格古百反好呼報反</hi>物格而后知至知至而后意<lb/>
誠意誠而后心正心正而后身脩身脩而后家齊家齊<lb/>
<pb n="2a"/>
而后國治國治而后天下平自天子以至於庻人壹是<lb/>
皆以脩身為本其本亂而末治者否矣其所厚者薄而<lb/>
其所薄者厚未之有也此謂知本此謂知之至也注壹<lb/>
是専行是也音義<hi>國治治並直吏反下同</hi>所謂誠其意者毋自欺<lb/>
也如惡惡臭如好好色此之謂自謙故君子必慎其獨<lb/>
也小人閒居為不善無所不至見君子而后厭然揜其<lb/>
不善而著其善人之視己如見其肺肝然則何益矣此<lb/>
謂誠於中形於外故君子必慎其獨也注謙讀為慊慊<lb/>
<pb n="2b"/>
之言厭也厭讀為黶黶閉藏貌也音義<hi>母音無惡惡上烏路反下如字臭昌救反好好上呼報反下如字謙依注讀為慊徐苦簟反閒音閑厭讀為黶烏斬反又烏簟反揜於檢反著張慮反注同肺芳廢反肝音干言厭於琰反一音於涉反</hi>曽子曰十目所視十手所<lb/>
指其嚴乎富潤屋徳潤身心廣體胖故君子必誠其意<lb/>
注嚴乎言可畏敬也胖猶大也三者言有實於内顯見<lb/>
於外音義<hi>胖步丹反注及下同見賢遍反</hi>詩云瞻彼淇澳菉竹猗猗有<lb/>
斐君子如切如磋如琢如磨瑟兮僴兮赫兮喧兮有斐<lb/>
君子終不可諠兮如切如蹉者道學也如琢如磨者自<lb/>
<pb n="3a"/>
脩也瑟兮僴兮者恂慄也赫兮喧兮者威儀也有斐君<lb/>
子終不可諼兮者道盛徳至善民之不能忘也注此心<lb/>
廣體胖之詩也澳隈崖也菉竹猗猗喻美盛斐有文章<lb/>
貌也諠忘也道猶言也恂字或作峻讀如嚴峻之峻言<lb/>
其容貌嚴栗也民不能忘以其意誠而徳著也音義<hi>淇音其澳本亦作奥於六反本又作隩一音烏報反菉音緑猗於宜反斐芳尾反一音匪文章貌磋七何反琢丁角反摩本亦作磨末何反爾雅云骨曰切象曰磋玉曰琢石曰磨僴下板反又胡板反赫許百反喧夲亦作咺況晚反諠許袁反詩作諼或作喧音同恂依注音峻思俊反一音思旬反慄利悉反澳於六反隈烏四反</hi>詩<lb/>
<pb n="3b"/>
云於戲前王不忘君子賢其賢而親其親小人樂其樂<lb/>
而利其利此以沒世不忘也注聖人既有親賢之徳其<lb/>
政又有樂利於民君子小人各有以思之音義<hi>於音烏下於緝熙同戯好胡反徐范音羲樂其樂並音岳又音洛注同</hi>康誥曰克明徳太甲曰顧<lb/>
諟天之明命帝典曰克明峻徳皆自明也注皆自明明<lb/>
徳也克能也顧念也諟猶正也帝典堯典亦尚書篇名<lb/>
也峻大也諟或為題音義<hi>誥古報反大音㤗顧諟上音故本又作頋同下音是峻徐音俊又私俊反題徐徙兮反</hi>湯之盤銘曰苟日新日日新又日新康<lb/>
<pb n="4a"/>
誥曰作新民詩曰周雖舊邦其命惟新是故君子無所<lb/>
不用其極注盤銘刻戒於盤也極猶盡也君子日新其<lb/>
徳常盡心力不有餘也音義<hi>盤步干反銘徐音冥亡丁反</hi>詩云邦畿<lb/>
千里惟民所止詩云緡蠻黄鳥止于丘隅子曰於止知<lb/>
其所止可以人而不如鳥乎注於止言鳥之所止也就<lb/>
而觀之知其所止知鳥擇岑蔚安閒而止處之耳言人<lb/>
亦當擇禮義樂土而自止處也論語曰里仁為美擇不<lb/>
處仁焉得知音義<hi>畿音祈又音幾音同緡蠻音緜一音亡巾反毛詩作緜傳云緜蠻小鳥貌<pb n="4b"/>岑仕金反蔚音鬰又音尉安閒音閑止處齒渚反樂土音洛焉放䖍反得知音智</hi>詩云穆穆文<lb/>
王於緝熙敬止為人君止於仁為人臣止於敬為人子<lb/>
止於孝為人父止於慈與國人交止於信注緝熈光明<lb/>
也此美文王之徳光明敬其所以自止處音義<hi>緝七入反熈許其反</hi>疏<hi>正義曰此經大學之道在於明明徳在於親民在止於至善積徳而行則近於道也在明明徳者言大學之道在於章明己之光明之徳謂身有明徳而更張顯之此其一也在親民者言大學之道在於親愛於民是其二也在止於至善者言大學之道在止處於至善之行此其三也言大學之道在於此三事矣知止而后有定者更覆說止於至善之事既知止於至善而後心能有定不有差貳也定而后能靜者心定無欲故能<pb n="5a"/>静不躁求也静而后能安者以静故情性安和也安而后能慮者情既安和能思慮於事也慮而后能得者既能思慮然後於事得冝也物有本末事有終始者若於事得宜而天下萬物有本有末經營百事有終有始也知所先後者既能如此天下百事萬物皆識知其先後也則近道矣者若能行此諸事則附近於大道矣古之欲明明徳於天下者前章言大學之道在明徳親民止善覆説止善之事既畢故此經明明徳之理先治其國者此以積學能為明徳盛極之事以漸到今本其初故言欲章明己之明徳使徧於天下者先須能治其國欲治其國者先齊其家也欲齊其家者先脩其身言若欲齊家先須脩身也欲脩其身者先正其心言若欲脩身必先正其心也欲正其心者先誠其意者總包萬慮謂之心為情所意念謂之意若欲正其心使無傾邪必須先至誠在於意念也若能誠實其意則心不傾邪也欲誠其意者先致其知者言欲精誠其己意先湏招致其<pb n="5b"/>所知之事言初始必須習學然後乃能有所知曉其成敗故云先致其知也致知在格物此經明初以致知積漸而大至明徳前經從盛以本初此經從初以至盛上下相結也致知在格物者言若能學習招致所知格来也已有所知則能在於来物若知善深則来善物知惡深則来惡物言善事随人行善而来應之惡事随人行惡亦来應之言善惡之來縁人所好也物格而后知至者物既来則知其善惡所至善事来則知其至於善若惡事來則知其至於惡既能知至則行善不行惡也知至而后意誠既能知至則意念精誠也意誠而后心正者意能精誠故能心正也國治而后天下平者則上明明徳於天下是以自天子至庶人皆然也壹是皆以脩身為本者言上從天子下至庻人貴賤雖異所行此者専壹以脩身為本上言誠意正心齊家治國今此獨云脩身為本者細别雖異其大畧皆是脩身也其本亂而末治者否矣本亂謂身不脩也末治謂國家治也言己<pb n="6a"/>身既不脩而望家國治者否矣否不也言不有此事也其所厚者薄而其所薄者厚未之有也者此覆說本亂而末治否矣之事也譬若與人交接應頁敦厚以加於人今所厚之處乃以輕薄謂以輕薄待彼人也其所薄者厚謂己既與彼輕薄欲望所薄之處以厚重報己未有此事也言己以厚施人人亦厚以報己也若己輕薄施人人亦輕薄報己言事厚之與薄皆以身為本也此謂知本此謂知之至也者本謂身也既以身為夲若能自知其身是知本也是知之至極也所謂誠其意者自此以下至此謂知本廣明誠意之事此一節明誠意之本先湏慎其獨也毋自欺也言欲精誠其意無自欺誑於身言於身必須誠實也如惡惡臭者謂臭穢之氣謂見此惡事人嫌惡之如人縑臭穢之氣心實嫌之口不可道矣如好好色者謂見此善事而愛好之如似人好色心實好之口不可道矣言誠其意者見彼好事惡事當須實好惡之不言而自見不可外貌詐作好惡而内<pb n="6b"/>心實不好惡也皆須誠實矣此之謂自謙者謙讀如慊慊然安静之貌心雖好惡而口不言應自然安静也見君子而后厭然掩其不善而著其善者謂小人獨居無所不為見君子而後乃厭然閉藏其不善之事宣著所行善事也人之視己如見其肺肝然則何益矣者言小人為惡外人視之昭然明察矣如見肺肝雖暫時揜藏亦何益矣此謂誠於中形於外者言此小人既懐誠實惡事於中心必形見於外不可揜藏曽子曰十目所視者此經明君子脩身外人所視不可不誠其意作記之人引曽子之言以證之十目所視十手所指者言所指視者衆也十目謂十人之目十手謂十人之手也其嚴乎者既視者及指者皆衆其所畏敬可嚴憚乎富潤屋徳潤身者言此二句為喻也言家若富則能潤其屋有金玉又華飾見於外也徳潤身者謂徳能霑潤其身使身有光榮見於外也心廣體胖者言内心寛廣則外體胖大言為之於中必形見於外也故君子必誠其意者<pb n="7a"/>以有内見於外必須精誠其意在内心不可虚也詩云瞻彼淇奥者此一經廣明誠意之事故引詩言學問自新顔色威儀之事以證誠意之道也瞻彼淇奥菉竹猗猗者此詩衛風淇奥之篇衛人美武公之徳也奥隈也菉王芻也竹扁竹也視彼淇水之隈曲之内生此菉之與竹猗猗然而茂盛以淇水浸潤故也言視彼衛朝之内上有武公之身道徳茂盛亦本康叔之餘烈故也引之者證誠意之道有斐君子者有斐然文章之君子學問之盛矣如切如磋者如骨之切如角之磋又能自脩也如琢如磨者如玉之琢如石之磨也瑟兮僴兮赫兮喧兮有斐君子終不可諠兮者又瑟然顔色矜荘僴然性行寛大赫然顔色盛美喧然威儀宣美斐然文章之君子民皆爱念之終乆不可忘也諠忘也自此以上詩之本文也自此以下記者引爾雅而釋之如切如磋者道學也者論道其學矣如琢如磨者自脩也者謂自脩飾矣言初習謂之學重習謂之脩亦謂詩本文互而相<pb n="7b"/>通也瑟兮僴兮者恂慄也者恂讀為峻言顔色嚴峻戰慄也道盛徳至善民之不能㤀也謂善稱也有斐君子終不可諠兮論道武公盛徳至極美善人之愛念不能忘也詩云於戲前王不忘者此一經廣明誠意之事此周頌烈文之篇也美武王之詩於戲猶言嗚呼矣以文王武王意誠於天下故詩人嘆美之云此前世之王其徳不可忘也君子賢其賢而親其親者言後世貴重之君子皆美此前王能賢其賢人而親其族親也小人樂其樂而利其利者言後世卑賤小人美此前王能愛樂其所樂謂民之所樂者前王亦愛樂之利其利者能利益其人之所利民為利者前王亦利益之言前王施為政教下順人情不奪人之所樂利之事故云小人樂其樂而利其利也此以没世不忘也由前王意能精誠垂於後世故君子小人皆所美念以此之故終没於世其徳不忘也康誥曰克明徳者此一經廣明意誠則能明己之徳周公封康叔而作康誥戒康叔能明用有徳此<pb n="8a"/>記之意言周公戒康叔以自明其徳與尚書異也大甲曰顧諟天之明命者顧念也諟正也伊尹戒大甲云爾為君當顧念奉正天之顯明之命不邪僻也帝典曰克明峻徳者帝典謂堯典之篇峻大也尚書之意言堯能明用賢俊之徳此記之意言堯能自明大徳也皆自明也此經所云康誥大甲帝典等之文皆是人君自明其徳也故云皆自明也湯之盤銘此一經廣明誠意之事湯之盤銘者湯沐浴之盤而刻銘為戒必於沐浴之盤者戒之甚也苟日新者此盤銘辭也非唯洗沐自新苟誠也誠使道徳日益新也日日新者言非唯一日之新當使日日益新又日新者言非唯日日益新又須恒常日新皆是丁寕之辭也此謂精誠其意脩徳無已也康誥曰作新民者成王既伐管叔蔡叔以殷餘民封康叔誥言殷人化紂惡俗使之變改為新人此記之意自念其徳為新民也詩曰周雖舊邦其命惟新者此大雅文王之篇其詩之本意言周雖舊是諸侯之邦其受天之<pb n="8b"/>命唯為天子而更新也此記之意其所施教命唯能念徳而自新也是故君子無所不用其極者極盡也言君子欲日新其徳無處不用其心盡力也言自新之道唯在盡其心力更無餘行也詩云邦畿千里惟民所止此一經廣明誠意之事言誠意在於所止故上云大學之道止於至善此商頌𤣥鳥之篇言殷之邦畿方千里唯人所居止此記斷章喻其民人而擇所止言人君賢則來也詩云緡蠻黄鳥止于邱隅者此詩小雅緡蠻之篇刺幽王之詩言緡蠻然微小之黄鳥止在於岑蔚邱隅之處得其所止以言微小之臣依托大臣亦得其所也子曰於止知其所止者孔子見其詩文而論之云是觀於鳥之所止則人亦知其所止鳥之知在岑蔚安閒之處則知人亦擇禮義樂土之處而居止也可以人而不如鳥乎者豈可以人不擇止處不如鳥乎言不可不如鳥也故論語云里仁為美擇不處仁焉得知是也詩云穆穆文王於緝熈敬止者此大雅文王之篇美文王之<pb n="9a"/>詩緝熈謂光明也止辭也詩之夲意云文王見此光明之人則恭敬之此記之意於緝熈言嗚呼文王之徳緝熈光明又能敬其所止以自居處也注正義曰以經義之理言作謙退之字既無謙退之事故讀為慊慊不滿之貌故又讀為厭厭自安靜也云厭讀為黶黶為黑色如為閉藏貌也諠言也釋訓文也云道猶言也謂經中道盛徳至善恐為道徳之道故云道猶言也云恂字或作峻讀為嚴峻之峻者以經之恂字他本或作峻字故讀為嚴峻之峻詩箋云還為恂也此記為赫兮喧兮詩經云赫兮咺兮夲不同也云以其意誠而徳著也以武公用意精誠徳著於人人不忘也以經廣明誠意之事故鄭云意誠而徳著也明明徳必先誠其意此經誠意之章由初誠意也故人先能明己之明徳也岑謂巖險蔚謂草木蓊蔚言鳥之所止必擇靜宻之處也</hi>
子曰聼訟吾猶人也必也使無訟乎無情者不得盡其<lb/>
<pb n="9b"/>
辭大畏民志注情猶實也無實者多虛誕之辭聖人之<lb/>
聼訟與人同耳必使民無實者不敢盡其辭大畏其心<lb/>
志使誠其意不敢訟音義<hi>訟似用反毋音無誕音但</hi>此謂知本注本<lb/>
謂誠其意也所謂脩身在正其心者身有所忿懥則不<lb/>
得其正有所恐懼則不得其正有所好樂則不得其正<lb/>
有所憂患則不得其正心不在焉視而不見聼而不聞<lb/>
食而不知其味此謂脩身在正其心注懥怒貌也或作<lb/>
懫或作疐音義<hi>忿弗粉反懥勑值反范音稚徐丁四反又音勩恐邱勇反好呼報反下故好而<pb n="10a"/>知同樂徐五孝反一音岳懫音致疐音致又得計反</hi>所謂齊其家在脩其身者人<lb/>
之其所親愛而辟焉之其所賤惡而辟焉之其所畏敬<lb/>
而辟焉之其所哀矜而辟焉之其所敖惰而辟焉故好<lb/>
而知其惡惡而知其美者天下鮮矣故諺有之曰人莫<lb/>
知其子之惡莫知其苗之碩此謂身不脩不可以齊其<lb/>
家注之適也辟猶喻也言適彼而以心度之曰吾何以<lb/>
親愛此人非以其有徳美與吾何以敖惰此人非以其<lb/>
志行薄與反以喻己則身脩與否可自知也鮮罕也人<lb/>
<pb n="10b"/>
莫知其子之惡猶愛而不察碩大也音義<hi>辟音譬下及注同謂譬喻也賤惡烏路反下惡而知同敖五報反惰徒卧反其惡惡上如字下鳥路反鮮仙善反注同諺魚變反俗語也度徒洛反與音余下薄與同行下孟反</hi>所謂治國必先齊其家者其家不<lb/>
可教而能教人者無之故君子不出家而成教於國孝<lb/>
者所以事君也弟者所以事長也慈者所以使衆也康<lb/>
誥曰如保赤子心誠求之雖不中不逺矣未有學飬子<lb/>
而后嫁者也注飬子者推心為之而中於赤子之耆欲<lb/>
也音義<hi>弟音悌長丁丈反下長長并注同中丁仲反注同耆欲時志反</hi>一家仁一國興<lb/>
<pb n="11a"/>
仁一家讓一國興讓一人貪戾一國作亂其機如此此<lb/>
謂一言僨事一人定國注一家一人謂人君也戾之言<lb/>
利也機發動所由也僨猶覆敗也春秋傳曰登戾之又<lb/>
曰鄭伯之車僨於濟戾或為吝僨或為犇音義<hi>戾力計反賁徐音奮夲又作僨注同覆芳福反濟子禮反犇音奔</hi>堯舜率天下以仁而民從之<lb/>
桀紂率天下以暴而民從之其所令反其所好而民不<lb/>
從注言民化君行也君若好貨而禁民淫於財利不能<lb/>
正也音義<hi>好呼報反注同行下孟反或如字</hi>是故君子有諸己而后求<lb/>
<pb n="11b"/>
諸人無諸己而后非諸人所藏乎身不恕而能喻諸人<lb/>
者未之有也故治國在齊其家注有於己謂有仁譲也<lb/>
無於己謂無貪戾也詩云桃之夭夭其葉蓁蓁之子于<lb/>
歸宜其家人宜其家人而后可以教國人詩云宜兄宜<lb/>
弟宜兄宜弟而后可以教國人詩云其儀不忒正是四<lb/>
國其為父子兄弟足法而后民法之也此謂治國在齊<lb/>
其家注夭夭蓁蓁美盛貌之子者是子也音義<hi>夭於驕反蓁音臻忒他得反</hi>所謂平天下在治其國者上老老而民興孝上<lb/>
<pb n="12a"/>
長長而民興弟上恤孤而民不倍是以君子有絜矩之<lb/>
道也注老老長長謂尊老敬長也恤憂也民不倍不相<lb/>
偝棄也絜猶結也挈也矩法也君子有挈法之道謂當<lb/>
執而行之動作不失之倍或作偝矩或作巨音義<hi>弟音悌倍音佩注同絜音結拒之音矩本亦作矩偝棄音佩夲亦作倍下同挈苦結反巨音拒本亦作拒其吕反</hi>所<lb/>
惡於上毋以使下所惡於下毋以事上所惡於前毋以<lb/>
先後所惡於後毋以從前所惡於右毋以交於左所惡<lb/>
於左毋以交於右此之謂絜矩之道注絜矩之道善持<lb/>
<pb n="12b"/>
其所有以恕於人耳治國之要盡於此音義<hi>惡烏路反下皆同毋音無下同</hi>詩云樂只君子民之父母民之所好好之民之所<lb/>
惡惡之此之謂民之父母注言治民之道無他取於己<lb/>
而已音義<hi>只音紙好好皆呼報反</hi>詩云節彼南山維石巖巖赫赫<lb/>
師尹民具爾瞻有國者不可以不慎辟則為天下僇矣<lb/>
注巖巖喻師尹之髙嚴也師尹天子之大臣為政者在<lb/>
下之民俱視所行而則之可不慎其徳乎邪辟失道則<lb/>
天下共誅之矣音義<hi>節前切反又音如字巖五銜反辟匹亦反又必益反與僻同僇力竹<pb n="13a"/>反與戮同注同</hi>詩云殷之未喪師克配上帝儀監于殷峻命不<lb/>
易道得衆則得國失衆則失國是故君子先慎乎徳有<lb/>
徳此有人有人此有土有土此有財有財此有用徳者<lb/>
本也財者末也外本内末爭民施奪是故財聚則民散<lb/>
財散則民聚是故言悖而出者亦悖而入貨悖而入者<lb/>
亦悖而出注師衆也克能也峻大也言殷王帝乙以上<lb/>
未失其民之時徳亦有能配天者謂天享其祭祀也及<lb/>
紂為惡而民怨神怒以失天下監視殷時之事天之大<lb/>
<pb n="13b"/>
命持之誠不易也道猶言也用謂國用也施奪施其劫<lb/>
奪之情也悖猶逆也言君有逆命則民有逆辭也上貪<lb/>
於利則下人侵畔老子曰多藏必厚亡音義<hi>喪息浪反峻恤俊反易以豉反注同爭爭鬭之爭施如字悖布内反下同上時掌反藏才浪反</hi>康誥曰惟命不于<lb/>
常道善則得之不善則失之矣注于於也天命不于常<lb/>
言不専祐一家也音義<hi>祐音又</hi>楚書曰楚國無以為寳惟<lb/>
善以為寳注楚書楚昭王時書也言以善人為寳時謂<lb/>
觀射父昭奚恤也音義<hi>射食亦反又食夜反父音甫</hi>舅犯曰亡人無<lb/>
<pb n="14a"/>
以為寳仁親以為寳注舅犯晋文公之舅狐偃也亡人<lb/>
謂文公也時辟驪姬之讒亡在翟而獻公薨秦穆公使<lb/>
子顯弔因勸之復國舅犯為之對此辭也仁親猶言親<lb/>
愛仁道也明不因喪規利也音義<hi>辟音避驪九宜反本又作麗亦作孋同翟音狄顯許遍反為之于僞反</hi>秦誓曰若有一介臣斷斷兮無他技其<lb/>
心休休焉其如有容焉人之有技若己有之人之彥聖<lb/>
其心好之不啻若自其口出寔能容之以能保我子孫<lb/>
黎民尚亦有利哉人之有技媢疾以惡之人之彦聖而<lb/>
<pb n="14b"/>
違之俾不通寔不能容以不能保我子孫黎民亦曰殆<lb/>
哉注秦誓周書尚書篇名也秦穆公伐鄭為晋所敗於<lb/>
殽還誓其羣臣故作此篇也斷斷誠一之貌也他技異<lb/>
端之技也有技才藝之士也若已有之不啻若自其口<lb/>
出皆樂人有善之甚也美士曰彦黎衆也尚庻幾也媢<lb/>
妒也違猶戾也俾使也拂戾賢人所為使功不通於君<lb/>
也殆危也彥或作盤音義<hi>个古賀反尚書作介音界此所引與尚書文小異㫁丁亂反技其綺反下及注同休休許虯反尚書傳曰樂善也鄭注休休云寛容貌何休注公羊云美大之貌好呼報<pb n="15a"/>反啻音試詩䜴反媢莫報反尚書作冒音同謂覆蔽也惡烏路反下能惡人同俾本又作卑必爾反敗必邁反殽户交反樂音岳又音洛妬丁路反拂戾上扶弗反下力計反</hi>唯仁人放流之迸諸四<lb/>
夷不與同中國此謂唯仁人為能愛人能惡人注放去<lb/>
惡人媢疾之類者獨仁人能之如舜放四罪而天下咸<lb/>
服音義<hi>迸比孟反又逼諍反諍音爭闘之爭皇云迸猶屏也去邱吕反</hi>見賢而不能舉<lb/>
舉而不能先命也見不善而不能退退而不能逺過也<lb/>
注命讀為慢聲之誤也舉賢而不能使君以先己是輕<lb/>
慢於舉人也音義<hi>命依注音慢武誎反逺于萬反</hi>好人之所惡惡人之<lb/>
<pb n="15b"/>
所好是謂拂人之性菑必逮夫身注拂猶佹也逮及也<lb/>
音義<hi>好呼報反下皆同惡烏路反下同拂扶弗反注同菑音哉下同逮音代一音大計反夫音扶佹九委反</hi>是故君子有大道必忠信以得之驕泰以失之注道<lb/>
行所由生財有大道生之者衆食之者寡為之者疾用<lb/>
之者舒則財恒足矣注是不務禄不肖而勉民以農也<lb/>
音義<hi>肖音笑</hi>仁者以財發身不仁者以身發財注發起也<lb/>
言仁人有財則務於施予以起身成其令名不仁之人<lb/>
有身貪於聚斂以起財務成富音義<hi>施始䜴反予由汝反</hi>未有上<lb/>
<pb n="16a"/>
好仁而下不好義者也未有好義其事不終者也未有<lb/>
府庫財非其財者也注言君行仁道則其臣必義以義<lb/>
舉事無不成者其為誠然如己府庫之財為己有也孟<lb/>
獻子曰畜馬乘不察於雞豚伐氷之家不畜牛羊百乘<lb/>
之家不畜聚斂之臣與其有聚斂之臣寕有盗臣此謂<lb/>
國不以利為利以義為利也注孟獻子魯大夫仲孫蔑<lb/>
也畜馬乘謂以士初試為大夫也伐氷之家卿大夫以<lb/>
上䘮祭用氷百乗之家有采地者也雞豚牛羊民之所<lb/>
<pb n="16b"/>
畜飬以為財利者也國家利義不利財盗臣損財耳聚<lb/>
斂之臣乃損義論語曰季氏富於周公而求也為之聚<lb/>
斂非吾徒也小子鳴鼓而攻之可也音義<hi>畜許六反下同乗徐繩證反下及注同蔑莫結反以上時掌反采七代反本亦作菜為之于偽反</hi>長國家而務財用<lb/>
者必自小人矣注言務聚財為己用者必忘義是小人<lb/>
所為也音義<hi>長丁丈反</hi>彼為善之小人之使為國家菑害並<lb/>
至雖有善者亦無如之何矣注彼君也君將欲以仁義<lb/>
善其政而使小人治其國家之事患難猥至雖云有善<lb/>
<pb n="17a"/>
不能救之以其惡之已著也音義<hi>難乃旦反猥烏罪反捄音救本亦作救著張慮反</hi>此謂國不以利為利以義為利也疏<hi>正義曰此一經廣明誠意之事言聼訟者惟自誠己意亦服民使誠意也孔子稱㫁獄猶如常人無異也言吾與常人同也必也使無訟乎者必也使無理之人不敢爭訟也無情者不得盡其辭者情實也言無實虚誕之人無道理者不得盡竭其虚偽之辭也大畏民志者大能畏脅民人之志言人有虛誕之志者皆畏懼不敢言民亦誠實其意也聼訟吾猶人也必也使無訟乎者断獄之辭無情者不得盡其辭大畏民志者能自誠而使民誠意自然能使無訟則是異於人也而云吾猶人者斷獄者具備兩造吾聼與人無殊故云吾猶人也能服民使誠意不敢爭所以使無訟也此謂知本者此從上所謂誠其意者至此章大畏民志以上皆是誠意之事意謂行身之夲能自知其<pb n="17b"/>身是知其夲故云此謂知本也所謂脩身者此覆明前經正心脩身之事身有所忿懥則不得其正者懥謂怒貌也有所忿懥則不得其正言因怒而違於正也所以然者或不察而不當於理則失於正也有所恐懼則不得其正者言因恐懼而違於正也心不在焉視而不見聼而不聞食而不知其味者此言脩身之本必在正心若心之不正身亦不脩若心之不在視聼與食不覺知也是心為身本脩身必在於正心也所謂齊其家在脩其身者此經重明前經齊家脩身之事人之其所親愛而辟焉者之猶適也此言脩身之譬也設我適彼人見彼有徳則為我所親愛當反自譬喻於我也以彼有徳故為我所親愛則我若自脩身有徳必然亦能使衆人親愛於我也之其所賤惡而辟焉者又言我徃之彼而賤惡彼人者必是彼人無徳故也亦當迴以譬我我若無徳則人亦賤惡我也之其所畏敬而辟焉者又我徃之彼而畏敬彼人必是彼人荘嚴故也亦當迴以譬我<pb n="18a"/>我亦當莊敬則人亦必畏敬我也之其所哀矜而辟焉者也又我徃之彼而哀矜彼人必是彼人有慈善柔弱之徳故亦當迴以譬我我有慈善而或柔弱則亦為人所哀矜也之其所敖惰而辟焉者又我徃之彼而敖惰彼人必是彼人邪僻故也亦當迴以譬我我若邪僻則人亦敖惰於我也故好而知其惡惡而知其美者天下鮮矣者知識也鮮少也人心多偏若心愛好之而多不知其惡若嫌惡之而多不知其美今雖爱好知彼有惡事雖憎惡知彼有美善天下之内如此者少矣故諺有之曰人莫知其子之惡莫知其苗之碩者碩猶大也言人之愛子其意至甚子雖有惡不自覺知猶好而不知其惡也農夫種田恒欲其盛苗雖碩大猶嫌其惡以貪心過甚故不知其苗之碩若能以己子而方他子己苗而匹他苗則好惡可知皆以己而待他物也此謂身不脩不可以齊其家者此不知子惡不知苗碩之人不脩其身身既不脩不能以己辟人故不可以齊整其家所謂至其家者此<pb n="18b"/>一節覆明前經治國齊家之事康誥曰如保赤子者此成王命康叔之辭赤子謂心所爱之子言治民之時如保愛赤子爱之甚也心誠求之雖不中不逺矣者言愛此赤子内心精誠求赤子之嗜欲雖不能正中其所欲去其所嗜欲亦不甚逺言近其赤子之嗜欲謂治人之道亦當如此也未有學飬子而后嫁者也者言母之飬子自然而愛中當赤子之嗜欲非由學習而来故云未有學飬子而后嫁者此皆本心而為之言皆喻人君也一家仁一國興仁一家譲一國興譲者言人君行善於家則外人化之故一家一國皆仁譲也一人貪戾一國作亂者謂人君一人貪戾惡事則一國學之作亂其機如此者機謂闗機也動於近成於逺善惡之事亦發於身而及於一國也此謂一言僨事一人定國者僨猶覆敗也謂人君一言覆敗其事謂惡言也一人定國謂由人君一人能定其國謂善政也古有此言今記者引所為之事以結之上云一人貪戾一國作亂是一言僨事<pb n="19a"/>也又云一家仁譲則一國仁譲是知一人定國也一家則一人也皆謂人君是一人之身先治一家乃後治一國其所令反其所好而民不從者令謂君所號令之事若各随其行之所好則人從之其所好者是惡所令者是善則所令之事反其所好雖欲以令禁人人不從也是故君子有諸己而后求諸人者諸於也謂君子有善行於己而后可以求於人使行善行也謂於己有仁譲而后可求於人之仁譲也無諸己而后非諸人者謂無惡行於己而后可以非責於人為惡行也謂無貪戾之事於己而后非責於人也所藏乎身不恕而能喻諸人者未之有也者謂所藏積於身既不恕實而能曉喻於人使從己者未之有也言無善行於身欲曉喻於人為善行不可得也詩云桃之夭夭其葉蓁蓁者此周南桃夭之篇論昏姻及時之事言桃之夭夭少壯其葉蓁蓁茂盛喻婦人形體少壯顔色茂盛之時似桃之夭夭也之子于歸宜其家人者之子者是子也歸嫁也宜可以<pb n="19b"/>為夫家之人引之者取宜其家人之事宜其家人而后可以敎國人者言人既家得宜則可以教國人也詩云宜兄宜弟者此小雅蓼蕭之篇美成王之詩詩之本文言成王有徳宜為人兄宜為人弟此記之意宜兄宜弟謂自與兄弟相善相宜也既為兄弟相宜而可兄弟之意而後可以教國人也詩云其儀不忒正是四國者此曺風鳲鳩之篇忒差也正長也言在位之君子威儀不有差忒可以正長是四方之國言可法則也其為父子兄弟足法而后民法之也者此謂治國在齊其家謂其脩徳於家在室家之内使父子兄弟足可方法而後民皆法之也是先齊其家而後能治其國也所謂平天下在治其國者自此以下至終萹覆明上文平天下先治其國之事但欲平天下先須治國治國事多於平天下非一義可了故廣而明之言欲平天下先須脩身脩身之事由近至逺自内至外故初明絜矩之道次明散財於民其又次明用善人逺惡人此皆治國治天下之綱<pb n="20a"/>故特詳悉畢舉今各随文觧之上恤孤而民不倍者孤弱之子人所易棄是上君長若能夏恤孤弱不遺則下民學之不相棄倍也是以君子有絜矩之道也者絜猶結也矩法也言君子於天下持矩法之道動而無失以此加物物皆從之也所惡於上毋以使下者此以下皆是絜矩之道也譬諸侯有天子在於上有不善之事加己己惡之則不可廻持此惡事使己下者為之也所惡於下毋以事上者言臣下不善事己己所有惡則己不可持此惡事迴以事己之君上也所惡於前毋以先後者前謂在己之前不以善事施己己所憎惡則無以持此惡事施於後人也所惡於後毋以從前者後謂在己之後不以善事施己己則無以惡事施於前行之人也所惡於右毋以交於左者謂與己平敵或在己右或在己左以惡加己己所憎惡則無以此惡事施於左人舉此一隅餘可知也此之謂絜矩之道者上經云君子有絜矩之道也其絜矩之義未明故此經申説能持其所<pb n="20b"/>有以待於人恕己接物即絜矩之道也詩云樂只君子民之父母此記者引之又申明絜矩之道若能以己化從民所欲則可謂民之父母此小雅南山有䑓之篇美成王之詩也只辭也言能以己化民從民所欲則可為民父母矣民之所好好之者謂善政恩惠是民之願好已亦好之以施於民若發倉廪賜貧窮賑乏絶是也民之所惡惡之者謂苛政重賦是人之所惡己亦惡之而不行也詩云節彼南山者上經說恕己待民此經明已須戒慎也詩云節彼南山維石巖巖此小雅節南山之篇刺幽王之詩言幽王所任大臣非其賢人也節然髙峻者是彼南山維積累其石巖巖然髙大喻幽王大臣師尹之尊嚴赫赫師尹民具爾瞻者赫赫顯盛貌是太師與人為則者具俱也爾汝也在下之民俱於汝而瞻視之言皆視師尹而為法此記之意以喻人君在上民皆則之不可不慎有國者不可以不慎者有國謂天子諸侯言民皆視上所行而則之不可不慎其徳乎宜慎<pb n="21a"/>之也辟則為天下僇矣者僇謂刑僇也君若邪辟則為天下之民共所誅討若桀紂是也詩云殷之未䘮師克配上帝此一經明治國之道在貴徳賤財此大雅文王之篇美文王之詩因以戒成王也克能也師衆也言殷自紂父帝乙之前未䘮師衆之時所行政教皆能配上天而行也儀監于殷峻命不易者儀宜也監視也今成王宜監視于殷之存亡峻大也奉此天之大命誠為不易言其難也道得衆則得國失衆則失國者道猶言也詩所云者言帝乙以上得衆則得國言殷紂失衆則失國也有徳此有人者有徳之人人之所附從故有徳此有人也有人此有土者有人則境土寛大故有土也有土此有財者言有土則生植萬物故有財也有財此有用者為國用有財豐以此而有供國用也徳者本也財者末也者徳能致財財由徳有故徳為本財為末也外本内末爭民施奪者外疏也内親也施奪謂施其劫奪之情也君若親財而疏徳則爭利之人皆施劫奪之情<pb n="21b"/>也是故財聚則民散財散則民聚者事不兩興財由民立君若重財而輕民則民散也若散財而賙恤於民則民咸歸聚也是故言悖而出者亦悖而入者悖逆也若人君政教之言悖逆人心而出行者則民悖逆君上而入以報答也謂拒違君命也貨悖而入者亦悖而出者若人君厚斂財貨悖逆民心而入積聚者不能乆如人畔於上財亦悖逆君心而散出也言衆畔親離財散非君有也康誥曰惟命不于常者謂天之命不於是常住在一家也道善則得之不善則失之矣書之本意言道為善則得之不善則失之是不常在一家也舅犯曰亡人無以為寳仁親以為寳者此舅犯勸重耳之辭於時重耳逃亡在翟秦穆公欲納之反國而勸重耳不受秦命對秦使云奔亡之人無以貨財為寳唯親愛仁道以為寳也秦誓曰者此一經明君臣進賢詘惡之事秦誓尚書篇名秦穆公伐鄭為晋敗於殽還歸誓羣臣而此篇是乃秦穆公悔過自誓之辭記者引之以明好賢<pb n="22a"/>去惡也若有一介臣斷斷兮者此秦穆公誓辭云羣辭臣若有一耿介之臣斷斷然誠實専一謹慤兮是語古文尚書兮為猗言有一介之臣其心斷斷綺然専一與此本異無他技其心休休焉其如有容焉者言此専一之臣無他竒異之技惟其心休休然寛容形貌似有包容如此之人我當任用也人之有技若己有之者謂見人有技藝欲得親愛之如己自有也人之彦聖其心好之不啻若自其口出者謂見人有才彦美通聖其心中愛樂不啻如自其口出心愛此彦聖之美多於口說言其愛樂之甚也寔能容之以能保我子孫黎民尚亦有利哉者寔是也若能好賢如此是能有所包容則我國家得安保我後世子孫黎衆也尚庻幾也非直子孫安其下衆人皆庻幾亦有利益哉也人之有技媢疾以惡之者上明進賢之善此論蔽賢之惡也媢妒也見人有技藝則掩藏媢妬疾以憎惡之也人之彦聖而違之俾不通者見他人之彦聖而違抑退之俾使也使其善<pb n="22b"/>功不通逹於君尚書通為達字也寔不能容以不能保我子孫黎民亦曰殆哉者若此蔽賢之人是不能容納家國将亡不能保我子孫非唯如此衆人亦曰殆危哉唯仁人放流之迸諸四夷不與同中國者言唯仁人之君能放流此蔽善之人使迸逺在四夷不與同在中國若舜流四凶而天下咸服是也此謂唯仁人為能愛人能惡人者既放此蔽賢之人逺在四夷是仁人能愛善人惡不善之人見賢而不能舉舉而不能先命也者此謂凡庸小人見此賢人而不能舉進於君假設舉之又不能使其在己之先是為慢也謂輕慢於舉人也見不善而不能退退而不能逺過也者此謂小人見不善之人而不能抑退之假令抑退之而不能使逺退之過者言是愆過之人也好人之所惡者人謂君子君子所惡者凶惡之事今乃愛好凶惡是好人之所惡也惡人之所好者君子所好仁義善道今乃惡此仁義善道是惡人之所好也是謂拂人之性者若如此者是謂拂戾善<pb n="23a"/>人之性菑必逮夫身者逮及也如此菑必及夫身矣是故君子有大道者大道謂所由行孝悌仁義之大道也必忠信以得之驕泰以失之者言此孝悌仁義必由行忠信以得之由身驕㤗以失之也生財有大道者此一經明人君當先行仁義愛省國用以豐足財物上文大道謂孝悌仁義之道此言人君生殖其財有大道之理則下之所云者是也生之者衆者謂為農桑多也食之者寡者謂減省無用之費也為之者疾者謂百姓急營農桑事業也用之者舒者謂君上緩於營造費用也則財恒足矣者言人君能如此則國用恒足仁者以財發身者謂仁徳之君以財散施發起身之令名也不仁者以身發財者言不仁之人唯在吝嗇務於積聚勞役其身發起具財此言治家治國天下之科皆謂人君也未有上好仁而下不好義者也言在上人君好以仁道接下其下感君仁恩無有不爱好於義使事皆得其宜也未有好義其事不終者也者臣下悉皆好義百事盡能<pb n="23b"/>終成故云未有好義其事不終者言皆能終成也未有府庫財非其財者也又為人君作譬言君若行仁民必報義義必終事譬如人君有府庫之財必其為所用也故云未有府庫財非其財者也孟獻子曰畜馬乗不察於雞豚者此一經明治國家不可務於積財若務於積財即是小人之行非君上之道言察於雞豚之所利為畜飬馬乘士初試為大夫不闚察於雞豚之小利伐氷之家不畜牛羊者謂卿大夫䘮祭用氷從固隂之處伐擊其氷以供䘮祭故云伐冰也謂卿大夫為伐氷之家不畜牛羊為財利以食禄不與人争利也百乘之家不畜聚斂之臣者百乘謂卿大夫有采地者也以地方百里故云百乗之家言卿大夫之家不畜聚歛之臣使賦稅什一之外徵求采邑之物也故論語云百乘之家是也與其有聚斂之臣寕有盗臣者覆辭不畜聚歛之臣也經意若其有聚斂之臣寕可有盗竊之臣以盜臣盗君府庫但害財則害小也此謂國不以利為利以義為<pb n="24a"/>利也者言若能如上所言是國家之利但以義事為國家利益也長國家而務財用者必自小人矣者言為人君長於國家而務積聚財以為己財者必自為小人之行也彼為至利也者前經明逺財重義是不以利為利以義為利此經明為君治國棄逺小人亦是不以利為利以義為利也彼為善之者謂君也君欲為仁義之道善其政教之語辭故云彼為善之小人之使為國家菑害並至者言君欲為善反令小人使為治國家之事毒害於下故菑害患難則並皆来至也雖有善者亦無如之何矣者既使小人治國君雖有善政之施亦無能奈此患難之何言不能止之以其聚歛者惡之已著故也注正義曰之適也釋詁文云反以喻己者謂見他人所親愛被賤惡以人類己他人之事反来自辟己身也云則脩身與否可自知也者謂彼人不脩則被賤惡敖惰己若不以脩身事亦然也若彼脩身則被親爱敬畏己若脩身亦當然也故云脩身與否可自知也云碩大也<pb n="24b"/>釋詁文一家一人謂人君也者以經言治家故知是人君也若文王刑于寡妻至于兄弟以御于家邦是也云春秋傳曰登戾之者此隐五年公羊傳文案彼傳文公觀魚于棠何以書譏何譏爾逺也公曷為逺而觀魚登来之也彼注意謂以思得而来之齊人語謂登來為得來也聲有緩急得為登謂隐公觀魚於棠得此百金之魚而來觀之公羊傳為登來鄭所引公羊夲為登戾之以來為戾與公羊本不同也鄭意以戾為貪戾故引以證經之貪戾也云又曰鄭伯之車僨於濟者隐三年左傳文師衆也峻大也皆釋詁文爾雅峻字馬旁為之與此同也克能也釋言文也云君有逆命則民有逆辭也者君有逆命觧經言悖而出也民有逆辭解經亦悖而入謂人有逆君之辭以拒君也云老子曰多藏必厚亡者言積聚藏之既多必厚重而散亡也引之者證貨悖而入亦悖而出椘書鄭知是椘昭王時書者案椘語云椘昭王使王孫圉聘於晋定公饗之趙簡子鳴玉以相問<pb n="25a"/>於王孫圉曰椘之白珩猶在乎其為寳幾何矣王孫圉對曰未嘗為寳椘之所寳者曰觀射父能作訓辭以行事於諸侯使無以寡君為口實又新序云秦欲伐椘使者觀椘之寳器椘王召昭奚恤而問焉對曰寳器在賢臣王遂使昭奚恤應焉昭奚恤發精兵三百人陳於西門之内為東面之壇一南面之壇四西面之壇一秦使者至昭奚恤曰君客也請就上居東面之壇令尹子西南面大宗子牧次之葉公子髙次之司馬子發次之昭奚恤自居西面之壇稱曰客欲觀椘之寳器乎椘之所寳者即賢臣也唯大國之所觀秦使無以對也使歸告秦王曰椘多賢臣無可以圖之何知有觀射父昭奚恤者案戰國義云椘王築壇昭奚恤等立於壇上楚王指之謂秦使曰此寡人之寳故知有昭奚恤等也謂賢為寳者案史記云理百姓實府庫使黎甿得所者有令尹子西而能也執法令奉圭璋使諸侯不怨兵車不起者有太宗子牧能也守封疆固城郭使鄰國不侵亦不侵<pb n="25b"/>鄰國者有葉公子髙能也整師旅治兵戈使蹈白刃赴湯蹈火萬死不顧一生者有司馬子發能也坐籌帷幄之中决勝千里之外懐霸王之業撥理亂之風有大夫昭奚恤能也是皆為寳也引之者證為君長能保愛夫善人以為寳也舅犯至利也者舅犯晋文公之舅狐偃者左傳文也云時避驪姬之讒亡在翟而獻公薨秦穆公使子顯弔之因勸之復國舅犯為之對此辭也檀弓篇文秦穆公伐鄭為晋所敗於崤還誓其羣臣故作此篇也者案尚書序秦穆公伐鄭晉㐮公帥師敗諸崤還歸作秦誓又左傳僖三十三年秦穆公興師伐鄭蹇叔等諫之公不從為晋人與姜戎要而擊之敗諸崤是其事也云美士為彦者爾雅釋訓文黎衆也俾使也皆釋詁文尚庶幾者釋言文爾雅庶幾尚也是尚為庶幾矣云媢妬也者說文云媢夫妬婦是媢為妬也其為至有也者言君行仁道則臣必為義臣既行義事必終成盖至誠相感必有實報如己有府庫之財為己所有也其<pb n="26a"/>為信實而然言不虛也孟獻子魯大夫仲孫蔑者此據左傳文也云畜馬乘者以士初試為大夫者案書傳士飾車駢馬詩云四牡騑酬大夫以上乃得乘四馬今下云伐氷之家百乘之家家至為大夫今别云畜馬乗者不察雞豚故知士初試為大夫者也伐氷之家卿大夫者案昭四年左傳云大夫命婦䘮浴用氷䘮大記注云士不用氷故知卿大夫也上若恩賜及食而得用亦有氷也但非其當故士䘮禮賜氷則夷槃可也左傳又云食肉之禄氷皆與焉是也云百乘之家有采地者也此謂卿也故論語云百乘之家鄭云采地一同之廣輪是也</hi>
　<lb/>
　<lb/>
<pb n="26b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　禮記注疏卷六十<lb/>
<pb n="27a"/>
　禮記注疏卷六十考證<lb/>
大學致知在格物注格來也物猶事也○<hi>臣召南</hi>按注<lb/>
　以來訓格於理難通司馬光謂為扞格之格即扞禦<lb/>
　外物之意說經亦僻程子始以窮理解格物朱子從<lb/>
　之<lb/>
未之有也○<hi>臣召南</hi>按注疏於大學俱一片說不分經<lb/>
　傳亦不云有錯簡分經傳訂錯簡自程子始而朱子<lb/>
　從之<lb/>
<pb n="27b"/>
此謂知本此謂知之至也○古本二句接未之有也之<lb/>
　下程子以為衍文朱子曰此謂知本衍文此謂知之<lb/>
　至也句上别有闕文此特其結語耳章句置此二句<lb/>
　於聼訟章之後<lb/>
所謂誠其意者<hi>至</hi>必誠其意○朱子定為傳之六章釋<lb/>
　誠意<lb/>
詩云瞻彼淇澳<hi>至</hi>没世不忘也○朱子移此二節於穆<lb/>
　穆文王節後為傳之三章释止至善<lb/>
<pb n="28a"/>
康誥曰克明徳<hi>至</hi>皆自明也○朱子定為傳之首章釋<lb/>
　明明徳<lb/>
湯之盤銘曰<hi>至</hi>用其極○朱子定為傳之二章釋新民<lb/>
詩云邦畿千里<hi>至</hi>止於信○朱子定為傳之三章釋止<lb/>
　至善而移前文淇澳二節接止於信之下<lb/>
　疏此經大學之道云云○<hi>臣召南</hi>按刋本相承於畫<lb/>
　叚全不分明細玩孔疏則亦自有界限大學之道至<lb/>
　則近道矣為一章章首也古之欲明明徳於天下者<lb/>
<pb n="28b"/>
　至此謂知之至也為二章言明明徳之理也所謂誠<lb/>
　其意者至大畏民志此謂知本為三章廣明誠意之<lb/>
　事也各叚疏宜各附本章之下而刋本自大學之道<lb/>
　至止於信連為一叚以三章之疏總附於下又截聼<lb/>
　訟一節於後則全非孔疏之意也<lb/>
聼訟吾猶人也<hi>至</hi>此謂知本○朱子定為傳之四章釋<lb/>
　本末<hi>臣召南</hi>按董槐以知止而后有定二節合聼訟<lb/>
　章為格物傳謂格物致知傳本不闕也葉夢鼎王柏<lb/>
<pb n="29a"/>
　皆以為然方孝孺曰朱子以聼訟章為釋本末律以<lb/>
　前後之例稍為不類今合知止以下至則近道矣以<lb/>
　上四十二字於聼訟吾猶人之右為傳第四章以釋<lb/>
　致知格物與堯舜之智不徧物之言正相發明且古<lb/>
　人說經畧舉大義而意趣自備非若後世說者之固<lb/>
　也由國家而推之天下大學之所宜為則欲致知者<lb/>
　舍聼訟而何以哉是語雖異於朱子而不乖乎道固<lb/>
　朱子之所取也今錄於此以備一說<lb/>
<pb n="29b"/>
所謂脩身在正其心者○<hi>臣召南</hi>按以下四章夲文自<lb/>
　明即孔疏亦條理秩然但刋夲相承俱接連寫則失<lb/>
　孔疏之意耳<lb/>
舅犯曰疏○此叚疏闕十處又不察於雞豚疏闕十九<lb/>
　處又注春秋傳曰登戾之疏闕五處又注椘書椘昭<lb/>
　王書疏闕二十五處又注其為誠然疏闕二字又注<lb/>
　卿大夫以上疏闕五處各本並同今仍其舊<hi>臣召南</hi>
　按疏於椘書兩引王孫圉及昭奚恤之事正以鄭注<lb/>
<pb n="30a"/>
　謂椘書是椘昭王時書未嘗指定是楚語也但疏引<lb/>
　椘語僅列觀射父則脫左史倚相一叚矣又引新序<lb/>
　一叚司馬子反訛作子發又理百姓實倉廪使民各<lb/>
　得其所令尹子西在此五叚宜接即賢人也之下<lb/>
　<lb/>
　<lb/>
　<lb/>
　<lb/>
<pb n="30b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　禮記注疏卷六十考證<lb/>
</p>
<p>
</p>
  </div>
</body>
</text>
</TEI>