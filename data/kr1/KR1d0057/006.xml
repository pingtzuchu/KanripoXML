<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>禮記集説卷六</head>
    <p>
<pb n="1a"/>
欽定四庫全書<lb/>
　禮記集説卷六　　　　　　宋　衛湜　撰<lb/>
客若降等執食興辭主人興辭於客然後客坐主人延<lb/>
客祭祭食祭所先進殽之序徧祭之三飯主人延客食<lb/>
胾然後辯殽主人未辯客不虛口<lb/>
　鄭氏曰辭者辭主人之臨已食若欲食於堂下然延<lb/>
　道也祭祭先也君子有事不忘本也客若降等則先<lb/>
　祭主人所先進先祭之所後進後祭之如其次也殽<lb/>
<pb n="1b"/>
　徧祭謂胾炙膾也以其本出於牲體也公食大夫禮<lb/>
　魚腊湆醬不祭也延客先食胾後食殽殽尊也凡食<lb/>
　殽辯於肩食肩則飽客不虛口俟主人也虛口謂酳<lb/>
　也客自敵以上其酳不待主人飽主人不先飽也<lb/>
　孔氏曰降下等也謂大夫為卿之客其品等卑下也<lb/>
　執捉也食飯也興起也客既卑故未食先執飯起以<lb/>
　辭謝主人飯為食主故特執之客既興辭故主人亦<lb/>
　起辭止之則客從辭而止乃復坐食也延客祭者君<lb/>
<pb n="2a"/>
　子得食則種種出少許置在豆間之地以報先代造<lb/>
　食之人敵客則得自祭不須主人之延道也凡祭食<lb/>
　之法随主人所設前後次第種種而次祭之序次序<lb/>
　也次序徧匝祭之也三飯謂三食也禮食三飧而告<lb/>
　飽須勸乃更食三飯竟主人乃道客食胾案公食大<lb/>
　夫禮三飯但食醬及他饌而未食胾蓋以胾為加客<lb/>
　三飧前未食之然公食禮三飧竟不云延客食胾與<lb/>
　此異也食胾竟後乃始辯殽辯匝也主人道客令食<lb/>
<pb n="2b"/>
　至飽故食殽得匝也特牲少牢云初食殽次食脊次<lb/>
　食骼後食肩故鄭云辯於肩則飽也虛口謂食竟飲<lb/>
　酒蕩口使清潔及安食也用漿曰潄令口以潔清為<lb/>
　義用酒曰酳酳訓演言食畢以酒演養其氣客雖食<lb/>
　殽已匝不得輒酳蓋主人常讓客不自先飽故客待<lb/>
　之也案公食禮雖設酒優賔不得用酳但以漿潄口<lb/>
　此是私客故用酒以酳也<lb/>
　藍田吕氏曰降等謂大夫於卿士於大夫也但執食<lb/>
<pb n="3a"/>
　興辭而不下堂大夫於君其辭也必下堂君辭而後<lb/>
　升公食大夫禮賔左擁簠粱右執湆以降公辭賔坐<lb/>
　奠于階西對坐取之升反奠于其所是也君子戒慎<lb/>
　乎其所不睹恐懼乎其所不聞所以敬乎神明者未<lb/>
　嘗斯須忘也神無方不在則未嘗有所間也故飲食<lb/>
　必祭所以祭者莫適祭也祭其神也莫適祭則吾之<lb/>
　敬心無時而不存也延客祭者客卑於主人客不敢<lb/>
　先必延之而後祭也孔子曰吾食於少施氏而飽吾<lb/>
<pb n="3b"/>
　祭作而辭曰䟽食不足以祭是也主人所先進者則<lb/>
　先祭之後進者則後祭之亦所以敬主人也殽謂骨<lb/>
　體如特牲少牢尸飯舉幹舉骼舉肩皆振祭是謂徧<lb/>
　祭既食胾則徧食之所謂辯殽也徧食如尸嚌之是<lb/>
　也先儒以此殽為膾炙膾炙禮謂之庶羞非殽也所<lb/>
　謂徧祭者謂徧舉骨體而祭也胾加豆也客既三飯<lb/>
　主人延客食加所以盡其勤也主人未辯客不虛口<lb/>
　亦謂降等之客必俟主人徧食殽胾乃敢卒食而酳<lb/>
<pb n="4a"/>
　蓋有所待也<lb/>
　臨川王氏曰主人延客祭先王制禮無非敎也無終<lb/>
　食之間違仁者其祭之謂乎<lb/>
　長樂陳氏曰古者於爨則祭先炊於樂則祭樂祖將<lb/>
　射則祭侯用火則祭司爟用龜則祭先卜養老則祭<lb/>
　先老於馬則祭馬祖馬社於田則祭先嗇司嗇於學<lb/>
　則祭先聖先師凡此不忘本也又況飲食之間哉<lb/>
　馬氏曰飲食唯魚腊醬湆不祭以其非物之盛則餘<lb/>
<pb n="4b"/>
　殽莫不徧祭也飲禮三爵而退食禮三飯而止者不<lb/>
　盡人之歡非專為飲食之義也故三飯主人延客食<lb/>
　胾然後辯殽蓋主人之加禮則義不可辭也<lb/>
　廬陵胡氏曰祭食祭所先進食飯也黍稷稻粱之屬<lb/>
　所先進者則祭之後者不祭若殽之序則徧祭徧皆<lb/>
　也公食之禮雖設酒為優賔不得用酳故鄭註彼云<lb/>
　但以漿潄口而已則此虛口安知其酳耶愚謂若主<lb/>
　人食殽未徧客不虛口耳非酳也<lb/>
<pb n="5a"/>
　王氏曰殽之序徧祭之則自殽之外蓋有不祭者如<lb/>
　魚腊醬湆非食之盛可以無祭也此據卑客故一聽<lb/>
　命於主人食至則必興辭以祭則不敢先舉以胾則<lb/>
　不敢先嘗殽之徧不敢先飽若敵客則不然矣雖然<lb/>
　禮無惡乎過厚賔主既設其勢必有所先以敵者而<lb/>
　施是禮焉其誰曰不可而況賔主燕食之間恩意相<lb/>
　接客之謙惟恐先乎主人而主人之厚於客惟恐有<lb/>
　所不足也雍容揖遜愛敬有餘較之公食大夫之禮<lb/>
<pb n="5b"/>
　尊卑不至截然蓋得禮之中者也孰得而少之哉<lb/>
侍食於長者主人親饋則拜而食主人不親饋則不拜<lb/>
而食<lb/>
　鄭氏曰勸長者食耳雖賤不得執食興辭拜而已示<lb/>
　敬也不拜以其禮於已不隆<lb/>
　孔氏曰向是自為客法此明侍從尊長為客禮也饋<lb/>
　謂進饌也已雖侍尊長而主人若自親饋與己己則<lb/>
　拜謝之而後食也<lb/>
<pb n="6a"/>
　横渠張氏曰從長者而就人食若主人親饋及已則<lb/>
　拜而食若不親饋則禮非為我不拜而食不敢當其<lb/>
　禮也與雖貳不辭同義<lb/>
　藍田吕氏曰凡稱侍者少賤之於長者毋敢視賔客<lb/>
　也若執弟子職而侍之侍飲侍食侍坐皆然以賔主<lb/>
　之義不全故無執食興辭之節也若長者加禮略申<lb/>
　賔主之敬而親饋之則拜之而已若不親饋則主人<lb/>
　之敬不足亦不必拜也<lb/>
<pb n="6b"/>
　王氏曰禮於施報之義貴適中而已主人親饋而客<lb/>
　不拜以荅之固無是理主人不親饋而客或拜焉是<lb/>
　為佞者也是愧主人而使之不自安也既以失己又<lb/>
　以失人知禮者為之乎故聖人謹之<lb/>
共食不飽共飯不澤手毋摶飯毋放飯毋流歠毋咤食<lb/>
毋齧骨毋反魚肉毋投與狗骨毋固獲毋揚飯飯黍毋<lb/>
以箸毋嚃羮毋絮羮毋刺齒毋歠醢客絮羮主人辭不<lb/>
能亨客歠醢主人辭以窶濡肉齒決乾肉不齒決無嘬<lb/>
<pb n="7a"/>
炙<lb/>
　鄭氏曰不飽謙也謂共羮飯之大器也不澤手為汗<lb/>
　生不絜也澤謂捼莎也禮飯以手澤或為擇放飯謂<lb/>
　去手餘飯於器中人所穢也流歠大歠嫌欲疾也咤<lb/>
　嫌薄之齧為有聲響不敬反魚肉為己歴口人所穢<lb/>
　也投骨為其賤飲食之物固獲為其不廉也欲專之<lb/>
　曰固爭取曰獲嚃為不嚼菜絮為詳於味絮猶調也<lb/>
　刺為其弄口也口容止歠醢亦嫌詳於味也歠者為<lb/>
<pb n="7b"/>
　其淡故決斷也乾肉堅宜用手嘬炙為其貪食甚也<lb/>
　嘬謂一舉盡臠特牲少牢嚌之加于俎<lb/>
　孔氏曰非禮食則有同器食法共食宜謙不輒厭飫<lb/>
　為飽也與人共飯手宜潔淨不得臨食始捼莎手乃<lb/>
　食恐為人所穢也取飯作摶則易得多是欲爭飽非<lb/>
　謙也手就器中取飯若黏著手不得拂放本器中當<lb/>
　棄於篚無篚棄於㑹㑹謂簋蓋也流歠謂開口大歠<lb/>
　汁入口如水流則欲多而速是傷廉也咤謂以舌口<lb/>
<pb n="8a"/>
　中作聲似嫌主人之食齧骨一則有聲二則嫌食無<lb/>
　肉三則以齧骨可憎也魚肉與人同器已齧殘不可<lb/>
　反還器中少牢禮尸所食之餘肉皆别置於肵俎固<lb/>
　獲謂與人共食不可專固獨得及爭取也飯熱當待<lb/>
　冷若揚去熱氣則為貪快傷廉飯黍當用匕故少牢<lb/>
　廪人溉匕註云匕所以匕黍稷也羮有菜當梜嚼若<lb/>
　含而歠吞之是欲速而多又有聲不敬且傷廉也絮<lb/>
　謂就食器中調足鹽梅是嫌主人食味惡也口容欲<lb/>
<pb n="8b"/>
　靜止不得刺㺯之為不敬醢肉醬也醬宜鹹客失禮<lb/>
　而絮羮則主人謝之云以家不能亨煮故味不調適<lb/>
　也窶無禮也客失禮而歠醢則主人亦謝之云作醢<lb/>
　淡而無鹽故可歠也兩辭皆優饒於賔也濡濕也軟<lb/>
　則可以齒決乾肉腊屬也火灼曰炙炙肉濡若食炙<lb/>
　先當以齒嚌而反置俎上不一舉而併食併食之曰<lb/>
　嘬<lb/>
　横渠張氏曰共飯不澤手必有物以取之不使濡其<lb/>
<pb n="9a"/>
　手共飯雖食共一器必各有器以取之毋固獲謂飲<lb/>
　食在俎豆越品爭力取而食之嫌其貪也<lb/>
　藍田吕氏曰共食者所食非一品也共飯者止飯而<lb/>
　已凡與人共者必先人而後已厚人而薄己則不爭<lb/>
　矣共食而求飽非讓道也古之飯者以手與人共飯<lb/>
　摩手而有澤人將惡之而難言也食言放羮言流皆<lb/>
　貪肆飲食而無容也孟子曰放飯流歠而問無齒決<lb/>
　決之失小而流放之過大也毋咤食當食叱咤惡無<lb/>
<pb n="9b"/>
　容也毋投與狗骨惡以人食而食獸也毋固獲惡必<lb/>
　得也毋揚飯惡欲速也毋飯黍以箸惡用非所宜也<lb/>
　毋刺齒取齒間之餘也毋絮羮絮讀如漂絮之絮玩<lb/>
　之而不食必調飪失其節故主人辭不能亨也醢之<lb/>
　味厚非可歠而歠之則味薄可知故主人辭以窶<lb/>
　廣安游氏曰聖人知夫人之大欲在夫飲食也而致<lb/>
　詳於飲食之禮終食之間而人之賢不肖可得而知<lb/>
　也貪也犯人之所惡也薄主人之飲食也聲容之不<lb/>
<pb n="10a"/>
　敬也所謂小人之情狀畢見於此矣聖人之敎不待<lb/>
　其已麗於大惡而後正之也待其大惡而正之則無<lb/>
　及矣故夫起居飲食之間而為之禮焉聖人之用意<lb/>
　微矣古之制禮者禮與食相懸而為重輕故曰禮與<lb/>
　食孰重孟子曰禮重惟其有禮而食也則有肉乾人<lb/>
　饑而不食者矣惟其無禮而食也則有紾兄之臂而<lb/>
　奪之食者矣惟其肉乾人饑而不食而後其人可使<lb/>
　饑餓而不可使之犯非禮可使蹈患難而不可使之<lb/>
<pb n="10b"/>
　犯非義若此者治與安之所從生也紾兄之臂而奪<lb/>
　之食則凡可以得食者無不為而凡可以取利者無<lb/>
　不敢也亂與亡之所從出也去亂而即治去亡而即<lb/>
　安則夫禮之施於飲食之際者其可後乎<lb/>
　馬氏曰君子於觴酒豆肉之間未嘗不致謙而養廉<lb/>
　也<lb/>
卒食客自前跪徹飯齊以授相者主人興辭於客然後<lb/>
客坐<lb/>
<pb n="11a"/>
　鄭氏曰謙也自從也齊醬屬也相者主人賛饌者公<lb/>
　食大夫禮賔卒食北面取粱與醬以降也興辭不聽<lb/>
　親徹<lb/>
　孔氏曰卒食食已也食坐南向候客食竟起從坐前<lb/>
　北面當已坐而跪自徹已所食飯與齊以授相者飯<lb/>
　齊食主故也荅主人初所親饋者也齊醬葅通名耳<lb/>
　此是卑者侍食之禮敵者則否<lb/>
　藍田吕氏曰主人興辭於客然後客坐此與客降等<lb/>
<pb n="11b"/>
　執食興辭之義同敵者則不親徹也凡此容止之節<lb/>
　疑若繁縟而難行然大人成徳動容周旋中禮則於<lb/>
　斯也不待學而自中若夫學者將學於禮必先從事<lb/>
　於節文之間安於是而不憚煩則其徳為庶幾矣兹<lb/>
　禮文之所以不可簡也<lb/>
侍飲於長者酒進則起拜受於尊所長者辭少者反席<lb/>
而飲長者舉未釂少者不敢飲<lb/>
　鄭氏曰降席拜受敬也燕飲之禮鄉尊少者不敢先<lb/>
<pb n="12a"/>
　尊者飲盡爵曰釂燕禮曰公卒爵而後飲也<lb/>
　孔氏曰明侍尊長飲酒法也食竟宜飲酒故次之長<lb/>
　者賜酒進至侍飲者前則起而拜受於尊所尊所謂<lb/>
　陳尊之所貴賤不同諸侯燕禮設尊在東楹之西尊<lb/>
　面有鼻鼻向君示君專有此惠也若鄉飲酒及卿大<lb/>
　夫燕則設尊陳於房戶之間使賔主得夾尊示不敢<lb/>
　專惠也此當是燕禮燕禮無此語文不具耳近尊鄉<lb/>
　長者故往於尊所向長者而拜長者辭少者之起故<lb/>
<pb n="12b"/>
　少者復反還其席而飲賜酒也舉猶飲也須俟長者<lb/>
　盡爵而後少者乃得飲也然士相見及玉藻皆云卒<lb/>
　爵而俟君卒爵然後授虛爵二文皆先君卒爵者謂<lb/>
　私燕之禮此據燕飲正禮故不同也<lb/>
　臨川王氏曰拜受於尊所此是初進酒時一拜受耳<lb/>
　不然則已煩矣<lb/>
　藍田吕氏曰侍飲之禮與侍食同因燕閒而飲食非<lb/>
　賔主之正禮也古之飲酒貴賤少長無不及也鄉飲<lb/>
<pb n="13a"/>
　酒之禮堂下之賔樂工及笙無不與獻特牲饋食禮<lb/>
　賔兄弟弟子公有司私臣無不與獻其獻也皆主人<lb/>
　親酌授之此侍飲者亦長者親酌授之所以有拜受<lb/>
　于尊所之節也惟燕禮以宰夫為獻主故君不親酌<lb/>
　也長者舉未釂少者不敢飲猶燕禮受賜爵者以爵<lb/>
　就席坐公卒爵然後飲也然士相見禮及玊藻與燕<lb/>
　禮異者恐侍飲於長者偶與燕禮同而與侍飲於君<lb/>
　異也<lb/>
<pb n="13b"/>
　嚴陵方氏曰謂之尊所以尊其惠之所自出故也賜<lb/>
　爵者必面於尊所所以專惠於己受爵者必拜於尊<lb/>
　所所以歸惠於上也<lb/>
　王氏曰禮莫嚴於少長之分至於飲酒之際尤人情<lb/>
　之所易縱故記禮者必致其委曲焉一飲之頃少之<lb/>
　所以事長者如此其至凡所以習人敬順之心於平<lb/>
　居無事之時彼其瀆尊犯分之念何自而有哉經曰<lb/>
　禮之敎化也微其止邪於未形之謂也<lb/>
<pb n="14a"/>
長者賜少者賤者不敢辭<lb/>
　鄭氏曰不敢亢禮也賤者僮僕之屬<lb/>
　孔氏曰此明凡受賜禮也少謂幼穉敵者亢而有辭<lb/>
　少者賤者故不敢也<lb/>
　藍田吕氏曰辭遜之節行於賔主之際而已體不敵<lb/>
　則毋敢視賔客所謂不敢辭者義所可受不敢以辭<lb/>
　之也有一辭有再辭有三辭各稱其事也孟子曰尊<lb/>
　者賜之曰其所取之者義乎不義乎以是為不恭故<lb/>
<pb n="14b"/>
　弗卻若夫義不當受雖尊者之賜亦辭如子思辭魯<lb/>
　繆公之鼎肉孟子辭齊之兼金百鎰是也<lb/>
　長樂陳氏曰上之賜也以恩下之受也以義義之所<lb/>
　可雖長者之賜不敢辭義之所不可雖君之賜有所<lb/>
　不受<lb/>
賜果於君前其有核者懐其核御食於君君賜餘器之<lb/>
溉者不寫其餘皆寫<lb/>
　鄭氏曰懐核嫌棄尊者物也木實曰果溉謂陶梓之<lb/>
<pb n="15a"/>
　器不溉謂萑竹之器也寫者傳已器中而食之重汙<lb/>
　辱君之器也勸侑曰御<lb/>
　孔氏曰君食竟以食殘餘物賜御者器可滌溉不畏<lb/>
　汙則不須倒寫如陶是瓦甒之屬梓是杯杅之屬並<lb/>
　可滌潔仍於器中食之食訖則滌以還君若其餘不<lb/>
　可溉之器如織萑葦織竹為筐筥不可溉滌不倒寫<lb/>
　之則浸汙其器是壊尊者物也<lb/>
　藍田吕氏曰二者皆廣敬也果核當棄重君賜故懐<lb/>
<pb n="15b"/>
　之而不棄也御食侍食也如内則父没母存冢子御<lb/>
　食是也<lb/>
　永嘉戴氏曰果核餘物也不敢棄君之餘器用微物<lb/>
　也不敢同君之器所以習臣子恭順之心於人情慢<lb/>
　易之際也<lb/>
　山隂陸氏曰變侍言御御以卑御尊侍侍之而已陳<lb/>
　敬仲曰臣卜其晝未卜其夜是御也非侍也<lb/>
　廬陵胡氏曰寫謂傾於别器<lb/>
<pb n="16a"/>
餕餘不祭父不祭子夫不祭妻<lb/>
　鄭氏曰食人之餘曰餕餕而不祭唯此類也食尊者<lb/>
　之餘則祭盛之<lb/>
　孔氏曰祭謂祭先也因前有賜餘故明食人之餘不<lb/>
　祭者也凡食人之餘及日晚食朝饌之餘皆云餕凡食<lb/>
　餘悉祭惟父得子餘夫得妻餘則不祭言其卑故也<lb/>
　非此二條悉祭熊氏曰父得有子餘者謂年老致仕<lb/>
　傳家事於子孫子孫有賔客之事故父得餕其餘<lb/>
<pb n="16b"/>
　夫餕其妻餘者謂宗婦與族人婦燕飲有餘夫得食<lb/>
　之<lb/>
　藍田吕氏曰餕者食餘之名尸謖君與卿四人餕君<lb/>
　起大夫六人餕食祭之餘也父母在朝夕常食子婦<lb/>
　佐餕食人之餘也皮弁以旦視朝遂以食日中而餕<lb/>
　莫食朝之餘也祭食者祭其所未嘗食者以示敬也<lb/>
　餕者食之餘祭之則不敬故不祭也雖然所以不祭<lb/>
　者唯父之於子夫之於妻而已若尊者則餕餘亦祭<lb/>
<pb n="17a"/>
　也如特牲饋食餕者祭舉祭鉶是也子與妻有餕致<lb/>
　於父與夫者蓋祭祀之餘也祭祀有子與妻尸之而<lb/>
　已不與者故有餕以致之也齊陳乞曰常之母有魚<lb/>
　菽之祭願諸大夫之餕我也此妻之祭而夫食其餕<lb/>
　也晉驪姬謂太子申生曰君夢齊姜必速祭之太子<lb/>
　祭于曲沃歸胙于公此子之祭而父食其餕也<lb/>
　嚴陵方氏曰餕則指其人餘則指其物<lb/>
　新安朱氏曰孔子君賜食必正席先嘗之君賜腥必<lb/>
<pb n="17b"/>
　熟而薦之君賜腥則非餕餘矣雖熟之以薦先祖可<lb/>
　也賜食則或為餕餘但可正席先嘗而已固是不可<lb/>
　薦先祖雖妻子至卑亦不可祭也<lb/>
　永嘉戴氏曰夫食必祭示有先也使餕餘而悉祭是<lb/>
　以其餘為祭也毋乃不䖍乎父餕子餘夫餕妻餘尊<lb/>
　卑之序紊矣意者餕餘不祭與父不祭子夫不祭妻<lb/>
　義不相屬乎父不祭子夫不祭妻各使其子主之示<lb/>
　有尊也<lb/>
<pb n="18a"/>
御同於長者雖貳不辭偶坐不辭<lb/>
　鄭氏曰御同謂侍食於長者饌宜與之同也貳謂重<lb/>
　殽膳也辭之為長者嫌偶坐盛饌不為己<lb/>
　孔氏曰御謂侍也侍者雖獲殽膳重而已不須辭其<lb/>
　多也所以然者此饌本為長者設耳若辭之則嫌當<lb/>
　長者偶嫓也或彼為客設饌而召已往嫓偶於客共<lb/>
　食此饌本不為己設故不辭之一云偶二也若惟獨<lb/>
　有已主人設饌已當辭謝若與他人俱坐則已不假<lb/>
<pb n="18b"/>
　辭以主人意不必在已也<lb/>
　黄氏曰主人有尊客因召已嫓偶雖有盛饌懼妨尊<lb/>
　客已不敢辭退待尊者辭之可也故云偶坐不辭若<lb/>
　從䟽義之説食人之食而不為己有傷仁義而違禮<lb/>
　敎知不為己則寜如避席不食哉<hi>餘義</hi>
　藍田吕氏曰御同於長者侍於長者也偶坐者因彼<lb/>
　有賔也辭遜行之美者也辭其所當辭然後成其美<lb/>
　也如不有其義不當其物則其美者適所以為病歟<lb/>
<pb n="19a"/>
　馬氏曰禮者施報而已主人之禮在我也不辭之非<lb/>
　禮也主人之禮不在我也辭之亦非禮也子貢主伯<lb/>
　髙之喪孔子語之曰為爾哭也來者拜之知伯髙而<lb/>
　來者弗拜也與此同義<lb/>
羮之有菜者用梜其無菜者不用梜<lb/>
　鄭氏曰梜猶箸也<lb/>
　孔氏曰有菜謂鉶羮無菜謂大羮湆也直歠之而已<lb/>
　其有肉調者犬羮兎羮之屬或當用匕也<lb/>
<pb n="19b"/>
　藍田吕氏曰事之細者猶各求其所宜則先王之謹<lb/>
　於禮可知矣<lb/>
　山隂陸氏曰敎之如此可謂至矣<lb/>
為天子削𤓰者副之巾以絺為國君者華之巾以綌為<lb/>
大夫累之士疐之庶人齕之<lb/>
　鄭氏曰副析也既削又四析之乃横斷之而巾覆焉<lb/>
　華中裂之不四析也累倮也謂不巾覆也士不中裂<lb/>
　横斷去疐而已庶人不横斷<lb/>
<pb n="20a"/>
　孔氏曰絺細葛也華謂半破也爾雅曰𤓰曰華之郭<lb/>
　璞云食啖治擇之名也綌麤葛也疐謂脱華處庶人<lb/>
　府史之屬此削𤓰等級非謂平常之日當是公庭大<lb/>
　㑹之時<lb/>
　黄氏曰正義云此削𤓰等級是公庭大㑹之時作䟽<lb/>
　之失大矣經云飲食有由則四靈為畜謂天下飲食<lb/>
　由從於禮上自天子鼎俎牲牢下及庶人無故不食<lb/>
　珍之禮大化既至卵胎可俯而視麟鳳游于郊藪禮<lb/>
<pb n="20b"/>
　化大行天下之人咸恥欺乎闇室者也詎削𤓰之禮<lb/>
　而人不從哉<lb/>
　藍田吕氏曰削𤓰有等亦以辨上下也自大夫以上<lb/>
　皆削故曰為天子為國君為大夫自士以下不削故<lb/>
　曰士疐之庶人齕之累之如裸裎之裸也<lb/>
　長樂劉氏曰三代之王於府史胥徒女奚莫不用禮<lb/>
　以竭其忠孝之誠也如内饔之割烹外饔之刑膴辟<lb/>
　雞宛脾熬毋珍捶曲盡精微皆有制度而況𤓰為時<lb/>
<pb n="21a"/>
　新必薦寢廟也大夫以上皆曰為者有司為之也士<lb/>
　庶人不曰為者自為之也士庶雖賤居在草野食𤓰<lb/>
　之際執刀疐齕而不敢忘於其君而僣其華副之禮<lb/>
　忠厚之化可知也<lb/>
　嚴陵方氏曰𤓰必用巾者所以奉尊者不敢䙝其物<lb/>
　也巾必以絺綌者當暑以涼為貴也<lb/>
　李氏曰先王制禮於人情之所欲者養之無不備故<lb/>
　翦蟈皆有官於人情之所不能免者治之無不盡故<lb/>
<pb n="21b"/>
　削𤓰猶有制然後使後世無以加也<lb/>
　永嘉戴氏曰一𤓰之微横斷中裂何與於尊卑而聖<lb/>
　人猶拳拳若此焉天下之事微之不敢忽者所以為<lb/>
　大之必謹也削𤓰者其嚴若此由是而推之庶人其<lb/>
　有食侯食者乎庶人不敢食侯食臣下其有作福作<lb/>
　威而玉食者乎此聖人制禮之微意也<lb/>
父母有疾冠者不櫛行不翔言不惰琴瑟不御食肉不<lb/>
至變味飲酒不至變貎笑不至矧怒不至詈疾止復故<lb/>
<pb n="22a"/>
　鄭氏曰不櫛不翔憂不為容也不惰憂不在私好也<lb/>
　不御憂不在樂也不變味變貎憂不在味也不矧不<lb/>
　詈憂在心難變也齒本曰矧大笑則見復故自若常<lb/>
　也<lb/>
　孔氏曰此一節明親疾人子之禮惰者言語戲劇華<lb/>
　飾文辭故鄭云不在私好謂華好也猶許食肉但不<lb/>
　許多耳少食則味不變多食則口味變也<lb/>
　藍田吕氏曰孝子之事親也病則致其憂憂在乎心<lb/>
<pb n="22b"/>
　故言動不得如其故也冠者不櫛不暇禮也志不惰<lb/>
　者其回也歟此言言不惰者蓋不在乎此而及於他<lb/>
　言之惰也惰懈也懈則忘之矣父母有疾心未嘗忘<lb/>
　乎疾故雖言也不在乎他顔子學於仲尼聽其言也<lb/>
　唯恐失之亦不在乎他此所以皆言不惰也矧見齒<lb/>
　也詈惡聲也笑怒之變至於如此亦忘乎其親者也<lb/>
　嚴陵方氏曰言冠者别於童子冠則有時而不櫛可<lb/>
　也童子則無冠矣無時而不櫛焉此所以止言冠者<lb/>
<pb n="23a"/>
　不櫛也以憂親之疾而忘其身之飾故也言不惰則<lb/>
　以憂勤而不敢惰也琴瑟不御者不以所樂而忘所<lb/>
　憂也樂必以琴瑟為言者蓋常御之樂士無故則不<lb/>
　去故也御猶御馬之御遲速緩急唯御者之聽焉以<lb/>
　其聲有遲速絃有緩急故琴瑟得以謂之御也詩曰<lb/>
　琴瑟在御與此同意物有常味也食肉多品則為變<lb/>
　味人有常貎也飲酒過量則或至變貎<lb/>
　長樂陳氏曰儀禮曰疾者齊養者皆齊則自行不翔<lb/>
<pb n="23b"/>
　以至怒不至詈皆齊之事然此亦中人之制孝子䟽<lb/>
　節也文王行不能正履不特不翔而已色憂不特言<lb/>
　不惰笑不至矧而已一飯亦一再飯亦再不特食肉<lb/>
　飲酒不變味變貎也<lb/>
　王氏曰父母有疾而致其憂此子職所當然也聖人<lb/>
　猶必為之委曲以制禮者蓋以人情有過有不及焉<lb/>
　約之以禮庶乎歸之於中也<lb/>
有憂者側席而坐有喪者專席而坐<lb/>
<pb n="24a"/>
　鄭氏曰側猶特也憂不在接人不布他面席専席降<lb/>
　居處也専猶單也<lb/>
　孔氏曰憂亦謂親有疾也側猶獨也獨席謂獨坐不<lb/>
　舒他面席也明憂不在接人也吉時貴賤有重席之<lb/>
　禮若父母始喪寢苫無席卒哭後乃有芐翦不納自<lb/>
　齊衰以下始喪而有席並不重降居處也<lb/>
　横渠張氏曰有憂者心未安故側席喪已然者坐無<lb/>
　容故專席非謂不與賔客接也<lb/>
<pb n="24b"/>
　藍田吕氏曰側席坐不安也專席不與人共坐也有<lb/>
　憂者行不能正履則坐不能安席可知矣有喪者致<lb/>
　於哀慕心不二事則不與人共處可知矣居倚廬非<lb/>
　喪事不言既練居堊室不與人居皆專席之義也先<lb/>
　儒以側為特以專為單既無所據而以側為特如禮<lb/>
　所謂側降側受之類所訓雖可然與專席無别則不<lb/>
　可以特訓側也<lb/>
　廬陵胡氏曰側不正也漢王嘉傅喜魏徐奕傳皆云<lb/>
<pb n="25a"/>
　楚有子玉則文公側席而坐專猶特也<lb/>
　王氏曰側席與儀禮所謂側殺側受醴之側同專席<lb/>
　與郊特牲所謂專席而酢之專同<lb/>
水潦降不獻魚鼈獻鳥者佛其首畜鳥者則勿佛也獻<lb/>
車馬者執䇿綏獻甲者執冑獻杖者執末獻民虜者操<lb/>
右袂獻粟者執右契獻米者操量鼓獻孰食者操醬齊<lb/>
獻田宅者操書致<lb/>
　鄭氏曰水潦魚鼈不饒多也佛首為其喙害人也佛<lb/>
<pb n="25b"/>
　戾也蓋為小竹籠以冒之畜養也養則馴凡操執者<lb/>
　謂手所舉以告者也設其大者舉其小者便也甲鎧<lb/>
　也胄兜鍪也民虜軍所獲也操其右袂制之契券要<lb/>
　也右為尊量鼓量器名<lb/>
　孔氏曰自此至如使之容一節明獻遺人物及授受<lb/>
　之儀天降下水潦魚鼈難得故鄭云不饒多也或云<lb/>
　水潦魚鼈常足不饒益其多䇿綏者䇿是馬杖綏是<lb/>
　上車之繩車馬不上於堂䇿綏易呈呈之則知有車<lb/>
<pb n="26a"/>
　馬也謂鎧為甲者言如龜鼈之有甲也鎧大兜鍪小<lb/>
　小者易舉執以呈之獻杖執末者末謂柱地頭也不<lb/>
　淨不可向人故執以自向民虜謂征伐所獲右袂右<lb/>
　邊袖也以左手操其右袂用右手以防其異心執操<lb/>
　互言耳粟稻粱之屬契謂兩書一札同而别之米六<lb/>
　米之等量是知斗斛之數鼓是量器名也隠義云東<lb/>
　海樂浪人呼容十二斛者為鼓以量米故云量鼓米<lb/>
　可即食為急故獻者執量粟可久儲為緩故獻者執<lb/>
<pb n="26b"/>
　契熟食葱㳿之屬醬齊為食之主執主來則食可知<lb/>
　若見芥醬必知獻魚膾之屬也書致謂圖書於板丈<lb/>
　尺委曲書之而致之於尊者也以上諸物可動故不<lb/>
　云致而田宅著土故板圖書畫以致之故言書又言<lb/>
　致也然古者田宅悉為官所賦本不屬民今得此田<lb/>
　宅獻者是或有重勲為君王所賜可為己有故得有<lb/>
　獻<lb/>
　藍田吕氏曰獻遺授受之節文其别有獻有遺有進<lb/>
<pb n="27a"/>
　有效有執有授有問獻車馬獻甲獻粟獻米獻食獻<lb/>
　田宅此六者不可手執則執一物以表其獻少儀云<lb/>
　車則説綏執以將命甲若無以前之則袒櫜奉胄粟<lb/>
　者榖之緫名黍稷稻粱之屬未為米者也古者以契<lb/>
　為信居者執左契出者執右契蓋予人粟者執左契<lb/>
　以待之左契者無所事以待有所事此老氏所謂聖<lb/>
　人執左契是也取人粟者執右契以合之此獻粟者<lb/>
　所以執右契以表之也醬齊者主人親設客親徹食<lb/>
<pb n="27b"/>
　之主也熟食之與醬齊各有所宜所謂不得其醬不<lb/>
　食杖與民虜二者可執而獻之故不以物表之也杖<lb/>
　之末居地有坌汙故自執之且便於受獻者之執也<lb/>
　長樂陳氏曰水潦降不獻魚鼈則獻魚鼈必視其時<lb/>
　也獻鳥者佛其首養鳥者勿佛則獻鳥必視其性也<lb/>
　獻車馬以至於田宅皆有所執則舉其要也<lb/>
　廬陵胡氏曰水涸魚鼈易得不必獻舊引春秋水潦<lb/>
　方降云雨降非執胄胄在首先之民虜俘獲者馘取<lb/>
<pb n="28a"/>
　左而袂操右各制其强力書亦契券之類然古者田<lb/>
　宅官制其籍本不屬民今得獻之者記此禮者或出<lb/>
　漢儒<lb/>
　山陰陸氏曰佛首以翼佛之若今佛雞鶩矣<lb/>
　嚴陵方氏曰杖或以木或以竹有本有末趙簡子賦<lb/>
　晉國一鼓鐵釋者謂鈞四謂之石石四謂之鼓理或<lb/>
　然也<lb/>
　新安朱氏曰右契契是合同底物以右為上將獻於<lb/>
<pb n="28b"/>
　人必執其右自取其左是自收其無用者所以老子<lb/>
　云執左契以涖天下<lb/>
　李氏曰先王之時所謂獻田宅者豈民將有徙者歟<lb/>
凡遺人弓者張弓尚筋弛弓尚角右手執簫左手承弣<lb/>
尊卑垂帨若主人拜則客還辟辟拜主人自受由客之<lb/>
左接下承弣鄉與客並然後受<lb/>
　鄭氏曰弓有往來體皆欲令其下曲隤然順也遺人<lb/>
　無時已定體則張之未定體則弛之簫弭頭也謂之<lb/>
<pb n="29a"/>
　簫簫邪也弣把中帨佩巾也磬折則佩垂授受之儀<lb/>
　尊卑一若主人拜拜受也辟拜謙不敢當由從也從<lb/>
　客之左右客尊之接下接客手下也承弣卻手則簫<lb/>
　覆手與鄉與客並謂於堂上則俱南面禮敵者並授<lb/>
　孔氏曰此敵體故稱遺也弓之為體以木為身以角<lb/>
　為面筋在外面張之時曲來鄉内故遺人則使筋在<lb/>
　上弓身曲向其下其弛之時反張向外筋在曲内角<lb/>
　在曲外今遺人則角向其上弓形亦曲向下故鄭云<lb/>
<pb n="29b"/>
　皆欲令其下曲隤然順也案槀人云春獻素秋獻成<lb/>
　註云矢箙春作秋成矢箙既獻素明知弓亦獻素素<lb/>
　形朴也故士喪禮註云形法定為素又弓人云秋合<lb/>
　三材冬定體則合三材之時可以獻人故此註云未<lb/>
　定體則弛之也簫弓頭頭稍剡差邪似簫故謂為簫<lb/>
　又謂為鞘鞘簫言相似執簫謂客覆右手執弓下頭<lb/>
　也弣謂弓把也授在地地道貴右主人推客居右客<lb/>
　覆右手執弓下頭又卻下左手以承弓把把當中央<lb/>
<pb n="30a"/>
　而髙兩頭頽下以授主人主人在左知是執弓下頭<lb/>
　者拄地不淨故自執之以上頭授人示敬也尊卑謂<lb/>
　賔主俱是大夫則為尊俱是士則為卑若主人拜受<lb/>
　所遺還辟猶逡廵也客謙故逡廵遷延辟主人之拜<lb/>
　不荅拜者執弓不得拜也主人既敵故自受之拜客<lb/>
　既竟從客左而受之主人既還在客左與客並郤左<lb/>
　手接客左手之下而承弣又覆右手捉弓下頭必知<lb/>
　客主俱郤左手承弣右手覆簫者蓋主人用右手承<lb/>
<pb n="30b"/>
　弣則是倒執弓也鄉與客並謂前云由左恐人或相<lb/>
　對而左右也今明既拜客竟則還前立處與客俱向<lb/>
　南而立乃後受弓故鄭云俱南面解鄉與客並也言<lb/>
　於堂上則俱面南向明也若不於堂上當随便亦俱<lb/>
　向明也<lb/>
　藍田吕氏曰凡以物相饋下之於上曰獻上之於下<lb/>
　曰賜敵者曰遺遺人弓而不曰獻蓋敵者也張則弓<lb/>
　之體來筋外而角内故尚筋弛則弓之體往角外而<lb/>
<pb n="31a"/>
　筋内故尚角或張或弛者弓體定則張之未定則弛<lb/>
　之也右手執簫左手承弣者受者便於執也少儀云<lb/>
　弓則以左手屈韣執弣授受之儀尊卑皆稍磬折故<lb/>
　皆垂帨也由客之左吉事尚右以尊賔也接下承弣<lb/>
　敬受之也鄉與客並然後受者敵相遺皆南鄉<lb/>
　横渠張氏曰尊卑垂帨至地髙下之節也尊卑者髙<lb/>
　下也尊者謂賔主卑者謂賔主之侍者尊者磬折則<lb/>
　卑者亦當然<lb/>
<pb n="31b"/>
　新安朱氏曰賔主雖或一尊一卑然皆當磬折垂帨<lb/>
　也<lb/>
　馬氏曰禮曰主佩垂則臣佩委明尊卑俯仰之異也<lb/>
　言尊卑垂帨而無上下之異者蓋賔主授受之禮非<lb/>
　臣主之際也佩之有帨者以自清潔也詩曰無感我<lb/>
　帨兮戒非禮之汚其清潔也<lb/>
　廬陵胡氏曰尊卑垂帨獻受皆敬還辟猶退却也<lb/>
　廣安游氏曰凡此皆自處不安而處人以安也大抵<lb/>
<pb n="32a"/>
　古之為禮者有勞焉有辱焉有惡焉有賤焉有不安<lb/>
　焉為禮者親其勞而不以勞施於人躬其辱而不以<lb/>
　辱及於人受賤受惡而以貴者善者委之於人以不<lb/>
　安者自與而以安者與人惟其如此則可事上事長<lb/>
　事君親事師友可以羣居可以行世此制禮之意也<lb/>
　金華邵氏曰獻車馬獻甲胄獻民虜粟米熟食田宅<lb/>
　其事若重於弓矣然數者皆不著其儀獨於一弓之<lb/>
　授受必謹焉者蓋古者射以觀徳而弓者觀徳之具<lb/>
<pb n="32b"/>
　也於授受而不謹則異時執弓挾矢支左屈右必有<lb/>
　失其儀者此聖人所深慮也<lb/>
　<lb/>
　<lb/>
　<lb/>
　<lb/>
　<lb/>
　禮記集説卷六<lb/>
</p>
<p>
</p>
  </div>
</body>
</text>
</TEI>