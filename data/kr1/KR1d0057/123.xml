<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>禮記集說卷一百二十三</head>
    <p>
<pb n="1a"/>
欽定四庫全書<lb/>
　禮記集說卷一百二十三　　宋　衛湜　撰<lb/>
中庸第三十一<lb/>
　　中庸一篇㑹稽石氏集解自濂溪先生而下凡十<lb/>
　　家朱文公嘗為之序已而自著章句以十家之說<lb/>
　　刪成輯略别著或問以開曉後學今每章首録鄭<lb/>
　　註孔䟽次載輯略即繼以朱氏然十家之説凡輯<lb/>
　　略所不敢取者朱氏或問閒疏其失僅指摘三數<lb/>
<pb n="1b"/>
　　言後學或未深解今以石氏本増入庶幾覧者可<lb/>
　　以參繹其㫖意其有續得諸説則附於朱氏之後<lb/>
　孔氏曰案鄭目録云中庸者以其記中和之為用也<lb/>
　庸用也孔子之孫子思伋作之<lb/>
　河南程氏曰中之理至矣獨隂不生獨陽不生偏則<lb/>
　為禽獸為異類中則為人中則不偏常則不易惟中<lb/>
　不足以盡之故曰中庸<hi>明道</hi>又曰天地之化雖廓然<lb/>
　無窮然而隂陽之度日月寒暑晝夜之變莫不有常<lb/>
<pb n="2a"/>
　此道之所以為中庸<hi>伊川</hi>　又曰中者只是不偏偏<lb/>
　則不是中庸只是常猶言中者是大中也庸者是定<lb/>
　理也定理者天下不易之理也是經也孟子只言反<lb/>
　經中在其間<hi>伊川</hi>　又曰中庸之言放之則彌滿六<lb/>
　合卷之則退藏於密<hi>明道</hi>　又曰中庸始言一理中<lb/>
　散為萬事末復合為一理<hi>明道</hi>　又曰中庸之書是<lb/>
　孔門傳授成於子思傳於孟子其書雖是雜記更不<lb/>
　分精粗一衮説了今人語道多説髙便遺却卑説本<lb/>
<pb n="2b"/>
　便遺却末<hi>伊川</hi>　又曰中庸一卷書自至理便推之<lb/>
　於事如國家有九經及歴代聖人之跡莫非實學也<lb/>
　如登九層之臺自下而上為是　又曰中庸之書決<lb/>
　是傳聖人之學不雜子思恐傳授漸失故著此一卷<lb/>
　書　又曰中庸是孔門傳授心法<lb/>
　藍田吕氏曰中庸之書聖門學者盡心以知性躬行<lb/>
　以盡性始卒不越乎此書孔子傳之曽子曽子傳之<lb/>
　子思子思述所授之言以著于篇故此書之論皆聖<lb/>
<pb n="3a"/>
　人之緒言入徳之大要也　又曰聖人之徳中庸而<lb/>
　已中則過與不及皆非道庸則父子兄弟夫婦君臣<lb/>
　朋友之常道欲造次顛沛久而不違於仁豈尚一節<lb/>
　一行之詭激者哉　又曰中庸之書學者所以進德<lb/>
　之要本末具備矣既以淺陋之學為諸君道之抑又<lb/>
　有所以告諸君者孔子曰古之學者為己今之學者<lb/>
　為人為己者心存乎德行而無意乎功名為人者心<lb/>
　存乎功名而未及乎德行若後世學者有未及乎為<lb/>
<pb n="3b"/>
　人而濟其私欲者今學聖人之道而先以私欲害之<lb/>
　則語之而不入導之而不行教之者亦何望哉聖人<lb/>
　立教以示後世未嘗使學者如是也朝廷建學設<lb/>
　科以取天下之士亦未嘗使學者如是也學者亦何<lb/>
　必捨此而趨彼哉聖人之學不使人過不使人不及<lb/>
　立喜怒哀樂未𤼵之中以為之本使學者擇善而固<lb/>
　執之其學固有序矣學者盖亦用心於此乎用心於<lb/>
　此則義理必明徳行必修師友必稱州里必舉仰企於<lb/>
<pb n="4a"/>
　上古可以不負聖人之傳俯逹於當今可以不負朝<lb/>
　廷之教養世之有道君子樂得而親之王公大人樂<lb/>
　聞而取之與夫自輕其身涉獵無本徼幸一旦之利<lb/>
　者果何如哉諸君有意乎于今日所講有望焉無意<lb/>
　乎則不肖今日自為譊譊無益不幾乎侮聖言乎諸<lb/>
　君其亦念之哉<lb/>
　延平楊氏曰中庸為書微極乎性命之際幽盡乎鬼<lb/>
　神之情廣大精微罔不畢舉而獨以中庸名書何也<lb/>
<pb n="4b"/>
　予聞之師曰不偏之謂中不易之謂庸中者天下之<lb/>
　正道庸者天下之定理推是言也則其所以書者義<lb/>
　可知也世之學者知不足以及此而妄意聖人之微<lb/>
　言故物我異觀天人殊歸而髙明中庸之學始兩致<lb/>
　矣謂髙明者所以處已而通乎天中庸者所以應物<lb/>
　而同乎人則聖人之處已者常過乎中而與夫不及<lb/>
　者無以異也為是説者又烏足與議聖學哉<lb/>
　新安朱氏曰中庸何為而作也子思子憂道學之失<lb/>
<pb n="5a"/>
　其傳而作也盖自上古聖神繼天立極而道統之傳<lb/>
　有自來矣其見於經則允執厥中者堯之所以授舜<lb/>
　也人心惟危道心惟微惟精惟一允執厥中者舜之<lb/>
　所以授禹也堯之一言至矣盡矣而舜復益之以三<lb/>
　言者則所以明夫堯之一言必如是而後可庶幾也<lb/>
　盖嘗論之心之虚靈知覺一而已矣而以為有人心<lb/>
　道心之異者則以其或生於形氣之私或原於性命<lb/>
　之正而所以為知覺者不同是以或危殆而不安或<lb/>
<pb n="5b"/>
　微妙而難見耳盖人莫不有是形故雖上智不能無<lb/>
　人心亦莫不有是性故雖下愚不能無道心二者雜<lb/>
　於方寸之間而不知所以治之則危者愈危微者愈<lb/>
　微而天理之公卒無以勝夫人欲之私矣精則察夫<lb/>
　二者之間而不雜也一則守其本心之正而不離也<lb/>
　從事於斯無少間斷必使道心常為一身之主而人<lb/>
　心每聽命焉則危者安微者著而動靜云為自無過<lb/>
　不及之差矣夫堯舜禹天下之大聖也以天下相傳<lb/>
<pb n="6a"/>
　天下之大事也以天下之大聖行天下之大事而其<lb/>
　授受之際丁寕告戒不過如此則天下之理豈有以<lb/>
　加於此哉自是以來聖聖相承若成湯文武之為君<lb/>
　臯陶伊傅周召之為臣既皆於此而接夫道統之傳<lb/>
　若吾夫子則雖不得其位而所以繼徃聖開來學其<lb/>
　功反若有賢於堯舜者然當是時見而知之者唯顔<lb/>
　氏曽氏之傳得其宗及曽氏之再傳而復得夫子之<lb/>
　孫子思則去聖逺而異端起矣子思懼夫愈久而愈<lb/>
<pb n="6b"/>
　失其真也於是推本堯舜以來相傳之意質以平日<lb/>
　所聞父師之言更互演繹作為此書以詔後之學者<lb/>
　盖其憂之也深故其言之也切其慮之也逺故其説<lb/>
　之也詳其曰天命率性則道心之謂也其曰擇善固<lb/>
　執則精一之謂也其曰君子時中則執中之謂也世<lb/>
　之相後千有餘年而其言之不異如合符節歴選前<lb/>
　聖之書所以提挈綱維開示藴奥未有若是其明且<lb/>
　盡者也　又曰中者不偏不倚無過不及之名庸平<lb/>
<pb n="7a"/>
　常也　或問中庸二字孰重先生曰有中而後有庸<lb/>
　　或問名篇之義程子専以不偏為言呂氏専以無<lb/>
　過不及為説二者固不同矣子乃合而言之何也曰<lb/>
　中一名而有二義程子固言之矣今以其説推之不<lb/>
　偏不倚云者程子所謂在中之義未𤼵之前無所偏<lb/>
　倚之名也無過不及者程子所謂中之道也見諸行<lb/>
　事各得其中之名也盖不偏不倚猶立而不近四旁<lb/>
　心之體地之中也無過不及猶行而不先不後理之<lb/>
<pb n="7b"/>
　當事之中也故於未𤼵之大本則取不偏不倚之名<lb/>
　於己𤼵而時中則取無過不及之義語固各有當也<lb/>
　然方其未𤼵雖未有無過不及之可名而所以為無<lb/>
　過不及之本體實在於是及其𤼵而得中也雖其所<lb/>
　主不能不偏於一事然其所以無過不及者是乃無<lb/>
　偏倚者之所為而於一事之中亦未嘗有所偏倚也<lb/>
　故程子又曰言和則中在其中言中則含喜怒哀樂<lb/>
　在其中而呂氏亦云當其未𤼵此心至虚無所偏倚<lb/>
<pb n="8a"/>
　故謂之中以此心而應萬事之變無徃而非中矣是<lb/>
　則二義雖殊而實相為體用此愚於名篇之義所以<lb/>
　不得取此而遺彼也　曰庸字之義程子以不易言<lb/>
　之而子以為平常何也曰唯其平常故可常而不可易<lb/>
　若驚世駭俗之事則可暫而不得為常矣二說雖殊<lb/>
　其致一也但謂之不易則必至於久而後見不若謂<lb/>
　之平常則直驗於今之無所詭異而其常久而不可<lb/>
　易者可兼舉也况中庸之云上與髙明為對而下與<lb/>
<pb n="8b"/>
　無忌惮者相反其曰庸言之信庸行之謹又以見夫<lb/>
　雖細微而必信謹則其名篇之義以不可易而為言<lb/>
　者又孰若平常之為切乎曰然則所為平常將不為<lb/>
　淺近茍且之云乎曰不然也所謂平常亦曰事理之<lb/>
　當然而無所詭異云爾是固非有甚髙難行之事而<lb/>
　亦豈同流合汙之謂哉既曰當然則自君臣父子日<lb/>
　用之常推而至於堯舜之禪授湯武之放伐其變無<lb/>
　窮亦無適而非平常矣　又曰中庸一書本只是隨<lb/>
<pb n="9a"/>
　時之中其所以有隨時之中者是縁有那未𤼵之中<lb/>
　在　又曰為人之說程氏以為欲見知於人者是也<lb/>
　呂氏以志於功名言之而謂今之學者未及乎此則<lb/>
　是以為人為及物之事而渉獵徼幸以求濟其私者<lb/>
　又下此一等也殊不知夫子所謂人者正指此下等<lb/>
　人也若曰未能成已而遽欲成物此特可坐以不能<lb/>
　知所先後之罪原其設心猶愛而公視彼欲求人知<lb/>
　以濟一己之私而後學者不可同日語矣至其所謂<lb/>
<pb n="9b"/>
　立喜怒哀樂未𤼵之中以為之本使學者擇善而固<lb/>
　執之者亦曰欲使學者務先存養以為窮理之地耳<lb/>
　而語之未瑩乃似聖人强立此中以為大本使人以<lb/>
　是為準而取中焉則中者豈聖人之所强立而未𤼵<lb/>
　之際亦豈容學者有所取則於其間哉但其全章大<lb/>
　㫖則有以切中今時學者之病覧者誠能三復而致<lb/>
　思焉亦可以感悟而興起矣<lb/>
　霅川倪氏曰堯咨舜曰允執其中舜授禹曰允執厥<lb/>
<pb n="10a"/>
　中仲虺謂湯建中于民孟子曰湯執中文王演易以<lb/>
　二五為中武王訪箕子箕子陳洪範以皇極為中周<lb/>
　禮以五禮坊民偽而教之中而未有言庸者孔子始<lb/>
　以中對庸言之其在易之文言曰龍徳而正中者也<lb/>
　繼之曰庸言之信庸行之謹然猶分言之也至論語<lb/>
　始曰中庸之為徳其至矣乎民鮮能久矣於是中之<lb/>
　與庸始合為一子思之名中庸盖本諸孔子也<lb/>
　新定顧氏曰理有自然之則非過非不及聖人所以<lb/>
<pb n="10b"/>
　名之曰中理無所變更歴萬世如一日聖人所以名<lb/>
　之曰庸易言太極書言皇極中之謂也易言正者事<lb/>
　之幹又言常久而不已庸之謂也中也庸也聖人所<lb/>
　以名此理之本體也中庸一書始之以此道之本體<lb/>
　中之以此道之運行末復歸之此道之本體所謂無<lb/>
　先後無彼此一以貫之<lb/>
天命之謂性率性之謂道脩道之謂教<lb/>
　鄭氏曰天命謂天所命生人者也是謂性命率循也<lb/>
<pb n="11a"/>
　循性行之是謂道脩治也治而廣之人倣傚之是曰<lb/>
　教<lb/>
　孔氏曰自此至育焉一節明中庸之徳必脩道而行<lb/>
　河南程氏曰言天之自然者謂之天道言天之付與<lb/>
　萬物者謂之天命<hi>明道</hi>　又曰民受天命之中以生<lb/>
　天命之謂性也人之生也直意亦如此若以生為生<lb/>
　養之生却是脩道之謂教也至下文始自云能者養<lb/>
　之以福不能者敗以取禍則乃是教也<hi>明道</hi>　又曰<lb/>
<pb n="11b"/>
　孟子曰仁者人也合而言之道也中庸所謂率性之<lb/>
　謂道是也　又曰生之謂性性即氣氣即性生之謂<lb/>
　也人生氣禀理有善惡然不是性中原有此兩物相<lb/>
　對而生也有自幼而善有自幼而惡是氣禀有然也<lb/>
　善固性也然惡亦不可不謂之性也盖生之謂性人<lb/>
　生而静以上不容說才說性時便已不是性也凡人<lb/>
　說性只是說繼之者善也孟子言人性善是也夫所<lb/>
　謂繼之者善也者猶水流而就下也皆水也有流而<lb/>
<pb n="12a"/>
　至海終無所汙此何煩人力之為也有流而未逺固<lb/>
　已漸濁有出而甚逺方有所濁有濁之多者有濁之<lb/>
　少者清濁雖不同然不可以濁者不為水也如此則<lb/>
　人不可以不加澄治之功故用力敏勇則疾清用力<lb/>
　緩怠則遲清及其清也則却只是元初水也亦不是<lb/>
　將清來換却濁亦不是取出濁來置在一隅也水之<lb/>
　清則性善之謂也故不是善與惡在性中為兩物相<lb/>
　對各自出來此理天命也順而循之則道也循此而<lb/>
<pb n="12b"/>
　脩之各得其分則教也自天命以至於教我無加損<lb/>
　焉此舜有天下而不與焉者也　又曰上天之載無<lb/>
　聲無臭其體則謂之易其理則謂之道其用則謂之<lb/>
　神其命於人則謂之性率性則謂之道脩道則謂之<lb/>
　教孟子於其中又𤼵揮出浩然之氣可謂盡矣故說<lb/>
　神如在其上如在其左右合小大事而只曰誠之不<lb/>
　可揜如此夫徹上徹下不過如此形而上為道形而<lb/>
　下為器湏著如此說器亦道道亦器但得道在不繫<lb/>
<pb n="13a"/>
　今與後已與人　先生常語韓持國曰如說妄說幻<lb/>
　為不好底性則請别尋一箇好底性來換了此不好<lb/>
　底性盖道即性也若道外尋性性外尋道便不是聖<lb/>
　賢論天徳盖謂自家元是天然完全自足之物若無<lb/>
　所汙壊即當直而行之若小有汙壊即敬以治之使<lb/>
　復如舊者盖為自家本質元是完足之物若合脩治<lb/>
　而修治之是義也若不消脩治而不脩治亦是義也<lb/>
　故常簡易明白而易行禪學者緫是强生事至如山<lb/>
<pb n="13b"/>
　河大地之說是他山河大地又干你何事至如孔子<lb/>
　道如日星之明猶患門人未能盡曉故曰予欲無言<lb/>
　如顔子則便黙識其他未免疑問故曰小子何述又<lb/>
　曰天何言哉四時行焉百物生焉可謂明白矣若能<lb/>
　於此言上看得破便信是㑹禪也非是未尋得盖實<lb/>
　是無去處說此理本無二致也<hi>明道</hi>　又曰生之謂<lb/>
　性與天命之謂性同乎性字不可一槩論生之論性<lb/>
　止訓所禀受也天命之謂性此言性之理也今人言<lb/>
<pb n="14a"/>
　性柔緩性剛急皆生來如此訓所禀受也若性之理<lb/>
　則無不善曰天者自然之理也<hi>伊川</hi>　又曰告子云<lb/>
　生之謂性凡天地所生之物湏是謂之性皆謂之性<lb/>
　則可於中却湏分别牛之性馬之性是他便只是一<lb/>
　般如釋氏說蠢動含靈皆有佛性如此則不可天命<lb/>
　之謂性率性之謂道者天降是於下萬物流形各正<lb/>
　性命者是所謂性也循其性而不失是所謂道也此<lb/>
　亦通人物而言循性者馬則為馬之性又不做牛底<lb/>
<pb n="14b"/>
　性牛則為牛之性又不為馬底性此所謂率性也人<lb/>
　在天地之間與萬物同流天幾時分别出是人是物<lb/>
　脩道之謂教此則専在人事以失其本性故脩而求<lb/>
　復之則入於學若元不失則何脩之有成性存存道<lb/>
　義之門亦是萬物各有成性存存亦是生生不已之<lb/>
　意天只是以生為道　又曰率性之謂道率循也若<lb/>
　言道不消先立下名義則茫茫地何處下手何處著<lb/>
　心<hi>伊川</hi>　又曰人湏是自為善又不可都不管他盖<lb/>
<pb n="15a"/>
　有教焉修道之謂教豈可不修<lb/>
　横渠張氏曰由太虚有天之名由氣化有道之名合<lb/>
　虚與氣有性之名合性與知覺有心之名<lb/>
　藍田呂氏曰此章先明性道教之所以名性與天道<lb/>
　一也天道降而在人故謂之性性者生生之所固有<lb/>
　也循是而言之莫非道也道之在人有時與位之不<lb/>
　同必欲為法於後世不可不脩　一本云天命之謂<lb/>
　性即所謂中脩道之謂教即所謂庸中者道之所自<lb/>
<pb n="15b"/>
　出庸者由道而後立盖中者天道也天徳也降而在<lb/>
　人人禀而受之是之謂性書曰惟皇上帝降衷于下<lb/>
　民傳曰民受天地之中以生此人性所以必善故曰<lb/>
　天命之謂性性與天道本無有異但人雖受天地之<lb/>
　中以生而梏於蕞然之形體常有私意小知撓乎其<lb/>
　間故與天地不相似所𤼵遂至於出入不齊而不中<lb/>
　節如使所得於天者不喪則何患不中節乎故良心<lb/>
　所𤼵莫非道也在我者惻隠羞惡辭讓是非皆道也<lb/>
<pb n="16a"/>
　在彼者君臣父子夫婦昆弟朋友之交亦道也在物<lb/>
　之分則有彼我之殊在性之分則合乎内外一體而<lb/>
　已是皆人心所同然乃吾性之所固有隨喜怒哀樂<lb/>
　之所𤼵則愛必有等差敬必有節文所感重者其應<lb/>
　也亦重所感輕者其應也亦輕自斬至緦喪服異等<lb/>
　而九族之情無所憾自王公至皂𨽻儀章異制而上<lb/>
　下之分莫敢爭非出於性之所有安能致是乎故曰<lb/>
　率性之謂道循性而行無物撓之雖無不中節然人<lb/>
<pb n="16b"/>
　禀於天者不能無厚薄昏明則應於物者亦不能無<lb/>
　小過小不及故喜斯陶陶斯咏咏斯猶猶斯舞舞斯<lb/>
　愠愠斯戚戚斯歎歎斯辟辟斯踊矣品節斯斯之謂<lb/>
　禮閔子除喪而見孔子予之琴而彈之切切而哀曰<lb/>
　先王制禮不敢過也子夏除喪而見孔子予之琴而<lb/>
　彈之侃侃而樂曰先王制禮不敢不及也故心誠求<lb/>
　之雖不中不逺矣然將逹之天下傳之後世慮其所<lb/>
　終稽其所敝則其小過小不及者不可以不脩此先<lb/>
<pb n="17a"/>
　王所以制禮故曰脩道之謂教<lb/>
　建安游氏曰惟皇上帝降衷于下民則天命也若遁<lb/>
　天倍情則非性矣天之所以命萬物者道也而性者<lb/>
　具道以生也因其性之固然而無容私焉則道在我<lb/>
　矣此率性之謂道也若出於人為則非道矣夫道不<lb/>
　可擅而有也固將與天下共之故脩禮以示之中脩<lb/>
　樂以導之和此脩道之謂教也或蔽於天或蔽於人<lb/>
　為我至於無君兼愛至於無父則非教矣知天命之<lb/>
<pb n="17b"/>
　謂性則孟子性善之說可見矣或曰性惡或曰善惡<lb/>
　混或曰有三品皆非知天命者也<lb/>
　延平楊氏曰天命之謂性人欲非性也率性之謂道<lb/>
　離性非道也性天命也命天理也道則性命之理而<lb/>
　已孟子道性善盖原於此謂性有不善者誣天也性<lb/>
　無不善則不可加損也無俟乎脩焉率之而已楊雄<lb/>
　謂學以脩性非知性也故孔子曰盡性子思曰率性<lb/>
　曰尊徳性孟子曰知性養性未嘗言脩也然則道其<lb/>
<pb n="18a"/>
　可脩乎曰道者百姓日用而不知也先王為防範使<lb/>
　過不及者取中焉所以教也謂之脩者盖亦品節之<lb/>
　而已　又曰性命道三者一體而異名初無二致也<lb/>
　故在天曰命在人曰性率性而行曰道特所從言之<lb/>
　異耳　又曰人性上不可添一物堯舜所以為萬世<lb/>
　法只是率性而已所謂率性循天理是也外邉用計<lb/>
　用數假饒立得功業只是人欲之私與聖賢作用天<lb/>
　地懸隔　又曰荆公云天使我有是之謂命命之在<lb/>
<pb n="18b"/>
　我之謂性是未知性命之理其曰使我正所謂使然<lb/>
　也使然可以為命乎以命在我為性則命自一物若<lb/>
　中庸言天命之謂性性即天命也又豈二物哉如云<lb/>
　在天為命在人為性此語似無病然亦不湏如此說<lb/>
　性命初無二理第所由之者異耳率性之謂道如易<lb/>
　所謂聖人之作易將以順性命之理是也　又曰韓<lb/>
　子曰仁與義為定名道與徳為虚位其意盖曰由仁<lb/>
　義而之焉斯謂之道充仁義而足乎已斯謂之徳則<lb/>
<pb n="19a"/>
　所謂道徳云者仁義而已矣故以仁義為定名道徳<lb/>
　為虚位中庸曰天命之謂性率性之謂道仁義性所<lb/>
　有也則捨仁義而言道者固非也道固有仁義而仁<lb/>
　義不足以盡道則以道徳為虚位者亦非也<lb/>
　新安朱子曰自此至萬物育焉是第一章子思述所<lb/>
　傳之意以立言首明道之本原出於天而不可易其<lb/>
　實體偹於己而不可離次言存養省察之要終言聖<lb/>
　神功化之極盖欲學者於此反求諸身而自得之以<lb/>
<pb n="19b"/>
　去夫外誘之私而充其本然之善楊氏所謂一篇之<lb/>
　體要是也其下十章盖子思引夫子之言以終此章<lb/>
　之義命猶令也性即理也天以隂陽五行化生萬物<lb/>
　氣以成形而理亦賦焉猶命令也於是人物之生因<lb/>
　各得其所賦之理以為健順五常之徳所謂性也道<lb/>
　猶路也人物各循其性之自然則其日用事物之間<lb/>
　莫不各有當行之路是則所謂道也脩品節之也性<lb/>
　道雖同而氣禀或異故不能無過不及之差聖人因<lb/>
<pb n="20a"/>
　人物之所當行者而品節之以為法於天下則謂之<lb/>
　教若禮樂刑政之屬是也盖人之所以為人道之所<lb/>
　以為道聖人之所以為教原其所自無一不本於天<lb/>
　而備於我學者知之則其於學知所用力而自不能<lb/>
　已矣故子思於此首𤼵明之讀者所宜深體而黙識<lb/>
　也　或問天命之謂性率性之謂道修道之謂教何<lb/>
　也曰此先明性道教之所以名以見其本皆出於天<lb/>
　而實不外於我也天命之謂性言天所以命乎人者<lb/>
<pb n="20b"/>
　是則人之所以為性也盖天之所以賦與萬物而不<lb/>
　能自已者命也吾之得乎是命以生而莫非全體者<lb/>
　性也故以命言之則曰元亨利貞而四時五行庶類<lb/>
　萬化莫不由是而出以性言之則曰仁義禮知而四<lb/>
　端五典萬物萬事之理無不統於其間盖在天在人<lb/>
　雖有性命之分而其理則未嘗不一在人在物雖有<lb/>
　氣禀之異而其理則未嘗不同此吾之性所以純粹<lb/>
　至善而非若荀楊韓子之所云也率性之謂道言循<lb/>
<pb n="21a"/>
　其所得乎天以生者則事事物物莫不自然各有當<lb/>
　行之路是則所謂道也盖天命之性仁義禮知而已<lb/>
　循其仁之性則自父子之親以至於仁民愛物皆道<lb/>
　也循其義之性則自君臣之分以至於敬長尊賢皆<lb/>
　道也循其禮之性則恭敬辭讓之節文皆道也循其<lb/>
　知之性則是非邪正之分别亦道也盖所謂性者無<lb/>
　一理之不具故所謂道者不待外求而無所不備所<lb/>
　謂性者無一物之不得故所謂道者不假人為而無<lb/>
<pb n="21b"/>
　所不周雖鳥獸草木之生僅得形氣之偏而不能有<lb/>
　以通貫乎全體然其知覺運動榮瘁開落亦皆循其<lb/>
　性而各有自然之理焉至於虎狼之父子螻蟻之君<lb/>
　臣豺獺之報本睢鳩之有别則其形氣之所偏又反<lb/>
　有以存其義理之所得尤可以見天命之本然初無<lb/>
　間隔而所謂道者亦未嘗不在是也是豈有待於人<lb/>
　為而亦豈人之所得為哉脩道之謂教言聖人因是<lb/>
　道而品節之以立法垂訓於天下是則所謂教也盖<lb/>
<pb n="22a"/>
　天命之性率性之道皆理之自然而人物之所同得<lb/>
　者也人雖得其形氣之正然其清濁厚薄之禀亦有<lb/>
　不得不異者是以賢智者或失之過愚不肖者或不<lb/>
　能及而得於此者亦或不能無失於彼是以私意人<lb/>
　欲或生其間而於所謂性者不免有所昏蔽錯雜而<lb/>
　無以全其所受之正性有不全則於所謂道者固以<lb/>
　有所乖戾舛逆而無以適乎所行之宜唯聖人之心<lb/>
　清明純粹天理渾然無所虧闕故能因其道之所在<lb/>
<pb n="22b"/>
　而為之品節防範立法以教於天下使夫過不及者<lb/>
　有以取中焉盖有以辨其親疎之殺而使之各盡其<lb/>
　情則仁之為教立矣有以别其貴賤之等而使之各<lb/>
　盡其分則義之為教行矣為之制度文為使之有以<lb/>
　守而不失則禮之為教得矣為之開導禁止使之有<lb/>
　以别而不差則知之為教明矣夫如是是以人無知<lb/>
　愚事無大小皆得有所持循據守以去其人欲之私<lb/>
　而復乎天理之正推而至於天下之物則以順其所<lb/>
<pb n="23a"/>
　欲違其所惡因其材質之宜以致其用制其取用之節<lb/>
　以遂其生皆有政事之施焉此則聖人所以財成天地<lb/>
　之道以致其彌縫輔賛之功然亦未始外乎人之所受<lb/>
　乎天者而强為之也子思以是三言著於篇首雖曰姑<lb/>
　以釋夫三者之名義學者能因其所指而反身以騐之<lb/>
　則其所知豈獨名義之間而已哉盖有得乎天命之説<lb/>
　則知天之所以與我者無一理之不備而釋氏所謂空<lb/>
　者非性矣有以得乎率性之説則知我之所得乎天者<lb/>
<pb n="23b"/>
　無一物之不該而老氏所謂無者非道矣有以得乎脩<lb/>
　道之説則知聖人之所以教我者莫非因其所固有而<lb/>
　去其所本無背其所至難而從其所甚易而凡世儒之<lb/>
　訓詁詞章管商之權謀功利佛老之清淨寂滅與夫百<lb/>
　家衆技之支離偏曲皆非所以為教矣由是以徃因其<lb/>
　所固有之不可昧者而益致其學問思辨之功因其所<lb/>
　甚易之不能已者而益致其持守推行之力則夫天命<lb/>
　之性率性之道豈不昭然日用之間而脩道之教又將<lb/>
<pb n="24a"/>
　由我而後立矣　又曰程子之論率性正就私意人欲<lb/>
　未萌之處指其自然𤼵見各有條理者而言以見道之<lb/>
　所以得名非指修為而言也呂氏良心之𤼵以下至安<lb/>
　能至是一節亦甚精宻但謂人雖受天地之中以生而<lb/>
　梏於形體又為私意小知所撓故與天地不相似而<lb/>
　𤼵不中節必有以不失其所受乎天者然後為道則<lb/>
　所謂道者又在修為之後而反由教以得之非復子<lb/>
　思程子所指人欲未萌自然𤼵見之意矣游氏所謂<lb/>
<pb n="24b"/>
　無容私焉則道在我楊氏所謂率之而已者似亦皆<lb/>
　有呂氏之病也至於修道則程子養之以福修而求<lb/>
　復之云却似未合子思本文之意獨其一條所謂循<lb/>
　此修之各得其分而引舜事以通結之者為得其㫖<lb/>
　故其門人亦多祖之但所引舜事或非論語本文之<lb/>
　意耳呂氏所謂先王制禮達之天下傳之後世者得<lb/>
　之但其本説率性之道處已失其㫖而於此又推本<lb/>
　之以為率性而行雖已中節而所禀不能無過不及<lb/>
<pb n="25a"/>
　若能心誠求之自然不中不逺但欲達之天下傳之<lb/>
　後世所以又當脩道而立教焉則為大繁復而失本<lb/>
　文之意耳改本又以時位不同為言似亦不親切也<lb/>
　　又曰楊氏所論王氏之失如何曰王氏之言固為<lb/>
　多病然此所云天使我有是者猶曰上帝降衷云爾<lb/>
　豈真以為有或使之者哉其曰在天為命在人為性<lb/>
　則程子亦云而楊氏又自言之盖無悖於理者今乃<lb/>
　指為王氏之失不唯似同浴而譏裸裎亦近於意有<lb/>
<pb n="25b"/>
　不平而反為至公之累矣且以率性之道為順性命<lb/>
　之理文意亦不相似若游氏以遁天倍情為非性則<lb/>
　又不若楊氏人欲非性之云也<lb/>
　北谿陳氏曰命猶令也天不言如何命只是大化流<lb/>
　行氣到便生物似分付命令一般　又曰命有二義<lb/>
　有以理言有以氣言其實理不外乎氣盖二氣流行<lb/>
　萬古生生不息必有主宰之者理是也理在其中為<lb/>
　之樞紐故大化流行生生未嘗止息所謂以理言者<lb/>
<pb n="26a"/>
　非有離乎氣只是就氣上指出不離乎氣而為言耳<lb/>
　如天命之謂性五十知天命窮理盡性至於命此皆<lb/>
　指理而言天命即天道流行賦予於物者就元亨利<lb/>
　貞之理而言則謂之天命如就氣說亦有兩等一等<lb/>
　說貧富貴賤夀夭禍福如所謂死生有命與莫非命<lb/>
　也之命此乃就受氣短長厚薄不齊上論是命分之<lb/>
　命又一等如孟子所謂仁之於父子義之於君臣命<lb/>
　也之命是又就禀氣清濁不齊上論是說人之智愚<lb/>
<pb n="26b"/>
　賢否　又曰性即理也不謂之理謂之性盖理是凡<lb/>
　言天地間人物公共之理性是在我之性性字從生<lb/>
　從心是人生具是理於心方名曰性其大目只是仁<lb/>
　義禮智得天命之元在我為仁得天命之亨在我為<lb/>
　禮得天命之利在我為義得天命之貞在我為智仁<lb/>
　義禮智之實理便是信如四行無土便都無所該載<lb/>
　　又曰性命本非二物在天謂之命在人謂之性程<lb/>
　子曰天所付為命人所受為性然不分看則不分明<lb/>
<pb n="27a"/>
　不合看則支離了湏渾然一理中看得有界分不相<lb/>
　亂所以謂之命謂之性者何故大扺性即是理然人<lb/>
　之生不成空有是理湏有形骸方載得此理其實理<lb/>
　不外乎氣得天地之氣成此形得天地之理成此性<lb/>
　所以横渠曰天地之塞吾其體天地之帥吾其性就<lb/>
　孟子浩然之氣塞乎天地一句掇塞字來説氣就孟<lb/>
　子志氣之帥掇帥字來説理人與物同得天地之氣<lb/>
　以生人得五行之秀正而通所以仁義禮智粹然獨<lb/>
<pb n="27b"/>
　與物異物得氣之偏為形骸所拘所以其理閉塞不<lb/>
　通　又曰天命人以是理人所受以為性皆本善而<lb/>
　無惡孟子道性善就大本上説得極親切只是不曽<lb/>
　發出氣禀一叚所以啓後世紛紛之論人有萬殊不<lb/>
　齊只縁氣禀不同此氣只是隂陽五行之氣如陽性剛<lb/>
　隂性柔火性燥水性潤金性寒木性温土性厚重七者<lb/>
　夾雜人隨所值便有參差不齊然氣運徃來自有真元<lb/>
　之㑹如厯法算到本數湊合所謂日月如合璧五星如<lb/>
<pb n="28a"/>
　連珠時相似聖人便是禀得貞元之㑹然天地間參差<lb/>
　不齊之時多貞元㑹合之時少如一嵗間極寒極暑隂<lb/>
　晦之時多不寒不暑光風霽月之時極少難得恰好時<lb/>
　節人生多值此不齊之氣值陽氣多者剛烈值隂氣多<lb/>
　者懦弱值陽氣之惡者燥暴忿戾值隂氣之惡者狡譎<lb/>
　姦險有人性圓一撥便轉有性愚抝一句善言説不入<lb/>
　與禽獸無異却是氣禀如此陽氣中有善惡隂氣中亦<lb/>
　有善惡如通書所謂剛善剛惡柔善柔惡不是隂陽氣<lb/>
<pb n="28b"/>
　本惡只是分合轉移齊不齊中自然成粹駮善惡耳因<lb/>
　氣有粹駮便有賢愚然氣雖不齊大本則一雖下愚亦<lb/>
　可變而為善只為工夫最難非百倍其功者不能子思<lb/>
　言人一己百人十己千雖愚必明雖柔必强正為此自<lb/>
　孟子不説到氣禀所以荀子以性為惡楊子言善惡混<lb/>
　韓文公三品皆只説得氣東坡蘇氏又謂性未有善惡<lb/>
　五峰胡氏又謂性無善惡皆是含糊捉摸不曽説得端<lb/>
　的直至二程得濓溪太極圖開端於本性之外𤼵出氣<lb/>
<pb n="29a"/>
　禀一叚方見得善惡所由來故其言曰論性不論氣<lb/>
　不備論氣不論性不明二之則不是此說不可改易<lb/>
　　又曰氣質之性是以氣禀言之天地之性是以大<lb/>
　本言之其實天地之性亦不離氣質之中只是就氣<lb/>
　中分别出天地之性不與相離為言耳此意學者又<lb/>
　當知之　又曰道猶路也人所通行方謂之路一人<lb/>
　獨行不得謂之路道之大綱只是日用間人倫事物<lb/>
　所當行之理衆所共由方謂之道　又曰老氏以無<lb/>
<pb n="29b"/>
　為宗佛氏以空為宗以未有天地之先為吾真體以<lb/>
　天地萬物為幻視人事為粗迹盡欲屏除一歸真空<lb/>
　乃為得道不知道只是人事之理耳形而上者謂之<lb/>
　道形而下者謂之器自形而上者言之其隠然不可<lb/>
　見者謂之道自形而下者言之其顯然可見者謂之<lb/>
　器其實道不離乎器道只是器之理人事有形狀處<lb/>
　此之謂器人事中之理便是道如君臣有義義即是<lb/>
　道君臣是器父子有親親即是道父子是器非於君<lb/>
<pb n="30a"/>
　臣父子之外别有所謂義與親　又曰易說一隂一<lb/>
　陽之謂道隂陽氣也形而下者也道理也即隂陽之<lb/>
　理形而上者也此孔子就造化根源上論如志於道<lb/>
　可與適道道在爾之類又是就人事上論聖賢與人<lb/>
　說道多就人事上說惟此句乃賛易時説來歴根源<lb/>
　涑水司馬氏曰性者物之所禀於天以生者也命者<lb/>
　令也天不言而無私豈有命令付與於人哉正以隂<lb/>
　陽相推八卦相盪五行周流四時運行消息錯綜變<lb/>
<pb n="30b"/>
　化無窮庶物禀之以生各正性命其品萬殊人為萬<lb/>
　物之靈得五行之秀氣故皆有仁義禮智信與身俱<lb/>
　生木為仁金為義火為禮水為智土為信五常之本<lb/>
　既禀之於天則不得不謂之天命也水火金木非土<lb/>
　無依仁義禮智非信無成孟子言四端茍無誠信則<lb/>
　非仁義禮智矣夫人禀五行而生無問賢愚其五常<lb/>
　之性必具顧其少多厚薄則不同矣或相倍蓰或相<lb/>
　什百或厚於此而薄於彼或厚於彼而薄於此多且<lb/>
<pb n="31a"/>
　厚者為聖賢少且薄者為庸愚故曰天命之謂性<lb/>
　臨川王氏曰人受天而生使我有是之謂命命之在<lb/>
　我之謂性不唯人之受而有是也至草木禽獸昆蟲<lb/>
　魚鼈之類亦禀天而有性也然性果何物也曰善而<lb/>
　已矣性雖均善而不能自明欲明其性則在人率循<lb/>
　而已率其性不失則五常之道自明然人患不能脩<lb/>
　其五常之道以充其性能充性而脩之則必以古聖<lb/>
　賢之教為法而自養其心不先脩道則不可以知命<lb/>
<pb n="31b"/>
　易曰窮理盡性以至於命易何以不先言命而此何<lb/>
　以首之盖天生而有是性命不脩其道亦不能明其<lb/>
　性命也是中庸與易之說合此皆因中人之性言也<lb/>
　故曰自誠明謂之性自明誠謂之教夫教者在中人<lb/>
　脩之則謂之教至於聖人則豈俟乎脩而至也若顔<lb/>
　回者是亦中人之性也唯能脩之不已故庶幾於聖<lb/>
　人也<lb/>
　廣漢張氏曰天命之謂性此言性之統體也率性之<lb/>
<pb n="32a"/>
　謂道此言萬化之流行也脩道之謂教此言人所以<lb/>
　致存察之功而有諸己者也一人之性天地之性也<lb/>
　而人自拘於氣禀之小耳茍能致存察之功則天性<lb/>
　可得而全而萬化可備於己也然而非先識夫天性<lb/>
　之大則無以見萬化之流行而工夫在我者亦無所<lb/>
　施矣<lb/>
　海陵胡氏曰性之善非獨聖賢有之也天下至愚之<lb/>
　人皆有之然愚者不知善性之在己也不能循而行<lb/>
<pb n="32b"/>
　之在上者當脩治充廣無常之道使下之民覩而傚<lb/>
　之故謂之教老吾老以及人老幼吾幼以及人幼此<lb/>
　教民以仁也制為廬井使出入相友守望相助疾病<lb/>
　相扶持此教民以義也郊社宗廟致敬鬼神此教民<lb/>
　以智也設為冠昏喪祭郷飲酒之儀此教民以禮也<lb/>
　𤼵號施令信賞必罰不欺於民此教民以信也<lb/>
　廣安游氏曰性以天命言之言其本於自然與生俱<lb/>
　生者也率者循也脩者有所不至而脩之也率性之<lb/>
<pb n="33a"/>
　謂道此亦自誠而明者言也自誠而明則其性自正<lb/>
　特率循之而已若自明而誠則誠有所未至未能率<lb/>
　其性則必脩有所未至而後可子思之意使上者循<lb/>
　其性而無失下者資於教以脩之天下之人不過此<lb/>
　兩等而已<lb/>
　晉陵喻氏曰人之生天之命也有命則有性性出於<lb/>
　天則天下之性一也人受天地之中以生其誰無性<lb/>
　能率其性則道在是矣士君子脩其道使天下遵其<lb/>
<pb n="33b"/>
　教循理而動不失所以得於天者則中庸之徳行矣<lb/>
　夫子未嘗言性子貢曰夫子之言性與天道不可得<lb/>
　而聞盖性與天道本乎自然天地之内何者非天天<lb/>
　之所生何者非性苟不悖焉則與天為一性斯存也<lb/>
　吾欲言之天何言哉動静語黙何者非道識子貢之<lb/>
　不可得而聞而後識所謂天識所謂命識所謂性識<lb/>
　所謂率識所謂脩識所謂道且識所謂教也中庸之<lb/>
　篇無非教也孟子曰性善非孟子自言也古聖人之<lb/>
<pb n="34a"/>
　言也古之言性者有曰惟民生厚因物有遷厚即善<lb/>
　也遷即習也有曰人生而静天之性也感物而動性<lb/>
　之欲也静者善也感者習也生之謂性生非善而何<lb/>
　惟人萬物之靈靈非善而何萬物化醇醇非善而何<lb/>
　惟皇上帝降衷于下民若有恒性衷者善也恒非善<lb/>
　而何天生烝民有物有則民之秉彝好是懿徳物則<lb/>
　者善也秉彝好徳非善而何<lb/>
　馬氏曰性在於我而令之者在天故天命之謂性道<lb/>
<pb n="34b"/>
　出於天而成之者在人故率性之謂道教在於彼而<lb/>
　主之者在此故脩道之謂教自天命之謂性至率性<lb/>
　之謂道則天人之理備矣自率性之謂道至脩道之<lb/>
　謂教則物我之治具矣有以得於天而不遺於人有<lb/>
　以治於我而不遺於物此其道所以具天地之純古<lb/>
　今之大體也<lb/>
　山隂陸氏曰王文公云天使我有是之謂命命之在<lb/>
　我之謂性道法自然道有率而無脩脩教之事也佛<lb/>
<pb n="35a"/>
　氏言理性是亦性也老氏言道徳是亦道也然不可<lb/>
　以入仲尼之域者以知率之而不知脩之之道也故<lb/>
　曰佛老之道無之則昧理有之則害教然則所謂脩<lb/>
　者何也曰仁以人之義以宜之禮以節之信以成之<lb/>
　有所不足不敢不勉有餘不敢盡也<lb/>
　延平周氏曰莫非命也凡天之與我而同然無間者<lb/>
　皆命也莫非性也凡命之在我而各有儀則者皆性<lb/>
　也率其性則性之全性之全故為道道則天也有人<lb/>
<pb n="35b"/>
　焉脩其道則道之散道之散故為教教則人也有天<lb/>
　焉<lb/>
　吴興沈氏曰性不可言也大包天地圓徹太虚雖皇<lb/>
　天上帝亦與之同然於無何有之初豈復有使然者<lb/>
　哉今曰天命之謂性非天諄諄然命之也孟子曰莫<lb/>
　之為而為者天也莫之致而致者命也凡言莫之為<lb/>
　莫之致者皆非人力所可能也是天命之說也惟易<lb/>
　嘗言之窮理盡性以至於命理窮矣性盡矣然後至<lb/>
<pb n="36a"/>
　於命則命為天理之自然也果矣率非循也率然而<lb/>
　動者無非真也性本無事茍率爾而有動則為道也<lb/>
　仁義禮智雖具於性非事夫仁義禮智者也乍見孺<lb/>
　子入井而惻然之心生是率性而為仁之道也簞食<lb/>
　豆羮呼爾而弗受是率性而為義之道也引而伸之<lb/>
　禮智皆然易曰寂然不動感而遂通天下之故此率<lb/>
　性為道之說也性非可脩則道不可脩也脩之云者<lb/>
　非有所增損也品節文飾之耳向也仁義禮智之動<lb/>
<pb n="36b"/>
　於性則為道今也仁行於父子義行於君臣禮行於<lb/>
　賔主智行於賢者而父子君臣賔主賢者之教著矣<lb/>
　自性而道自道而教中庸盡具於此嘗謂天命之謂<lb/>
　性此中庸之體也脩道之謂教言中庸之用也率性<lb/>
　之謂道兼體用而言之也造道者欲知中庸之樞㑹<lb/>
　即兹三者而見矣<lb/>
　晉陵錢氏曰性道教三者一篇之大㫖命猶畀付也<lb/>
　天所畀付非人所能人所能者率性脩道也性無不<lb/>
<pb n="37a"/>
　善循而行之是之謂道道有品節脩而全之是之謂<lb/>
　教自道不可離而下所以詳言率性之謂道自哀公<lb/>
　問政而下所以詳言修道之謂教自仲尼祖述而下<lb/>
　所以詳言天命之謂性<lb/>
　臨邛魏氏曰成湯告民於亳曰民有恒性周武誓衆<lb/>
　于盟津曰人為物靈凡皆立國之初是為羣言之首<lb/>
　盖大本要道無以先此大易聖人所以開物濟民者<lb/>
　也首於乾坤𤼵明性善之義曰大哉乾元萬物資始<lb/>
<pb n="37b"/>
　曰至哉坤元萬物資生凡各正性命于天地間者未<lb/>
　有不資於元元則萬善之長四徳之宗也猶慮人之<lb/>
　弗察也於繫辭申之曰一隂一陽之謂道繼之者善<lb/>
　也成之者性也猶曰是理也行乎氣之先而人得之<lb/>
　以為性云爾曰成性存存道義之門則又示人以知<lb/>
　禮成性道義皆由此出也而終之曰聖人之作易也<lb/>
　將以順性命之理是則易之為書其大本要道顧有<lb/>
　先於此者乎故子思於中庸撮其要而言之若曰天<lb/>
<pb n="38a"/>
　所以命于人則謂之性率乎性而行之則謂之道即<lb/>
　是道而品節之以示訓則謂之教嗚呼聖賢之心後<lb/>
　先一揆故中庸之首則易與誥誓之首也<lb/>
　蔡氏曰言性道教之所以明也性者天理之混然道<lb/>
　者循性之自然教者聖人因其自然而品節之使學<lb/>
　者有所持循也<lb/>
　新定顧氏曰以中庸名書而𤼵端之詞若此明中庸<lb/>
　即天命之性率性之道脩道之教也此性本體清明<lb/>
<pb n="38b"/>
　廣大所謂太極者也良知良能具焉萬善出焉曰中<lb/>
　曰庸聖人所以明此性之徳爾人之生也均禀此性<lb/>
　以形體言之天亦由此理而生由此理而運行今而<lb/>
　曰天命之謂性不以形體論而以義理言之也自然<lb/>
　之理謂之天天之有命理之所不容違者也人性本<lb/>
　於自然不得不然故曰天命之謂性人偽不萌順理<lb/>
　而動聖人之能事畢矣故曰率性之謂道由是而有<lb/>
　所述作以綱理世變以啓廸人心故曰脩道之謂教<lb/>
<pb n="39a"/>
　四明袁氏曰堯舜禹相授受曰中中者何非動靜而<lb/>
　動靜函非剛柔而剛柔具　又曰庸常也常中也上<lb/>
　天下地萬象昭布徃古來今萬變參錯所謂中者只<lb/>
　如此而已　又曰太極未分包括隂陽分隂分陽太<lb/>
　極在中一而萬萬而一故是書之作或獨言中或獨<lb/>
　言庸或並言中庸獨言中而庸未嘗不在也獨言庸<lb/>
　而中未嘗不在也並言中庸而無所不在也　又曰<lb/>
　率循也循性而行即中庸之道也人皆有此性則皆<lb/>
<pb n="39b"/>
　有此道道不在性之外也父子君臣夫婦長㓜朋友<lb/>
　五典皆道也而即仁義禮智信五常之性也此性此<lb/>
　道不慮而知不學而能在我率而行之耳有所矯拂<lb/>
　則不可以言率性委諸自然則亦不可以言率性不<lb/>
　起穿鑿之意見不生支離之言論必有事焉而行所<lb/>
　無事是之謂率性<lb/>
　<lb/>
　禮記集說卷一百二十三<lb/>
</p>
<p>
</p>
  </div>
</body>
</text>
</TEI>