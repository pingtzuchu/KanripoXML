<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>禮記集説卷一百十一</head>
    <p>
<pb n="1a"/>
欽定四庫全書<lb/>
　禮記集説卷一百十一　　　宋　衛湜　撰<lb/>
孝子之祭可知也其立之也敬以詘其進之也敬以愉<lb/>
其薦之也敬以欲退而立如将受命已徹而退敬齊之<lb/>
色不絶於面孝子之祭也立而不詘固也進而不愉䟽<lb/>
也薦而不欲不愛也退立而不如受命敖也已徹而退<lb/>
無敬齊之色而忘本也如是而祭失之矣<lb/>
　鄭氏曰詘充詘形容喜貌也進之謂進血腥也愉顔<lb/>
<pb n="1b"/>
　色和貌也薦之謂進孰也欲婉順貌齊謂齊莊固猶<lb/>
　質陋也而忘本而衍字也<lb/>
　孔氏曰此一節明孝子之祭觀其貌而知其心孝子<lb/>
　之祭可知也以下諸事是也其立之也言孝子尸前<lb/>
　而立也已徹謂祭畢已徹饌食<lb/>
　黄氏曰敬以欲者欲其親之歆饗之也欲兾見其親<lb/>
　之容顔也故下文云薦而不欲不愛也乃為人子孝<lb/>
　恭追慕之心見於形貌之謂也<lb/>
<pb n="2a"/>
　嚴陵方氏曰孝子之祭可知者言觀其祭可以知其<lb/>
　心也其立之者言方待事而立也其進之者言既從<lb/>
　事而進也其薦之者言奉其物而薦也退而立者言<lb/>
　其進而後退也已徹而退者言既薦而後徹也葢退<lb/>
　而立則少退而已已徹而退則於是乎退焉詘則身<lb/>
　之屈也愉則色之愉也欲則心之欲也退而立如将<lb/>
　受命則順聽而無所忽焉已徹而退敬齊之色不絶<lb/>
　於面則慎終如始矣<lb/>
<pb n="2b"/>
　毗陵慕容氏曰君子以所性為本故能達而為容貌<lb/>
　猶之木也本固而末茂敬齊之色不絶於面有本者<lb/>
　如是今無焉是忘其本也心勿忘則有本本存則有<lb/>
　其容矣此表裏之符也凡此者雖皆祭祀之容無非<lb/>
　本於徳徳者得於身也覩其容如此則知非有得於<lb/>
　身也故曰如是而祭失之矣由前而祭則可知以循<lb/>
　其本故也由後而祭則失之以喪其本故也君子務<lb/>
　本所謂本者孝而已故其言必本於孝子<lb/>
<pb n="3a"/>
　馬氏曰以其莫為者先定於内則或使於外者當可<lb/>
　知矣自孝子之祭可知也至不絶於面此所謂進退<lb/>
　必敬也進也薦也退立也徹也皆進退之節也敬以<lb/>
　詘敬以愉敬以欲其徹有敬齊之色皆敬之出乎信<lb/>
　慤者也<lb/>
　慶源輔氏曰可知也猶語魯大師樂曰樂其可知也<lb/>
　之意必如是然後盡孝子之心合祭祀之禮此即所<lb/>
　謂進退必敬如親聽命也立以身言故曰詘進以貌<lb/>
<pb n="3b"/>
　言故曰愉薦以心言故曰欲退而立如将受命誠敬<lb/>
　屬屬乎進退之間也已徹而退有敬齊之色誠敬屬<lb/>
　屬乎終始之際也色非可以偽為也<lb/>
　講義曰祭以敬為主由敬心𤼵於中故見於顔色者<lb/>
　自然如此也彊悲者雖哭不哀彊歡者雖笑不和非<lb/>
　敬心之𤼵雖勉彊不能也故立則不詘進則不愉薦<lb/>
　則不欲退立而不如受命已徹而退則無敬齊之色<lb/>
　其失如此由其心之不敬也以敬則如彼一不敬則<lb/>
<pb n="4a"/>
　如此孰謂見於顔色者可以勉强為哉<lb/>
　山隂陸氏曰立而不詘以其恃親是故謂之固進而<lb/>
　不愉以其憚親是故謂之䟽薦而不欲若不得已而<lb/>
　後薦也不愛莫大於是退立而不如受命敖也始立<lb/>
　如此是固也非敖也凡祭以齊為本方祭嫌於不愉<lb/>
　祭已嫌於不齊已徹而忘之是之謂忘本<lb/>
孝子之有深愛者必有和氣有和氣者必有愉色有愉<lb/>
色者必有婉容孝子如執玉如奉盈洞洞屬屬然如弗<lb/>
<pb n="4b"/>
勝如将失之嚴威儼恪非所以事親也成人之道也<lb/>
　鄭氏曰和氣謂立而詘成人既冠者然則孝子不失<lb/>
　其孺子之心也<lb/>
　孔氏曰言孝子對神容貌敬慎如執持玉之大寳如<lb/>
　奉盈滿之物嚴威謂嚴肅威重四者非事親之貌事<lb/>
　親當和順卑柔也<lb/>
　嚴陵方氏曰愛者心也心動則氣随之氣形則色隨<lb/>
　之色見則容隨之故言之序如此和也愉也婉也皆<lb/>
<pb n="5a"/>
　生於愛之深者也嚴則貌有所儼威則外為可畏恪<lb/>
　則内為有辨如弗勝如将失之則事親之道也嚴威<lb/>
　儼恪則成人之道也夫為人子者髮必髧髦衣必青<lb/>
　純居不主奥坐不中席行不中道立不中門財不私<lb/>
　有也言不稱老也貴為世子而齒譲必行於學尊為<lb/>
　大夫而車馬不敢受於朝凡以成人之道非所以事<lb/>
　親而已<lb/>
　東萊吕氏曰有深愛者必有和氣愉色婉容從容不<lb/>
<pb n="5b"/>
　迫而誠意篤至<lb/>
　毗陵慕容氏曰此言孝子之事親根於至性由中而<lb/>
　漸達於外也君子所性本於仁仁人心也首善莫如<lb/>
　仁則仁者心之端善之首則孝子之所本本於深愛<lb/>
　而已深愛則仁之心和則仁之氣愉則仁之色婉則<lb/>
　仁之容故曰仁人之事親<lb/>
　山隂陸氏曰和氣愉色婉容皆愛根於心其𤼵見於<lb/>
　外如此如執玉奉盈如弗勝言敬故曰愛敬盡於事<lb/>
<pb n="6a"/>
　親<lb/>
　延平周氏曰如執玉言其恭如奉盈言其慎與夫如<lb/>
　弗勝之類者非特孝子事親而已葢成人之道所當<lb/>
　然也<lb/>
　講義曰愛親之心深動於其心則𤼵於氣也必和氣<lb/>
　和而色愉色愉而容婉表裏之符不期而然曰必有<lb/>
　者以其自然而非勉强也<lb/>
先王之所以治天下者五貴有徳貴貴貴老敬長慈幼<lb/>
<pb n="6b"/>
此五者先王之所以定天下也貴有徳何為也為其近<lb/>
於道也貴貴謂其近於君也貴老為其近於親也敬長<lb/>
為其近於兄也慈幼為其近於子也<lb/>
　鄭氏曰言治國有家道<lb/>
　孔氏曰自此至國家也一節論貴徳及孝弟之事<lb/>
　石林葉氏曰道無不在而徳者道之所形故貴有徳<lb/>
　以其近道君為天下貴而爵所自出故貴貴以其近<lb/>
　君老非己親而事親欲其夀老故貴老為其近親長<lb/>
<pb n="7a"/>
　非己兄而推其所尊則無犯上故敬長為其近兄幼<lb/>
　非己子而推其愛以及其所不愛故慈幼為其近子<lb/>
　自老而上皆曰貴者以其達尊也故孟子曰爵一齒<lb/>
　一徳一朝廷莫如爵鄉黨莫如齒輔世長民莫如徳<lb/>
　推其尊於鄉黨故敬長同於貴老推其尊於長民故<lb/>
　慈幼同於貴徳<lb/>
　毗陵慕容氏曰先王所以治天下者在順乎民所以<lb/>
　順民者在因其性不能因其性民不可得而順也不<lb/>
<pb n="7b"/>
　能順乎民天下不可得而定也五者民性之所有人<lb/>
　道之所先自上世以来未有能外此者也天下莫不<lb/>
　貴者道也尊無二上繼天而為之子位莫貴焉者君<lb/>
　也道者所由而行君者所恃而治孰有大於斯五者<lb/>
　凡有徳者能得道者也凡有爵而貴者佐君而理者<lb/>
　也有徳者有天爵貴者有人爵天爵謂之良貴人爵<lb/>
　謂之達尊二者皆可貴也故曰貴有徳貴貴為其近<lb/>
　而貴焉則所貴者廣矣親生我者也兄先我者也子<lb/>
<pb n="8a"/>
　承我者也人之所以為人盡於此三者於親致其孝<lb/>
　於兄竭其敬於子盡其慈人道備矣貴老則凡在已<lb/>
　上者欲其同於親所以廣孝也敬長則凡在已右者<lb/>
　欲其同於兄所以廣敬也慈幼則凡在已下者欲其<lb/>
　同於子所以廣愛也先王推其所為至於如此則天<lb/>
　下之大莫能外焉冝其可以運諸掌孔子師文王敬<lb/>
　周公則貴有徳者也畏大人事公卿則貴貴者也老<lb/>
　者安之朋友信之少者懐之於斯五者可謂盡其道<lb/>
<pb n="8b"/>
　焉使其不窮於末世其於定天下何有<lb/>
　嚴陵方氏曰先王治天下豈特五者而已哉然不過<lb/>
　五者而已先言治天下後言定天下者治之然後定<lb/>
　故也徳未足以盡道也近於道而已凡列於爵者皆<lb/>
　謂之貴貴不必皆君也貴在外者也先徳而後貴以<lb/>
　内外為之序也貴必在上者也老有在下者也先貴<lb/>
　而後老以上下為之序也先老而後長先長而後幼<lb/>
　則以尊卑小大為之序也貴有位而已老有年而已<lb/>
<pb n="9a"/>
　不必皆有徳則長也幼也又可知矣故於徳特言有<lb/>
　焉於長曰敬於幼曰慈者葢敬存乎禮慈存乎仁而<lb/>
　已至於貴則不止於是也<lb/>
　延平周氏曰道出而為徳由徳以入道道則聖也徳<lb/>
　則賢也故曰貴有徳為其近於道也貴有徳之與貴<lb/>
　貴二者不可偏廢也然貴有時而屈於徳故貴有徳<lb/>
　所以先之也<lb/>
　延平黄氏曰人性之善充之足以保四海不充之不<lb/>
<pb n="9b"/>
　足以事父母先王引而充之慮其不充而害其本也<lb/>
　故貴貴為其近於君也貴老為其近於親也敬長為<lb/>
　其近於兄也慈幼為其近於子也<lb/>
　慶源輔氏曰人人親其親長其長而天下平所謂定<lb/>
　天下也君臣父子兄弟人倫之大者而道又人倫之<lb/>
　緫也故先曰貴有徳先王之治天下舉斯心加諸彼<lb/>
　而已刑名法數有不與焉然其所謂道者亦豈清虚<lb/>
　寂滅之謂乎<lb/>
<pb n="10a"/>
是故至孝近乎王至弟近乎霸至孝近乎王雖天子必<lb/>
有父至弟近乎霸雖諸侯必有兄先王之教因而弗改<lb/>
所以領天下國家也<lb/>
　鄭氏曰天子有所父事諸侯有所兄事謂若三老五<lb/>
　更也天子衰諸侯興故曰霸<lb/>
　孔氏曰以聖人之徳無以加於孝故雖天子之尊必<lb/>
　有事之如父者謂養三老也敎民禮順莫善於弟故<lb/>
　雖諸侯之貴必有事之如兄者謂養五更也因人心<lb/>
<pb n="10b"/>
　之孝弟即以孝弟敎人是因而不改案天子諸侯俱<lb/>
　有養老之禮皆事三老五更故文王世子註云三老<lb/>
　如賔五更如介但天子尊故父事屬之諸侯卑故兄<lb/>
　事屬之<lb/>
　嚴陵方氏曰孟子曰以力假仁者霸以徳行仁者王<lb/>
　則霸非無仁也特未若王之仁為至爾夫孝仁也弟<lb/>
　亦仁也孝足以盡事親之道故近乎王弟止於從兄<lb/>
　而已故近乎霸孝經言雖天子必有先也言有兄也<lb/>
<pb n="11a"/>
　則天子未嘗無兄矣又以保其社稷和其民人為諸<lb/>
　侯之孝則諸侯未嘗無父矣此止於天子言父於諸<lb/>
　侯言兄者以弟不足以盡天子之徳而諸侯未足以<lb/>
　盡孝之道故也先王之教因而弗改者因其良知良<lb/>
　能而教之也孩提之童無不知愛其親故先王因而<lb/>
　弗改則教之以孝焉及其長也無不知敬其兄先王<lb/>
　因而弗改則教之以弟焉先王有孝弟之教如此則<lb/>
　上足以承父兄下足以令臣庶而刑于四海矣故曰<lb/>
<pb n="11b"/>
　所以領天下國家也<lb/>
　石林葉氏曰孝以事親父則親之也親之斯愛之矣<lb/>
　故至孝近乎王以王道主乎仁也弟以從兄兄則尊<lb/>
　之也尊之斯畏之矣故至弟近乎霸以霸假乎義也<lb/>
　王有天下因言其孝則曰天子必有父霸有一國因<lb/>
　言其弟則曰諸侯必有兄近王霸者至孝弟者也通<lb/>
　神明者孝弟之至者也先王領天下國家有所因者<lb/>
　本於此而已矣<lb/>
<pb n="12a"/>
　毗陵慕容氏曰孟子曰仁之實事親是也義之實從<lb/>
　兄是也又曰親親仁也敬長義也則孝所以為仁弟<lb/>
　所以為義王者之事以仁為心霸者之事以義為行<lb/>
　仁主愛愛則親親則不敢視為外故曰必有父義主<lb/>
　敬敬主遜遜則不敢處其先故曰必有兄推是心也<lb/>
　而推於其所為其於王霸也何有夫立人之道曰仁<lb/>
　與義孝弟本仁義而始之也王霸拒仁義而行之也<lb/>
　至孝可以王而王者之道不止於親親故曰近乎王<lb/>
<pb n="12b"/>
　至弟可以霸而霸者之事不止於敬長故曰近乎霸<lb/>
　王與霸本仁義而為之仁與義本乎孝弟而達之先<lb/>
　王之教所因有本故曰因而弗改<lb/>
　講義曰自昔有天下國家者未嘗不以孝弟之道為<lb/>
　先堯舜者不過此爾况王與霸乎以天子諸侯而有<lb/>
　尊有先則天下之有父兄者冝如何哉葢二者非勉<lb/>
　彊難行之事特人性之自然者爾先王之教非有他<lb/>
　術因人性之自然而無所改易所以領天下國家而<lb/>
<pb n="13a"/>
　人從之用此道爾以至孝為近乎王至弟為近乎霸<lb/>
　天子必有父諸侯必有兄非以其有優劣也互見云<lb/>
　爾<lb/>
　慶源輔氏曰孝弟順徳也别而言之則孝生於仁弟<lb/>
　生於義仁可以包義義未足以盡仁故有近王近霸<lb/>
　之説焉至孝近乎王故雖天子必有父至弟近乎霸<lb/>
　故雖諸侯必有兄此又推言其隆殺之義耳非謂天<lb/>
　子之無兄諸侯之無父也先王之教因其可貴而貴<lb/>
<pb n="13b"/>
　焉因其可敬而敬焉因其可慈而慈焉使天下之人<lb/>
　觀感以自遂其良知良能焉則天下國家雖大可得<lb/>
　而領之矣領猶衣之領提其領則衣無不順也敎非<lb/>
　彊其所無因其有以導之耳言天下國家關乎天子<lb/>
　諸侯也<lb/>
　江陵項氏曰禮記之文多若此類雖似可疑然皆士<lb/>
　之遺言先儒口以相授其中多古之義訓不可忽也<lb/>
　此章亦當以古訓解之古人謂事親為仁敬長為義<lb/>
<pb n="14a"/>
　王者以仁覆天下故至孝者近之君之道主於仁也<lb/>
　霸者以義尊王室故至弟者近之臣之道主於敬也<lb/>
　不曰君臣而曰王霸者極其至者而言之也王者君<lb/>
　位之極霸者臣位之極也古之所謂霸者即伯字也<lb/>
　諸侯之長也自孟子荀子推明王霸之辨而後學者<lb/>
　以霸為羞故此章遂不可通殊不知孟荀所闢謂春<lb/>
　秋時五霸耳由桓文以前堯舜之四岳夏殷之二伯<lb/>
　文武時周召為二伯成王時大公為侯伯康王時召<lb/>
<pb n="14b"/>
　公畢公為二伯是亦可羞乎學者考古不精多據後<lb/>
　説以破前言不可不謹也<lb/>
子曰立愛自親始教民睦也立敬自長始教民順也教<lb/>
以慈睦而民貴有親教以敬長而民貴用命孝以事親<lb/>
順以聽命錯諸天下無所不行<lb/>
　鄭氏曰親長父兄也睦和厚也尊長出教令者<lb/>
　孔氏曰此一節明愛敬之道自此以下皆展轉相因<lb/>
　廣明其事葢記者雜録以事類相接為次非本相因<lb/>
<pb n="15a"/>
　之辭也人君欲立愛於天下從親為始言先愛親也<lb/>
　已愛親則人亦愛親是教民睦也欲立敬於天下從<lb/>
　長為始言先自敬長已能敬長民亦敬長是教民順<lb/>
　也睦則恩慈故云慈睦民既慈睦則貴所有之親民<lb/>
　心和順不有悖逆故貴用在上之教命<lb/>
　延平周氏曰仁始於愛親而愛其親以及人之親故<lb/>
　曰自親始義始於敬長而敬其長以及人之長故曰<lb/>
　自長始教以慈睦則知教以敬順教以敬長則知教<lb/>
<pb n="15b"/>
　以慈幼<lb/>
　馬氏曰與伊訓所謂立愛惟親立敬惟長始於家邦<lb/>
　終於四海孝經所謂愛敬盡於事親徳教加於百姓<lb/>
　刑於四海固皆天子之事也愛所以為仁敬所以為<lb/>
　義事親者仁之實故立愛自親始從兄者義之實故<lb/>
　立敬自長始<lb/>
　石林葉氏曰君子無不愛也自親而推之則有殺故<lb/>
　以愛親為始君子無不敬也自長而推之則有等故<lb/>
<pb n="16a"/>
　以敬長為始始乎親而達其教於天下凡有親者莫<lb/>
　不敦愛而相顧也故曰教以慈睦而民貴有親始乎<lb/>
　親長而達其教於天下凡有上者莫不用命而相尊<lb/>
　也故曰教以敬長而民貴用命親親長長君子所自<lb/>
　立而效至於天下平故曰錯諸天下無所不行<lb/>
　嚴陵方氏曰愛敬之性存乎天愛敬之教存乎人存<lb/>
　乎天者人皆有之然或至於忘其愛敬非天之降材<lb/>
　爾殊也亦由戕賊其美質顛仆其善本而已則存乎<lb/>
<pb n="16b"/>
　人者其可廢乎故每以立言之也相親之謂睦不悖<lb/>
　之謂順堯典曰以親九族九族既睦則睦固出於愛<lb/>
　親矣孝經曰以敬事長則順則順固出於敬長矣能<lb/>
　慈睦則相親而不離能敬順則從命而無逆孝以事<lb/>
　親則知所謂順以聽命者敬以事親也順以聽命則<lb/>
　知所謂孝以事親者睦以相親也其言互相備而已<lb/>
　錯諸天下無所不行者則以人心所同故也孟子曰<lb/>
　親親仁也敬長義也無他達之天下也其言正與此<lb/>
<pb n="17a"/>
　合<lb/>
　毗陵慕容氏曰愛敬之道非可家至户曉所因者本<lb/>
　則從之也輕聽且速矣親親仁也敬長義也不學之<lb/>
　良能不慮之良知人皆有之所謂本也聖人能自我<lb/>
　達之天下使四海之内合敬同愛所謂立也<lb/>
　慶源輔氏曰貴猶崇尚也錯與推而放之四海而準<lb/>
　之意同<lb/>
郊之祭也喪者不敢哭凶服者不敢入國門敬之至也<lb/>
<pb n="17b"/>
　鄭氏曰祭者吉禮不欲聞見凶人<lb/>
　孔氏曰此一節論郊祀之禮以是吉禮大事故喪與<lb/>
　凶服皆辟之<lb/>
　嚴陵方氏曰古禮莫重於祭祭禮莫大於郊故不敢<lb/>
　以凶事干吉禮焉然非敬之至又安能如是<lb/>
　山隂陸氏曰天神言辟之以為敬人鬼言親之以為<lb/>
　敬亦相備也<lb/>
　慶源輔氏曰人君郊天而人之有喪者不敢哭凶服<lb/>
<pb n="18a"/>
　者不敢入國門祭廟而卿大夫序從執事進退必䖍<lb/>
　非人君誠敬之至安能如是哉然則在我者雖敬而<lb/>
　在人者弗肅猶非敬之至也<lb/>
祭之日君牽牲穆答君卿大夫序從既入廟門麗于碑<lb/>
卿大夫袒而毛牛尚耳鸞刀以刲取膟膋乃退爓祭祭<lb/>
腥而退敬之至也<lb/>
　鄭氏曰祭謂祭宗廟也穆子姓也答對也序以次第<lb/>
　從也序或為豫麗猶繫也毛牛尚耳以耳毛為上也<lb/>
<pb n="18b"/>
　膟膋血與腸間脂也爓祭祭腥祭爓肉腥肉也湯肉<lb/>
　曰爓<lb/>
　孔氏曰此一節明祭廟牽牲致敬君牽牲時子姓對<lb/>
　君共牽牲卿大夫佐幣士奉芻依次從君也牲以紖<lb/>
　繫著中庭碑将殺牲卿大夫袒取毛牛薦之耳主聽<lb/>
　故以耳毛欲使神聽之用鸞刀刲割牲體又取血及<lb/>
　腸間脂血以供薦而膋以供炙肝及爇蕭也乃退謂<lb/>
　殺牲竟而取卿大夫所刲血毛膟膋薦之竟而退也<lb/>
<pb n="19a"/>
　祭有三節此一節竟故退薦膟膋之後以俎載爓肉<lb/>
　腥肉而以祭祭卒而退是恭敬之至極也知穆是子<lb/>
　姓者父昭子穆姓生也子孫是昭穆所生直言穆者<lb/>
　文不備案説文云膟血祭膋是牛腸間脂也此腥肉<lb/>
　即禮運腥其俎也爓肉即禮運孰其殽也此先云爓<lb/>
　便文耳非先後之次云湯肉為爓者以鬼神異於生<lb/>
　雖曰孰殽但湯肉而已若其他小祀則煑肉令孰故<lb/>
　郊特牲云一獻孰是爓與孰又别也<lb/>
<pb n="19b"/>
　延平周氏曰以君之尊而牽牲以子姓之親而答君<lb/>
　可謂敬之至也<lb/>
　嚴陵方氏曰祭之日謂祭宗廟之日也父為昭子為<lb/>
　穆故曰穆必以穆言之者以有事於宗廟故也答君<lb/>
　者對君而牽牲也答君必以穆者以示父子合敬而<lb/>
　致其力也卿大夫從君而在穆後故曰序從言不失<lb/>
　先後之序也袒則示其用力之勞也毛牛則告全故<lb/>
　也尚耳則欲神之聽之雜記周官謂之衈者正此之<lb/>
<pb n="20a"/>
　意郊特牲言肉袒親割此則言卿大夫者葢卿大夫<lb/>
　相君故也鸞刀以刲者取聲和而後斷也取膟膋将<lb/>
　以染蕭而焫之也爓則向乎孰矣腥則全乎生而已<lb/>
　夫祭之日内之父子外之君臣周旋反覆從事至於<lb/>
　如此故曰敬之至也<lb/>
　山隂陸氏曰凡在子列皆穆也春秋𫝊曰此非子也<lb/>
　其稱子何臣子一例也假令閔公牽牲僖公在列即<lb/>
　穆矣言鸞刀以刲取膟膋蒙卿大夫袒而毛牛尚耳<lb/>
<pb n="20b"/>
　則鸞刀以刲卿大夫也君牽牲卿大夫序從葢從早<lb/>
　矣至鸞刀以刲取膟膋爓祭祭腥然後退所謂敬之<lb/>
　至也郊特牲曰取膟膋燔燎升首報陽也與此取膟<lb/>
　膋不同彼羊也此牛也知然者以羊人云祭祀割牲<lb/>
　登其首知之也祭義曰燔燎羶薌見以蕭光正言羶<lb/>
　葢以此鄭氏謂割牲進其孰體然則刲言牲割言孰<lb/>
　刲臣之事割君之事爓祭祭腥而退不言祭爓爓不<lb/>
　足言也祭腥在下亦以此故曰禮之近人情者非其<lb/>
<pb n="21a"/>
　至者也自饋孰而後雖敬非其至也易曰觀盥而不<lb/>
　薦則誠不在灌獻孔子曰禘自既灌而往者吾不欲<lb/>
　觀之矣則誠不在朝踐夫言豈一端也顧所主意如<lb/>
　何爾<lb/>
　石林葉氏曰牽牲而入廟門麗于碑所謂納牲詔于<lb/>
　庭也毛牛尚耳者所謂升首於室也刲取膟膋以合<lb/>
　羶薌所謂臭陽達于牆屋也祭爓腥而退所謂至敬<lb/>
　而不享味也<lb/>
<pb n="21b"/>
　賈氏曰宫必有碑案士昏禮聘禮云三揖鄭註皆云<lb/>
　入門将曲揖既北面揖當碑揖則大夫士廟内皆有<lb/>
　碑鄉飲酒鄉射言三揖則庠序之内亦有碑據祭義<lb/>
　則諸侯廟内有碑明矣但生人寢内不見有碑兩君<lb/>
　相朝燕在寢豈不三揖乎明亦當有碑矣碑所以識<lb/>
　日景觀碑景邪正以知日之早晚也宫廟之碑用石<lb/>
　為之葬碑取縣繩繂暫時之間往来運載當用木而<lb/>
　已<hi>儀禮䟽</hi>
<pb n="22a"/>
郊之祭大報天而主日配以月夏后氏祭其闇殷人祭<lb/>
其陽周人祭日以朝及闇<lb/>
　鄭氏曰主日者以其光明天之神可見者莫著焉闇<lb/>
　昏時也陽讀為曰雨曰暘之暘謂日中時也朝日出<lb/>
　時也夏后氏大事以昏殷人大事以日中周人大事<lb/>
　以日出亦謂此郊祭也以朝及闇謂終日有事<lb/>
　孔氏曰自此至天下之和論郊祭及日月之義此經<lb/>
　止明郊祭之禮郊之祭者謂夏正郊天於此郊時大<lb/>
<pb n="22b"/>
　報天之衆神天無形體懸象著明不過於日月故以<lb/>
　日為百神之主配之以月自日以下皆祭特言月者<lb/>
　但月為重以對日耳蓋天地獨為壇其日月及天神<lb/>
　等共為一壇故日得為衆神之主也檀弓云大事非<lb/>
　止是喪亦兼諸祭周人尚文祭百神禮多故以朝及<lb/>
　闇彼季氏大夫之家禮儀應少亦以朝及闇故夫子<lb/>
　譏之<lb/>
　長樂劉氏曰郊之祭大報天而主日者天之為徳至<lb/>
<pb n="23a"/>
　廣至大不可得而見之也其可見者日與月爾故尊<lb/>
　之以次于天以為三辰之主而以月配焉<lb/>
　嚴陵方氏曰郊雖以報天然天則尊而無為可祀之<lb/>
　以其道不可主之以其事故止以日為之主焉猶之<lb/>
　王燕飲則主之以大夫王嫁女則主之以諸侯而已<lb/>
　有其祀必有其配故主以日而又配以月也猶之祭<lb/>
　社則配以句龍祭稷則配以周棄焉春秋𫝊曰自外<lb/>
　至者無主不止蓋謂是矣闇者日既沒而黒夏后氏<lb/>
<pb n="23b"/>
　尚黒故祭其闇陽者日方中而白殷人尚白故祭其<lb/>
　陽朝者日初出而赤周人尚赤故祭以朝及闇焉言<lb/>
　闇則知陽之為明言陽則知闇之為隂言朝則知闇<lb/>
　之為夕以朝及闇則有隂有陽隂陽雜而成文又以<lb/>
　見其尚文歟祭日謂祭之日也必於周言日者以一<lb/>
　日之間以朝及闇故也先儒謂終日有事是矣<lb/>
　清江劉氏曰周人祭日以朝及闇此言周人尚赤大<lb/>
　事用日出先日欲出之初猶逮及闇則可行祭事矣<lb/>
<pb n="24a"/>
　稍後則晝晝則與殷人日中相亂故季氏祭仲由為<lb/>
　宰晏朝而退仲尼謂之知禮也若曰周人之祭自朝<lb/>
　及暮則孔子無為多仲由仲由為不知禮<lb/>
　馬氏曰周官掌次職云祀五帝則張大次小次註云<lb/>
　大次始往所止居小次既接祭退佚之所是與諸臣<lb/>
　代有事也唯其與諸臣代有事故雖以朝及闇而不<lb/>
　繼之以倦也<lb/>
　山隂陸氏曰以朝及闇終此一日正言祭日以此且<lb/>
<pb n="24b"/>
　言及闇則非不得已也著無有司跛倚之事<lb/>
　延平周氏曰以朝及闇者猶言以朝與闇蓋或以朝<lb/>
　或以闇<lb/>
祭日於壇祭月於坎以别幽明以制上下祭日於東祭<lb/>
月於西以别外内以端其位日出於東月生於西隂陽<lb/>
長短終始相廵以致天下之和<lb/>
　鄭氏曰幽明者謂日照晝月照夜端正也廵讀如沿<lb/>
　漢之沿謂更相從道<lb/>
<pb n="25a"/>
　孔氏曰此經皆據春分朝日秋分夕月祭日於壇謂<lb/>
　春分也祭月於坎謂秋分也月為幽日為明日在壇<lb/>
　月在坎是殊别幽明制定上下也日為陽在外月為<lb/>
　隂在内今祭日於東用朔旦之時是為外祭月於西<lb/>
　用鄉夕之時是為内是以别外内以正其位也隂謂<lb/>
　夜陽謂晝夏則陽長而隂短冬則陽短而隂長是隂<lb/>
　陽長短也月之與日同行黄道其晦朔之日月與日<lb/>
　同處自朔之後月與日先後而行至月終日還與月<lb/>
<pb n="25b"/>
　同處是終始相廵也隂陽和㑹是致天下之和也<lb/>
　横渠張氏曰朝日夕月皆朝夕天非朝夕日月天體<lb/>
　至大難以出入而求日出於東月生於西如君之出<lb/>
　視朝夕故天子於此時朝夕所以訓民之事君<lb/>
　長樂劉氏曰祭日於壇祭月於坎以别幽明以制上<lb/>
　下者此謂春分朝日于東郊秋分夕月於西郊也春<lb/>
　朝而後日向長夜向短則晝夜差而幽明别矣秋夕<lb/>
　而後陽消而下隂長而上則寒暑分而上下制矣祭<lb/>
<pb n="26a"/>
　日於東祭月於西以别外内以端其位日出於東月<lb/>
　生於西隂陽長短終始相廵以致天下之和者此謂<lb/>
　冬至大報天於圜丘而主日也位日於壇東以象其<lb/>
　所出位月於壇西以象其所生東為主故曰内西為<lb/>
　賔故曰外日南至矣由此而行北陸陽從之以長隂<lb/>
　從之以消矣晝由之以修夜由之以短矣長則進於<lb/>
　地上消則入於地中二氣之進退乃繫乎日月之行<lb/>
　也則其位不得不端焉雖然天運左旋日月右轉天<lb/>
<pb n="26b"/>
　運之周二十有八轉而強日乃一周于天月十有二<lb/>
　周于天而日乃一周于天其行同軌而與月㑹于其<lb/>
　次則謂之合朔十有二朔而嵗功成焉故朔也者月<lb/>
　周天之終而日合月之始也日月以叙㑹合于上則<lb/>
　隂陽以叙消長于下而四時由之和焉萬物由之生<lb/>
　焉蓋凡陽氣則主于日隂氣則主于月天為積陽之<lb/>
　長此則郊而主日以致天下之和<lb/>
　嚴陵方氏曰壇之形則圜而無所虧以象日之無所<lb/>
<pb n="27a"/>
　虧而盈也坎之形則虚而有所受以象月之有所受<lb/>
　而明也且封土為壇其形髙而顯鑿土為坎其形深<lb/>
　而隱一顯一隱所以别隂陽之幽明一髙一深所以<lb/>
　制隂陽之上下東動而出西静而入出則在外入則<lb/>
　反内故東西所以别隂陽之外内東為陽中西為隂<lb/>
　中中則得位故東西所以端隂陽之位别幽明之道<lb/>
　然後能制上下之分别内外之所然後能端隂陽之<lb/>
　位言之序所以如此且壇坎者人為之形東西者天<lb/>
<pb n="27b"/>
　然之方以出于人為也故言制上下以出于天然也<lb/>
　故言以端其位而已日出于東言其象出于天地之<lb/>
　東也月生于西言其明生于輪郭之西也此又覆明<lb/>
　祭日月于東西之意也日言出於東則知為入於西<lb/>
　堯典於東曰寅賔出日於西曰寅餞納日者以此月<lb/>
　言生于西則知為死于東楊雄言月未望則載魄于<lb/>
　西既望則終魄于東者以此日之出入也歴朝夕晝<lb/>
　夜而成一日月之死生也歴晦朔弦望而成一月日<lb/>
<pb n="28a"/>
　往則月来月往則日来而隂陽之義配焉陽道常饒<lb/>
　隂道常乏故運而為氣賦而為形凡屬乎陽者皆長<lb/>
　屬乎隂者皆短一長一短終則有始相廵而未嘗相<lb/>
　絶故以是致天下之和者隂陽相濟之效也獨隂而<lb/>
　無陽獨陽而無隂是同而已又何以致乎<lb/>
　馬氏曰日為明月為幽陽極上隂極下幽明者隂陽<lb/>
　之道上下者隂陽之性故祭日於壇祭月於坎以别<lb/>
　之陽則流故日出於東而之乎西隂則逆故月生於<lb/>
<pb n="28b"/>
　西而之乎東隂陽長短終始相廵與揚雄所謂明晦<lb/>
　相推日月逾邁嵗嵗相盪而天地彌陶之謂神明不<lb/>
　窮類已<lb/>
　山隂陸氏曰以制上下所謂君臣有等日外也月内<lb/>
　也言外在上以此故曰日食則天子素服修六官之<lb/>
　職蕩天下之陽事月食則后素服修六宫之職蕩天<lb/>
　下之隂事夫如是内外有别而隂陽之位端矣日言<lb/>
　出月言生月死而後生於此廵讀如字致自致也若<lb/>
<pb n="29a"/>
　冬夏致日春秋致月致之也其相廵也以相濟也譬<lb/>
　諸君臣有可否焉是以政平而不干<lb/>
　石林葉氏曰日月既以並祭不可不别其方日陽也<lb/>
　陽主乎闢闢則壇髙而在上以别乎明月隂也隂主乎<lb/>
　闔闔則坎險而在下以别乎幽此上下所以有制也<lb/>
　日沒於西而其出在東則一而已非有遡於月月未<lb/>
　望則載魄于西月既望則終魄于東則二也故有遡<lb/>
　於日是月於西則常位於東則不常也東方主生而<lb/>
<pb n="29b"/>
　其用為出西方主成而其用為入出為外入為内此<lb/>
　内外所以正也日出而陽為精月生而隂為魄相代<lb/>
　晝夜以成長短晝終則夜始夜始則晝終迭相沿而<lb/>
　不乖異此天下所以和也<lb/>
　毗陵慕容氏曰前言日月合祭兼獨言祭日故此又<lb/>
　明分祭之禮所謂春分朝日秋分夕月是也日昱乎<lb/>
　晝月昱乎夜則日月以晝夜而分幽明日以陽為尊<lb/>
　上道也月以隂為卑下道也則日月以隂陽而定上<lb/>
<pb n="30a"/>
　下壇出乎上而明坎出乎下而幽祭以類而求焉故<lb/>
　可得而禮矣凡有形有氣類同則相應自然之理也<lb/>
　鑑燧用而水火可取氣之所感也壇坎用而日月可<lb/>
　祭形之所召也聖人以此知幽明之故而通乎隂陽<lb/>
　之道也幽明以理見故先幽而後明上下以位言故<lb/>
　上先而下後由小大言之必先日而後月也凡出者<lb/>
　為外入者為内陽以生出為功為主乎外隂以入藏<lb/>
　為事為主乎内東者陽之所也萬物於是出焉勾者<lb/>
<pb n="30b"/>
　畢出萌者盡達是為外也西者隂之所也萬物於是<lb/>
　入焉榮者返本歛者就實是為内也帝出乎震震東<lb/>
　方也説言乎兌兌西方也則出而動為外入而息為<lb/>
　内東謂之暘谷西謂之昧谷則暘者為外昧者為内<lb/>
　北雖為陽生之方然隂居其半則出而未離乎内南<lb/>
　雖為隂生之方然陽居其半則入而未離乎外故惟<lb/>
　東西然後可以别内外也東南為陽而東陽中也於<lb/>
　陽為純西北為隂而西隂中也於隂為純至於南北<lb/>
<pb n="31a"/>
　則隂陽雜矣隂陽雜則非所以正其位也故惟東西<lb/>
　然後謂之端其位也　又曰日以陽而位乎東東者<lb/>
　陽之所也故曰日出乎東月以隂而遡於日載魄於<lb/>
　西而生焉故曰月生乎西日無待而明故謂之出出<lb/>
　言無所因而特出也月有待而後明故謂之生生言<lb/>
　無所因則不能生也生有漸而進之義書曰哉生魄<lb/>
　哉生明與此同<lb/>
　長樂陳氏曰古者之祀日月其禮有六祭義曰郊之<lb/>
<pb n="31b"/>
　祭大報天而主日配以月一也玉藻曰朝日於東門<lb/>
　之外祭義曰祭日於東祭月於西二也大宗伯四類<lb/>
　於四郊兆日於東郊兆月於西郊三也大司樂樂六<lb/>
　變而致天神月令孟春祈来年于天宗天宗者日月<lb/>
　之類四也覲禮拜日於東門之外凡祀方明禮日於<lb/>
　南門之外禮月於北門之外五也雪霜風雨之不時<lb/>
　於是乎禜之六也夫因郊蜡而祀之非正祀也類禜<lb/>
　而祀之與覲諸侯而禮之非常祀也春分朝之於東<lb/>
<pb n="32a"/>
　門之外秋分夕之於西門之外此祀之正與常者也<lb/>
　日言朝則於日出之朝朝之也月言夕則於月出之<lb/>
　夕夕之也日壇謂之王宫以其有君道故也月壇謂<lb/>
　之夜明以其昱於夜故也其次則大次小次設重帟<lb/>
　重案其牲體則實柴其服則𤣥冕𤣥端其圭之繅藉<lb/>
　則大采少采禮之之玉則大圭邸璧祀之之樂則奏<lb/>
　黄鍾歌大吕舞雲門玉藻十有二旒龍衮以祭𤣥端<lb/>
　以朝日於東門之外則龍衮𤣥端皆言其衣也衣𤣥<lb/>
<pb n="32b"/>
　端之衣則用𤣥冕矣鄭氏改𤣥端為𤣥冕不必然也<lb/>
　虞氏釋國語謂朝日以𤣥冕然祀上帝以衮冕而朝<lb/>
　日以圭璧與張次設帟一切殺於上帝則其不用衮<lb/>
　冕可知矣周禮於掌次之次帟案於典瑞之大圭鎮<lb/>
　圭繅藉言朝日而已則夕月之禮又殺乎此也<hi>禮書</hi>
天下之禮致反始也致鬼神也致和用也致義也致譲<lb/>
也致反始以厚其本也致鬼神以尊上也致物用以立<lb/>
民紀也致義則上下不悖逆矣致譲以去争也合此五<lb/>
<pb n="33a"/>
者以治天下之禮也雖有竒邪而不治者則㣲矣<lb/>
　鄭氏曰因祭之義汎説禮也致之言至也使人勤行<lb/>
　至於此也致於反始謂報天之屬也至於鬼神謂祭<lb/>
　宗廟之屬也至於和用謂治民之事以足用也物用<lb/>
　物猶事也變和言物互文也微猶少也<lb/>
　孔氏曰此一節明禮之大用凡五事若能行之得理<lb/>
　則天下治矣和謂百姓和諧用謂財用豐足義謂斷<lb/>
　制得宜譲謂逓相推譲反始報天是厚重其本祭祀<lb/>
<pb n="33b"/>
　鬼神是尊嚴其上民豐物用則知榮辱禮節故可立<lb/>
　人紀義能除凶去暴故上下不悖逆合此五者以治<lb/>
　理天下之禮雖有竒異邪惡異行不從治者亦當少<lb/>
　也事必須和和能立事故云互也<lb/>
　長樂劉氏曰聖人正徳以事天敬祭以迎氣是以大<lb/>
　報天而主日其致者五焉一曰致反始者萬物成性<lb/>
　必始於天聖人受命亦始於天将篤其末必厚其本<lb/>
　此郊祭所以敎天下反始之敬也二曰致鬼神者天<lb/>
<pb n="34a"/>
　地有神以司其化育也宗廟有鬼以基其治平也然<lb/>
　而無形可得以瞻也無聲可得而聽也唯聖人為能<lb/>
　尊祖配天必致其饗致天下敬於鬼神也三曰致和<lb/>
　用者郊祭天地所以致隂陽之和而民人康矣所以<lb/>
　致萬物之豐而邦用足矣四曰致義者天地者萬物<lb/>
　由之以生也父母者子孫由之以生也聖人郊祀所<lb/>
　以父母乎天地也兄姊乎日月也致人倫之義於天<lb/>
　下而知所以勉乎孝弟矣五曰致譲者平治天下者<lb/>
<pb n="34b"/>
　聖人為之也敎化天下者聖人為之也衣食天下者<lb/>
　聖人為之也革其悖亂之心而納之中和之域者聖<lb/>
　人為之也弭其六極而錫之五福者聖人為之也聖<lb/>
　人具是五徳天下莫與比其隆者也而弗敢有其功<lb/>
　焉乃嚴郊祀譲徳於天歸功于帝遂俾天下力行其<lb/>
　善而弗敢有其善焉必致譲乎其所本者郊使之然<lb/>
　也合此五善以為禮之本則天下之禮不失其本矣<lb/>
　在其微末不足道也<lb/>
<pb n="35a"/>
　嚴陵方氏曰致反始則奉郊社之謂致物用則足衣<lb/>
　食之謂致義則制事冝之謂所謂民紀者蓋民之所<lb/>
　以能相治以有紀故也經曰紀散而衆亂是矣前言<lb/>
　和用後言物用致和用所以致物用故也用之豐殺<lb/>
　得其冝此物之所以和歟夫用志不至不能有致用<lb/>
　力不至不能有致非有志則不足以立祀非有力則<lb/>
　不足以行禮故每以致言之致反始致鬼神所以盡<lb/>
　天道致物用致義譲所以盡人道禮雖經為三百曲<lb/>
<pb n="35b"/>
　為三千要之不過盡天人之道而已故禮運言先王<lb/>
　以承天之道以治人之情也天人之道可合而不可<lb/>
　離必合此五者然後足以治天下之禮且禮之在天<lb/>
　下未嘗或息乃有至於壞亂而不修者豈禮之罪也<lb/>
　哉人無以治之而已此所以必以治為言竒言其無<lb/>
　常邪言其不正<lb/>
　慶源輔氏曰致與事君能致其身之致同天下之所<lb/>
　謂禮致此五者以治天下也萬物本乎天人本乎祖<lb/>
<pb n="36a"/>
　人窮則呼天疾痛則呼父母則其反始厚本葢人之<lb/>
　真情也致物以為民用所以統紀斯民之聚者也易<lb/>
　曰何以聚人曰財記曰財散則民聚<lb/>
　山隂陸氏曰謂之天下者非一國之禮致和用所謂<lb/>
　備物致用以為天下利是也致義以行之致譲以守<lb/>
　之致鬼神以尊上不言其尊無二上變和用言物用<lb/>
　者所謂物天地之委和也合此五者以治先儒讀屬<lb/>
　下文誤矣<lb/>
<pb n="36b"/>
　毗陵慕容氏曰萬物本乎天人本乎祖報天尊祖所<lb/>
　以致反始也齋明盛服致誠愼獨必用其極所以致<lb/>
　鬼神也百物利用所以養人者不侈於有餘不屈於<lb/>
　不足懋遷歛散各適其平所謂致和用也物各有用<lb/>
　用得其節所謂和用禮以節度民知止足於分界則<lb/>
　有紀而不亂所謂維民者悉矣辨下上明尊卑定名<lb/>
　分别嫌疑所謂致義也義明而不可犯則民志定故<lb/>
　無悖逆之事<lb/>
<pb n="37a"/>
　馬氏曰貴賤有冝則上不悖下不逆夫先王順性命<lb/>
　以為禮則使民誠意不欺而敬鬼神者敎之本也故<lb/>
　周官十二教亦始於祀禮也禮之至則至於不争而<lb/>
　已故曰禮至則不争微者寡而未能無之稱然則有<lb/>
　刑以教之中矣<lb/>
　延平周氏曰言和用而復言物用者和用言其理物<lb/>
　用言其事<lb/>
　<lb/>
<pb n="37b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　禮記集説卷一百十一<lb/>
</p>
<p>
</p>
  </div>
</body>
</text>
</TEI>