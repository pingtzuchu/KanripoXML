<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>禮記集說卷九十二</head>
    <p>
<pb n="1a"/>
欽定四庫全書<lb/>
　禮記集說卷九十二　　　　宋　衛湜　撰<lb/>
是故樂之隆非極音也食饗之禮非致味也清廟之瑟<lb/>
朱弦而疏越壹倡而三歎有遺音者矣大饗之禮尚𤣥<lb/>
酒而俎腥魚大羮不和有遺味者矣<lb/>
　鄭氏曰隆猶盛也極窮也清廟謂作樂歌清廟也朱<lb/>
　弦練朱弦練則聲濁越瑟底孔也畫疏之使聲遲也<lb/>
　倡發歌句也三歎三人從歎之耳大饗祫祭先王以<lb/>
<pb n="1b"/>
　腥魚為俎實不臑熟之大羮肉湆不調以鹽菜遺猶<lb/>
　餘也<lb/>
　孔氏曰樂之隆盛在移風易俗非崇鍾鼔之音食饗<lb/>
　之禮謂宗廟祫祭在於孝敬非在致美味清廟之瑟<lb/>
　謂歌清廟之詩所彈之瑟也朱弦案虞書傳云古者<lb/>
　帝王升歌清廟之樂大琴練弦此云朱弦明練之可<lb/>
　知也不練則體勁而聲清練則絲熟而弦濁瑟兩頭<lb/>
　有孔疏通之使兩頭孔相連孔小則聲急孔大則聲<lb/>
<pb n="2a"/>
　遲弦聲既濁瑟音又遲是其質素初壹倡之時但有<lb/>
　三人贊歎之言歎者少也雖然有遺餘之音以其貴<lb/>
　在於徳所以有遺音人念之不忘也此覆上樂之隆<lb/>
　非極音也大饗之禮案郊特牲云郊血大饗腥此云<lb/>
　腥魚故鄭知大饗為祫祭宗廟也尚𤣥酒在五齊之<lb/>
　上腥生也雖有三牲而兼載腥魚謂薦血腥之時至<lb/>
　薦熟之時皆烹之而熟魚則始末不烹故云俎腥魚<lb/>
　并肉湆皆質素之食而大饗設之雖然有遺餘之味<lb/>
<pb n="2b"/>
　人愛之不忘也此覆上食饗之禮非致味也<lb/>
　張氏曰樂之盛本在移風易俗非崇鍾鼓之音禮之<lb/>
　盛本在安上治民非崇玉帛至味清廟之瑟言樂盛<lb/>
　非用極音大饗即食饗也變食言大崇其名故也不<lb/>
　尚重味故食言大也此言禮盛不在至味先王制禮<lb/>
　作樂本是教訓曉民平於好惡之理使去惡歸善不<lb/>
　為口腹耳目之欲令反歸人之正道也<lb/>
　長樂陳氏曰徳為禮樂之本禮樂為徳之文樂之隆<lb/>
<pb n="3a"/>
　在德不在音非極五音之鏗鏘而已大饗之禮在德<lb/>
　不在味非致五味之珍美而已清廟之瑟為樂之隆<lb/>
　則大饗之禮其禮之隆歟清廟而以朱弦疏越之瑟<lb/>
　和之使人知樂意所尚非在乎極音者也且得無遺<lb/>
　音乎老子所謂大音希聲此也周官大司樂以肆獻<lb/>
　祼享先王以饋食享先王蓋羞其肆而酌獻焉則以<lb/>
　祼猶生事之有饗也羞其熟而饋食焉則以食猶生<lb/>
　事之有食也饗以陽為主而其祭為禘食以隂為主<lb/>
<pb n="3b"/>
　而其祭為祫由是觀之食饗之禮未嘗不致味謂之<lb/>
　非致味者豈大饗之禮而誤為食饗歟曲禮大饗不<lb/>
　饒富郊特牲曰郊血大饗腥故大饗之禮尊尚𤣥酒<lb/>
　俎尚腥魚豆尚大羮貴飲食之本也聖人為禮貴本<lb/>
　始以示之使人知禮意所尚非在乎致味者也且得<lb/>
　無遺味乎左傳所謂大羮不致此也<hi>樂書</hi>
　清江劉氏曰此皆言貴其本而忘其末也遺者忘也<lb/>
　棄也清廟之瑟美其德而忘其音大饗之禮美其敬<lb/>
<pb n="4a"/>
　而忘其味凡樂以音為之節而反忘音焉意不主於<lb/>
　音也意不主於音是故朱弦疏越乃可尚也凡食饗<lb/>
　以味為之文而反忘味焉意不主於味也意不主於<lb/>
　味是故𤣥酒大羮乃可尚也主於音則不能遺音不<lb/>
　能遺音則雖煩響淫聲有不足矣主於味則不能遺<lb/>
　味不能遺味則雖大牢庻羞有不足矣故孔子曰禮<lb/>
　樂云<lb/>
　延平黄氏曰極音致味以物為音為味也朱弦之有<lb/>
<pb n="4b"/>
　遺音𤣥酒之有遺味以徳為音為味也先王之制禮<lb/>
　樂也以極口腹耳目之欲則雖極音致味不足以厭<lb/>
　其志而教民平好惡反人道之正則内足而無待乎<lb/>
　外矣故雖朱弦之濁疏越之遲三嘆之希𤣥酒之質<lb/>
　俎魚之腥大羮之淡足以勝其欲是以先王之制禮<lb/>
　樂也務使人以理而後動以節而後作<lb/>
　嚴陵方氏曰以樂之隆非極音則凡音之所極者皆<lb/>
　樂之殺耳以饗之大非致味則凡味之所致者皆饗<lb/>
<pb n="5a"/>
　之小耳極音則無遺音致味則無遺味矣仲尼燕居<lb/>
　曰升歌清廟示德也升而在上則隆之故也瑟堂上<lb/>
　之樂君子之所御此清廟之詩所以必播之於瑟也<lb/>
　朱弦疏越皆非極音之義倡必有和歌之常也於此<lb/>
　則歎之而不和者以言之不足故也是所以有遺音<lb/>
　歟大羮以其不和故足為大也於𤣥酒言尚則知腥<lb/>
　魚大羮皆在所尚矣於腥魚言俎則知𤣥酒之在尊<lb/>
　大羮之在豆矣於大羮言不和則知𤣥酒之不厚腥<lb/>
<pb n="5b"/>
　魚之不熟矣是互相備也有所遺則為不盡矣極與<lb/>
　致一也互言之耳前曰食饗後曰大饗又何也饗雖<lb/>
　以食為下亦未嘗無食故以食言之然饗之類不一<lb/>
　且嫌其非大也故又以大言之<lb/>
　延平周氏曰傳曰有聲者有聲聲者有味者有味味<lb/>
　者聲之所聲者聞矣而聲聲者未嘗發味之所味者<lb/>
　嘗矣而味味者未嘗呈是故清廟之瑟有遺音者貴<lb/>
　其未發之音也所謂未發者無音之音也大饗之禮<lb/>
<pb n="6a"/>
　有遺味者貴其未呈之味也所謂未呈者無味之味<lb/>
　也<lb/>
　山隂陸氏曰一倡而三歎所謂嗟歎之不足故咏歌<lb/>
　之於是為至遺猶忘也言造其極者忘其粗也遺音<lb/>
　與味其於禮樂可謂眞得矣<lb/>
　新安朱氏曰一倡三歎蓋一人倡而三人和也今解<lb/>
　者以為三歎息非也<lb/>
　慶源輔氏曰三歎謂聞者歎其有遺音也有遺音言<lb/>
<pb n="6b"/>
　弗盡其音也有遺味言弗盡其味也於此有所遺則<lb/>
　於彼有所盡矣<lb/>
　金華邵氏曰禮樂皆得而謂之徳者豈自外來哉得<lb/>
　之於我而非強探力索始可謂徳耳是以樂之隆雖<lb/>
　鍾鼔管磬干戚羽籥莫不具陳而非得乎樂者故非<lb/>
　極音食饗之禮雖籩豆簠簋醴薦饔餼莫不畢備而<lb/>
　非得乎禮者故非致味至文王清廟之瑟聲濁而遲<lb/>
　倡者一而歎者三其音蓋有遺矣而後世必貴焉者<lb/>
<pb n="7a"/>
　以文王之瑟有得於樂故音雖不足而徳則有餘也<lb/>
　大饗之禮𤣥酒腥魚大羮其味蓋有遺矣而後世必<lb/>
　重焉者以大饗之禮有得於禮故味雖不足而徳則<lb/>
　有餘也然則禮樂之理豈假於外亦貴其自得於吾<lb/>
　身而已<lb/>
是故先王之制禮樂也非以極口腹耳目之欲也將以<lb/>
敎民平好惡而反人道之正也<lb/>
　鄭氏曰敎之使知好惡也<lb/>
<pb n="7b"/>
　孔氏曰𤣥酒腥魚大羮是非極口腹也朱弦疏越是<lb/>
　非極耳目也敎民均平好惡好者行之惡者避之反<lb/>
　歸人道之正也<lb/>
　黄氏曰禮樂之制所以平天下之情欲俾各知其分<lb/>
　而不萌好惡之心者也洪範云無有作惡遵王之路<lb/>
　無有作好遵王之道皆節其好惡之心為王道者也<lb/>
　若禮樂失制則王道不行而好惡無節矣譬諸負者<lb/>
　小人之事也乘者君子之器也名器失制則小人者<lb/>
<pb n="8a"/>
　不責己愚但心惡其負而好其乘也是故強脅弱衆<lb/>
　暴寡奔競無極為大亂之道也若禮樂明備則君子<lb/>
　在位小人自知其愚不求僥倖之乘而甘乎負矣如<lb/>
　斯則是好惡有節而反人道之正也<lb/>
　長樂陳氏曰作好則失仁作惡則失義故平其好所<lb/>
　以反之仁平其惡所以反之義易曰立人之道曰仁<lb/>
　與義則反仁與義者反人道之正也周官五禮防民<lb/>
　之偽而敎之中六樂防民之情而敎之和所謂防民<lb/>
<pb n="8b"/>
　之情偽者平好惡也敎之中和者反人道之正也<hi>樂書</hi>
　嚴陵方氏曰飲食以行禮非極口腹之欲歌舞以作<lb/>
　樂非極耳目之欲禮以節之則民之好惡平而無過<lb/>
　樂以和之則民之好惡平而無乖好得其平則好也<lb/>
　人之所同是惡得其平則惡也人之所同非好惡止<lb/>
　於一故能反人道之正焉孔子曰唯仁者能好人能<lb/>
　惡人夫仁也者人也合而言之道也能好能惡是為<lb/>
　人道之正矣<lb/>
<pb n="9a"/>
　馬氏曰先王之制禮樂也不知者以為極口腹耳目<lb/>
　之欲極口腹耳目之欲從其小體而已先王之為禮<lb/>
　樂將以教民平好惡平之使中其節也反人道之正<lb/>
　則非強其所無也使之復其性之本而已<lb/>
　慶源輔氏曰人之好惡本無不正也蔽於私奪於氣<lb/>
　則不得其平而失其正矣禮所以防其私樂所以平<lb/>
　其氣也<lb/>
　金華應氏曰民受天地之中以生喜怒哀樂之未發<lb/>
<pb n="9b"/>
　謂之中何往而非正發而皆中節謂之和何往而非<lb/>
　平乖戾而失其平則和徳喪偏倚而失其正則中徳<lb/>
　虧平其好惡則得其和反人道之正則得其中平者<lb/>
　固所以趨乎和正者固所以趨乎中無黨無偏王道<lb/>
　平平無反無側王道正直會其有極歸其有極惟平<lb/>
　則正矣正則中矣<lb/>
人生而靜天之性也感於物而動性之欲也物至知知<lb/>
然後好惡形焉好惡無節於内知誘於外不能反躬天<lb/>
<pb n="10a"/>
理滅矣<lb/>
　鄭氏曰性不見物則無欲物至知知至來也知知毎<lb/>
　物來則又有知也節法度也知猶欲也誘猶道也引<lb/>
　也躬猶已也理猶性也<lb/>
　孔氏曰自此至道也論人感物而動物有好惡所感<lb/>
　不同若其感惡則天理滅為大亂之道故下文明先<lb/>
　王所以制禮樂而齊之也外物旣來每一物來則心<lb/>
　知之會意則好愛之不會意則嫌惡之是好惡形也<lb/>
<pb n="10b"/>
　好惡恣己之情是無節於内所欲之事道誘於外外<lb/>
　見所欲心則從之是知誘於外也不能自反而禁止<lb/>
　則天性滅絶矣<lb/>
　河南程氏曰不能反躬天理滅矣天理云者百理俱<lb/>
　備元無少欠<lb/>
　横渠張氏曰謂天性静則何常静謂之動則何常動<lb/>
　天性難專以静言無物非天性靜也感之而動氣之<lb/>
　性也何謂氣之性人須氣以生其性即氣之性也感<lb/>
<pb n="11a"/>
　者必待有物則有所感無物則何所起喜怒好惡去<lb/>
　取莫非因物而有知知猶言能知能知其知則好惡<lb/>
　形焉<lb/>
　長樂陳氏曰人生而静書所謂惟民生厚也有不為<lb/>
　天之性乎感於物而動書所謂因物而有遷也有不<lb/>
　為性之欲乎史遷以性之動為性之順誤矣夫道有<lb/>
　君子必有小人性有善必有惡知惻隠之為仁羞惡<lb/>
　之為義是非之為知辭讓之為禮此知性之本也知<lb/>
<pb n="11b"/>
　耳之欲聲目之欲色鼻之欲臭口之欲味此知性之<lb/>
　欲也知性之本循而充之為君子知性之欲循而充<lb/>
　之為小人<hi>樂書</hi>
　嚴陵方氏曰性稟扵天静而無欲物自外至而入吾<lb/>
　可知之域得所欲則在所好非所欲則在所惡而好<lb/>
　惡形焉知知者知其所知也然心知其為好而好之<lb/>
　知其為惡而惡之所謂好惡特未定也知誘扵外則<lb/>
　逐物逐物則不能反躬沈扵人為而天理滅矣<lb/>
<pb n="12a"/>
　馬氏曰人生而静則無知也物之至然後知之順其<lb/>
　心則好逆其心則惡好惡無節扵内則在内之志誘<lb/>
　扵在外之物不能反躬以復其性之本而天理扵是<lb/>
　滅矣然則所謂知者非眞知也所謂欲者非可欲也<lb/>
　所謂動者非動而中節也所知非真知則所欲非可<lb/>
　欲也欲非可欲則其動亦不能中其節也<lb/>
　延平周氏曰靜則為性性則情之未發者也動則為<lb/>
　情情則性之己發者也<lb/>
<pb n="12b"/>
　山隂陸氏曰物至而知所謂知則所謂真者鑿而好<lb/>
　惡形矣列子曰無樂無知是真樂真知<lb/>
　廬陵胡氏曰欲情也董生曰情者人之欲也禮運云<lb/>
　喜怒哀樂愛惡欲謂之七情易取扵艮其背者背則<lb/>
　不見可欲也知知所知者多也人病以多知為雜理<lb/>
　猶道也鄭謂理情也案易說卦云窮理盡性則理性<lb/>
　各别<lb/>
　新安朱氏曰人生而靜以上不容說人生而靜以上<lb/>
<pb n="13a"/>
　即是人物未生時人物未生時只可謂之理說性不<lb/>
　得此所謂在天曰命也纔說性時便已不是性纔謂<lb/>
　之性便是人生以後此理已墮在形氣之中不全是<lb/>
　性之本體矣此所謂在人曰性也大抵人有此形氣<lb/>
　則是此理始具於形氣之中而謂之性纔說是性便<lb/>
　已涉乎有生而兼乎氣質不得為性之本體也然性<lb/>
　之本體元未嘗離亦未嘗雜要人就此上靣見得其<lb/>
　本體原未嘗離亦未嘗雜耳凡人說性只是說繼之<lb/>
<pb n="13b"/>
　者善也言性不可形容而善言性者不過即其發見<lb/>
　之端而言之而性之理固可黙識矣如孟子言性善<lb/>
　與四端是也未有形氣渾然天理未有降付故只謂<lb/>
　之理已有形氣是理降而在人具於形氣之中方謂<lb/>
　之性已渉乎氣矣便不能超然專說得理也程子曰<lb/>
　天所賦為命物所受為性又曰在天曰命在人曰性<lb/>
　是也　又曰人生而靜天之性也感於物而動性之<lb/>
　欲也此言性情之妙人之所生而有者也葢人受天<lb/>
<pb n="14a"/>
　命之中以生其未感也純粹至善萬理具焉所謂性<lb/>
　也然人有是性則有是形有是形則有是心而不能<lb/>
　無感於物感於物而動則性之欲者出焉而善惡於<lb/>
　是乎分矣性之欲即所謂情也　又曰物至知知然<lb/>
　後好惡形焉此指情之動處為言而性在其中也物<lb/>
　至而知知之者心之感也好之惡之者情也形焉者<lb/>
　其動也所以好惡而有自然之節者性也好惡無節<lb/>
　於内知誘於外此言情之所以流而性之所以失也<lb/>
<pb n="14b"/>
　情之好惡本有自然之節唯其不自覺知無所涵養<lb/>
　而大本不立是以天則不明於内外物又從而誘之<lb/>
　此所以流濫放逸而不自知也茍能於此覺其所以<lb/>
　然者而反躬以求之則其流庶乎其可制也不能如<lb/>
　是而唯情是徇則人欲熾盛而天理滅息尚何難之<lb/>
　有哉此一節明天理人欲之機間不容息處唯其反<lb/>
　躬自克念念不忘則天理益明存養自固而外誘不<lb/>
　能奪矣<lb/>
<pb n="15a"/>
　延平黄氏曰喜怒哀樂之未發謂之中發而皆中節<lb/>
　謂之和靜而中者性之正也動而和者情之正也好<lb/>
　惡無節扵内知誘扵外無中為之主故也莊子曰以<lb/>
　有涯隨無涯殆己巳而為知者殆而已矣夫用無涯<lb/>
　之知應無窮之感生無節之好惡則天理滅矣孟子<lb/>
　曰萬物皆備於我矣反身而誠樂莫大焉不能反躬<lb/>
　而誘扵外為樂此天理所以滅也<lb/>
　廣漢張氏曰感物而動性之欲也言亦性所有也而<lb/>
<pb n="15b"/>
　其要係乎心君宰與不宰耳心宰則情得其正率乎<lb/>
　性之常而不可以欲言矣心不宰則情流而陷溺其<lb/>
　性專為人欲矣　又曰反躬之義深矣好惡無節扵<lb/>
　内則知為物誘心不宰而情徇扵物矣故貴扵反躬<lb/>
　焉反躬而求之則夫生而靜者卓然而可見而萬理<lb/>
　可得而窮矣平日致知力行無非反躬之功也<lb/>
　慶源輔氏曰因上禮樂敎民平好惡故此推人好惡<lb/>
　所由生反躬謂反之扵心也變性言理善言性也滅<lb/>
<pb n="16a"/>
　謂湮滅之實未嘗忘也<lb/>
　金華邵氏曰感物而動性始有欲欲非情欲逸欲之<lb/>
　欲性而無欲則槁木死灰耳率性之謂道從何出哉<lb/>
　孔子曰我欲仁盃子曰可欲之謂善書曰惟天生民<lb/>
　有欲果情欲逸欲之謂乎所謂物者亦豈外物哉感<lb/>
　君臣而敬感父子而親之類耳然性非自能有欲也<lb/>
　物至於吾前吾之知足以知之故所喜則好所怒則<lb/>
　惡其欲遂形欲雖形矣當此之時乃邪正未分之時<lb/>
<pb n="16b"/>
　苟作好惡無節於内而吾之知又為物誘於外則流<lb/>
　蕩忘反而天理滅矣天理即人道之正也<lb/>
夫物之感人無窮而人之好惡無節則是物至而人化<lb/>
物也人化物也者滅天理而窮人欲者也於是有悖逆<lb/>
詐偽之心有淫泆作亂之事是故強者脅弱衆者暴寡<lb/>
知者詐愚勇者苦怯疾病不養老幼孤獨不得其所此<lb/>
大亂之道也<lb/>
　鄭氏曰窮人欲言無所不為<lb/>
<pb n="17a"/>
　孔氏曰物既衆多感人無有窮己所好所惡無有法<lb/>
　節物善則人善物惡則人惡是人化物也人旣化物<lb/>
　逐而遷之恣其情欲故滅其天生清靜之性而窮極<lb/>
　人所貪嗜之欲也知者欺詐愚人勇者困苦怯者疾<lb/>
　病者心所嫌惡不收飬之老幼孤獨無有哀矜者故<lb/>
　不得其所也<lb/>
　横渠張氏曰窮人欲則心無虚須立天理人心者人<lb/>
　欲道心者天理窮人欲則滅天理旣無人欲則天理<lb/>
<pb n="17b"/>
　自明明則可至於精微謂之危則在以禮制心　又<lb/>
　曰滅天理而窮人欲今當復反歸其天理古之學者<lb/>
　便立天理孔孟而後其心不傳如荀楊皆不能知<lb/>
　長樂陳氏曰天理滅則人之良心亡矣彼生於其心<lb/>
　者安得無悖逆詐偽者乎人欲窮則人之美行喪矣<lb/>
　彼發於其事者安得無淫佚作亂之事者乎夫然則<lb/>
　弱者無所恃而為強者之所脅寡者無所附而為衆<lb/>
　者之所暴愚者無所施而為知者之所詐怯者無所<lb/>
<pb n="18a"/>
　立而為勇者之所苦疾病不養而其政散老幼孤獨<lb/>
　不得其所而其民流非大治之道也豈足以同民心<lb/>
　哉自好惡無節扵内至滅天理而窮人欲不能平好<lb/>
　惡之患也自有悖逆詐偽之心至老幼孤獨不得其<lb/>
　所不能反人道之正之患也由是觀之先王之扵禮<lb/>
　樂刑政獨可已乎<hi>樂書</hi>
　延平周氏曰孟子曰耳目之官不思而蔽扵物物交<lb/>
　物則引之而已矣謂其蔽扵物則我亦物也我亦物<lb/>
<pb n="18b"/>
　則以物而交物者也以物而交物則天理所以滅而<lb/>
　人欲所以窮也天理滅人欲窮大亂之道也<lb/>
　嚴陵方氏曰物之感人自外入而無窮人之好惡由<lb/>
　中出而無節則非所謂物物而不物扵物者矣故曰<lb/>
　物至而人化物也人為物所化則滅自然之天理窮<lb/>
　使然之人欲而不反矣天下之亂莫大扵此故曰大<lb/>
　亂之道<lb/>
　馬氏曰君子為能役物物至而化者是役扵物者也<lb/>
<pb n="19a"/>
　李氏曰夫役於物則失其精義逐於物則喪其利用<lb/>
　而化於物者言其成於漸也孟子曰交於物傳曰習<lb/>
　於性成夫人之於物也始於交至於化而終於成夫<lb/>
　物有外有内得於内者内物也動於外者外物也能<lb/>
　無失其良心則不汨其内物操其常心則不動於外<lb/>
　物詩曰天生烝民有物有則所謂内物也書曰惟民<lb/>
　生厚因物有遷所謂外物也孟子曰物交物則引之<lb/>
　而已言内之物交乎外之物也夫所謂不能反躬者<lb/>
<pb n="19b"/>
　舎其常心也好惡無節於内者失其良心也<lb/>
　新安朱氏曰物之感人無窮而人之好惡無節此說<lb/>
　得工夫極密兩邊都有些罪過物之誘人固無窮然<lb/>
　亦是自家好惡無節所以被物誘去若自有主宰如<lb/>
　何被誘去此處極好玩味且是語意渾粹　又曰上<lb/>
　言情之所以流此以其流之甚而不返者言之也好<lb/>
　惡之節天之所以與我也而至於無宰制萬物人之<lb/>
　所以為貴也而反化於物焉天理唯恐其存之有未<lb/>
<pb n="20a"/>
　至也而反滅之人欲唯恐其制之不力也而反窮之<lb/>
　則人之所以為人者至是盡矣然天理秉彛終非可<lb/>
　殄滅者雖化物窮欲至扵此極苟能反躬以求則天<lb/>
　理之本然者初未嘗滅也但習染已深難覺而易昧<lb/>
　難反而易流非厲知恥之勇而致百倍之功則不足<lb/>
　以復其初耳<lb/>
　慶源輔氏曰是故君子先立乎其大者則其小者不<lb/>
　能奪也天下固未有大扵心者自強者脅弱至孤獨<lb/>
<pb n="20b"/>
　不得其所皆所謂滅天理而窮人欲也反此則天理<lb/>
　也故文王發政施仁必先斯四者<lb/>
是故先王之制禮樂人為之節衰麻哭泣所以節喪紀<lb/>
也鍾鼓干戚所以和安樂也昏姻冠笄所以别男女也<lb/>
射鄉食饗所以正交接也<lb/>
　鄭氏曰人為之節言為作法度以遏其欲也男二十<lb/>
　而冠女許嫁而笄成人之禮也射鄉大射鄉飲酒也<lb/>
　孔氏曰人為猶為人也言制禮樂為人作法節也食<lb/>
<pb n="21a"/>
　饗饗食賔客也凡此皆是正交接之節不使相陵越<lb/>
　也<lb/>
　張氏曰言制禮樂以節於人衰麻以下並是陳禮樂<lb/>
　節人之事也<lb/>
　長樂陳氏曰居喪以哀為主其發於衣服容體則斬<lb/>
　衰三升而其貌若苴至緦麻十五升而去其半容貌<lb/>
　可也其發於言語聲音則斬衰唯而不對其哭若往<lb/>
　而不反至緦麻議而不及樂所以節喪紀者如此有<lb/>
<pb n="21b"/>
　文事必有武備有武事必有文備故鍾鼓以聲文事<lb/>
　干戚以容武事所以和安樂者如此婦曰昬夫曰姻<lb/>
　二姓之好自此和室家之道自此正所以别男女之<lb/>
　親也男娶以三十則參天之陽數女嫁以二十則兩<lb/>
　地之隂數則陽數者必成以隂故始之以二十之冠<lb/>
　則隂數者必成以陽故始之以十五之笄所以别男<lb/>
　女之成也諸侯之射先行燕禮卿大夫之射先行鄉<lb/>
　飲酒禮旌以詔之鼓以節之扑以戒之定其位有物<lb/>
<pb n="22a"/>
　課其功有筭使人存爭心於揖讓之間奮武事於燕<lb/>
　樂之際徳行由是可觀齒位由是可正所以正交接<lb/>
　於鄉黨也食以養隂而食在所主焉饗以養陽而飲<lb/>
　在所主焉故諸侯饗禮七獻食禮七舉而諸伯如之<lb/>
　諸子饗禮五獻食禮五舉而諸男如之禮事相於世<lb/>
　婦樂事序於樂師所以正交接於賔客也然亂多而<lb/>
　刑五治多而禮五故天之所秩不過五禮有庸而已<lb/>
　由是觀之節喪紀而使之不過者凶禮也和安樂而<lb/>
<pb n="22b"/>
　使之不乖者吉禮也别男女而使之不雜者嘉禮也<lb/>
　正交接而使之不瀆者賔禮也不言軍禮者舉干戚<lb/>
　與射以見之<hi>樂書</hi>
　嚴陵方氏曰人為之節者因人而制為之莭也因人<lb/>
　之有喪紀也故制為衰麻哭泣以莭之因人之有安<lb/>
　樂也故制為鍾鼔干戚以和之以至昬姻冠笄之於<lb/>
　男女射鄉食饗之於交接亦若是而已且制禮所以<lb/>
　為之莭也樂則所以為之和也緫曰為之節者蓋樂<lb/>
<pb n="23a"/>
　雖和而不流是乃為之所以節也以至别男女正交<lb/>
　接亦無非節而已喪在彼也而我以禮數紀之故謂<lb/>
　之喪紀衰麻有重輕之節焉哭泣有多少之節焉扵<lb/>
　樂舉鍾鼓以見管籥扵舞舉干戚以見羽旄安則無<lb/>
　危樂則無憂和則可否相濟之謂也和其安則安不<lb/>
　至扵怠和其樂則樂不至扵流昏姻所以别男女之<lb/>
　名冠笄所以别男女之服<lb/>
　延平黄氏曰先王為人化物然後制禮樂人莫不有<lb/>
<pb n="23b"/>
　禮樂之實而無化物者則天下自有禮樂矣先王安<lb/>
　用制哉及其化物非特滅天理也偽禮偽樂又從而<lb/>
　乗之故先王之制禮樂也原天地之美達萬物之理<lb/>
　恩有厚薄禮有隆殺麻所以節其文泣所以節其情<lb/>
　新安朱氏曰人為之節言人人皆為之節也<lb/>
　金華邵氏曰先王制禮樂以為防閑之具則人道正<lb/>
　而天理還制為衰麻哭泣則喪紀不失人道之正制<lb/>
　為鍾鼓干戚則安樂不失其正昏姻冠笄則男女之<lb/>
<pb n="24a"/>
　道正射鄉食饗則交接之道正此以上皆明禮樂之<lb/>
　意如此<lb/>
禮節民心樂和民聲政以行之刑以防之禮樂刑政四<lb/>
逹而不悖則王道備矣<lb/>
　孔氏曰禮有尊卑上下所以裁節民心樂有宫商角<lb/>
　徴羽及律呂所以調和民聲政謂禁令用禁令以行<lb/>
　禮樂也不行禮樂則以刑罰防止之四事通達流行<lb/>
　而不悖逆則王道備具矣<lb/>
<pb n="24b"/>
　長樂陳氏曰帝道成於虞王道備於周周之時禮掌<lb/>
　於宗伯樂掌於司樂政掌於司馬刑掌於司冦以謂<lb/>
　化民於未偽之前者在禮樂而不在刑政治民於己<lb/>
　偽之後者在刑政而不在禮樂四者交達順理而不<lb/>
　悖則王道備而無闕矣禮樂譬則陽也刑政譬則隂<lb/>
　也隂積於無用之地不時出以佐陽則天道不成刑<lb/>
　政委於不急之務不時用以佐禮樂則王道不備然<lb/>
　則急刑政緩禮樂其霸道歟禮自外作而節民心以<lb/>
<pb n="25a"/>
　外節内也與書以禮制心同意樂由中出而和民聲<lb/>
　以内和外也與書以義制事同意<hi>樂書</hi>
　嚴陵方氏曰禮以道其志然後能節民心樂以和其<lb/>
　聲然後能和民聲政以一其行然後能行禮樂之道<lb/>
　刑以防其姦然後能防禮樂之失四者如是則無所<lb/>
　不達無所不達則無所不順無所不順之謂備前言<lb/>
　出治道則四者之始也此言王道備則四者之終也<lb/>
　既曰道其志又曰節民心蓋禮達而分定禮達則所<lb/>
<pb n="25b"/>
　謂道其志也分定則所謂節民心也<lb/>
　馬氏曰禮者齊人之外而亦所以節扵中故禮節民<lb/>
　心樂者導民之心而亦所以和扵外故樂和民聲禮<lb/>
　樂者為治之本也政以行之恐其有所偏也刑以防<lb/>
　之防其不帥扵禮樂也此與上之言雖不同而其實<lb/>
　則一也先王為治之大要莫出扵斯四者故禮樂刑<lb/>
　政四達而不悖則王道備矣<lb/>
　金華邵氏曰用禮樂者先王之本意間有不循吾化<lb/>
<pb n="26a"/>
　而越禮棄樂者則有政焉以使之必行有刑焉以防<lb/>
　其或違<lb/>
樂者為同禮者為異同則相親異則相敬樂勝則流禮<lb/>
勝則離合情飾貌者禮樂之事也<lb/>
　鄭氏曰同謂協好惡異謂别貴賤流謂合行不敬也<lb/>
　離謂析居不和也合情飾貌欲禮樂並行斌斌然也<lb/>
　孔氏曰從此以下為樂論此章凡四段自此至民治<lb/>
　行矣為第一段論樂與禮同異同謂上下同聽莫不<lb/>
<pb n="26b"/>
　和恱也異謂尊卑各别恭敬不等也無所間别故相<lb/>
　親有所殊别故相敬樂勝則流禮勝則離明雖有同<lb/>
　異而又有相須也勝猶過也樂過和同而無禮則流<lb/>
　慢無復尊卑之敬禮過殊隔而無和樂則親屬離析<lb/>
　無復骨肉之愛唯禮樂兼有所以為美合情謂樂也<lb/>
　樂和其内是合情也飾貌謂禮也禮以檢跡於外是<lb/>
　飾貌也二者無偏是禮樂之事也<lb/>
　河南程氏曰禮勝則離故禮之用和為貴先王之道<lb/>
<pb n="27a"/>
　斯為美小大由之樂勝則流故有所不行知和而和<lb/>
　不以禮節之亦不可行也<lb/>
　長樂劉氏曰樂和上下所以為同禮别尊卑所以為<lb/>
　異同則逺邇欣合故相親異則大小適宜故相敬相<lb/>
　親而無節則流蕩而忘返相敬而無節則離析而不<lb/>
　通是故合和天下之情以為同者樂之事也賁飾萬<lb/>
　民之貌以為敬者禮之事也<lb/>
　長樂陳氏曰樂主和而為同凡天下所謂同者麗焉<lb/>
<pb n="27b"/>
　禮主别而為異凡天下所謂異者麗焉周官大司徒<lb/>
　以樂禮敎和以儀辨等記曰仁近於樂義近於禮敎<lb/>
　和則其仁足以相親而不乖辨等則其義足以相敬<lb/>
　而不越二者不可偏勝也詩曰好樂無荒戒其流也<lb/>
　易曰履和而至戒其離也樂者為同而有異焉故樂<lb/>
　雖合愛未嘗不異文禮者為異而有同焉故禮雖殊<lb/>
　事未嘗不合敬要之樂同禮異者特其所主爾<hi>樂書</hi>
　延平黄氏曰可以相勝者仁義也故厚於仁而薄於<lb/>
<pb n="28a"/>
　義則親而不尊厚於義而薄於仁則尊而不親不可<lb/>
　以相勝者禮樂也故曰樂勝則流禮勝則離仁義相<lb/>
　勝則相治禮樂相勝則相賊相親以其有情相敬以<lb/>
　其有分禮樂之同異正也而使之相勝則非禮樂之<lb/>
　正矣故情勝分則流分勝情則離樂於内合情禮於<lb/>
　外飾貌内外不相勝而後為禮樂之事禮者理也而<lb/>
　行禮者義也樂者情也而稱情者文也下文上下和<lb/>
　與夫爵舉賢者所謂仁以愛之也貴賤等與夫惡不<lb/>
<pb n="28b"/>
　肖刑禁暴者所謂義以正之也<lb/>
　嚴陵方氏曰同則有情以相親異則有貌以相敬然<lb/>
　能同而不能異則樂勝於禮其和至於流矣能異而<lb/>
　不能同則禮勝於樂其體至於離矣禮樂不相勝而<lb/>
　無流離之患則能事畢矣故曰禮樂之事也<lb/>
　馬氏曰同則有恩以相愛故相親異則有文以相接<lb/>
　故相敬流者無所止離則失其所附禮樂之道貴其<lb/>
　並行而不隆於所獨也<lb/>
<pb n="29a"/>
　新安朱氏曰禮勝則離樂勝則流好就勝字上看只<lb/>
　爭這些子禮纔勝些子便是離了樂纔勝些子便是<lb/>
　流了知其勝而歸之中即是禮樂之正　又曰嚴而<lb/>
　泰和而節<lb/>
　建安真氏曰禮屬隂凡天地間道理一定而不可易<lb/>
　者皆屬隂樂屬陽凡天地間流行轉運者皆屬陽禮<lb/>
　樂之不可闕亦如隂陽之不可偏勝一嵗之間寒暑<lb/>
　之相易雨露霜雪之相濟方能氣候和平物遂其生<lb/>
<pb n="29b"/>
　陽太勝則亢而為旱隂太勝則溢而為水有隂無陽<lb/>
　則物不生有陽無隂則物不成禮勝則太嚴而不通<lb/>
　人情故難合樂勝則太和而無所限節而流蕩忘返<lb/>
　所以有禮須用有樂有樂須用有禮此禮樂且是就<lb/>
　性情上說然精粗本末亦初無二理<lb/>
　慶源輔氏曰樂者所以合人之和禮者所以辨人之<lb/>
　分和合則相親分辨則相敬有以合其情而無以飾<lb/>
　其貌則樂勝而流矣有以飾其貌而無以合其情則<lb/>
<pb n="30a"/>
　禮勝而離矣合情飾貌禮樂之事也二者闕一則不<lb/>
　可<lb/>
　金華應氏曰同異者禮樂之理親敬者禮樂之效流<lb/>
　離者禮樂之偏内合其情而相與交致其親敬外飾<lb/>
　其貌而不使偏勝扵流離此禮樂之見扵事為者<lb/>
禮義立則貴賤等矣樂文同則上下和矣好惡著則賢<lb/>
不肖别矣刑禁暴爵舉賢則政均矣仁以愛之義以正<lb/>
之如此則民治行矣<lb/>
<pb n="30b"/>
　鄭氏曰等階級也<lb/>
　孔氏曰義宜也禮得其宜則貴賤各有階級文謂聲<lb/>
　成文也樂文諧同則上下自和所好得其善所惡得<lb/>
　其惡則賢不肖自分别矣用刑罰禁止暴慢用爵賞<lb/>
　以舉賢良則政教均平矣用仁以愛民用義以正惡<lb/>
　則民治行矣此經凡五事也<lb/>
　張氏曰言禮樂刑政旣均又須仁以愛民義以正民<lb/>
　如此則民順理正行矣<lb/>
<pb n="31a"/>
　長樂劉氏曰禮之為義立於民心則貴賤雖殊而莫<lb/>
　敢以為不等也樂之為文同於天下則尊卑雖異而<lb/>
　莫敢以為不和也是以用禮樂以尊崇之者示之以<lb/>
　天子之所好也用禮樂以䟽逺之者示之以天子之<lb/>
　所惡也好惡著於天下則賢不肖有别而民得逺罪<lb/>
　矣故暴於禮樂之俗者必有刑以禁之賢於禮樂之<lb/>
　俗者必有爵以旌之仁以愛之謂樂以和其心也義<lb/>
　以正之謂禮以方其行也溥天之下莫不如此則民<lb/>
<pb n="31b"/>
　治行矣<lb/>
　長樂陳氏曰禮粗而顯而以義微之樂妙而幽而以<lb/>
　文闡之故禮非義立則貴賤之位不等樂非文同則<lb/>
　上下之情不和天尊地卑而君臣定卑髙已陳而貴<lb/>
　賤位禮義立則貴賤等之謂也節奏合而成文父子<lb/>
　以之和親君臣以之和敬樂文同則上下和之謂也<lb/>
　因禮樂以好惡則好惡著而賢不肖别矣刑以禁暴<lb/>
　與衆棄之也爵以舉賢與士共之也因好惡以施刑<lb/>
<pb n="32a"/>
　爵則人人勸賞畏刑而政均矣爵以舉賢仁不可勝<lb/>
　用也刑以禁暴義不可勝用也仁以立人而有以愛<lb/>
　之義以立我而有以正之則禮樂刑政四達而不悖<lb/>
　固足以同民心出治道而民治不行未之有也前言<lb/>
　政以一其行刑以防其姦此兼刑以為政何哉曰孔<lb/>
　子將為政於衛嘗謂禮樂不興則刑罰不中子張問<lb/>
　政於孔子則對之明於禮樂而已是禮樂者政之本<lb/>
　刑罰者政之助以刑為政古人有之而非所以先之<lb/>
<pb n="32b"/>
　也<hi>樂書</hi>
　延平周氏曰合情者樂之事飾貌者禮之事禮之義<lb/>
　既立則貴賤有等樂之文旣同則上下能和有禮有<lb/>
　樂所以平好惡故好之著則所好者賢惡之著則所<lb/>
　惡者不肖此賢不肖所以别惡之必至於刑故刑以<lb/>
　禁不肖好之必至於爵故爵以舉賢有威有福則政<lb/>
　之所均自好之至於爵仁以愛之也自惡之至於刑<lb/>
　義以正之也如此則民治行矣<lb/>
<pb n="33a"/>
　嚴陵方氏曰貴賤以位言故曰等上下以情言故曰<lb/>
　和扵禮言義扵樂言文扵禮言貴賤扵樂言上下互<lb/>
　相别也然上言不肖而下言暴者蓋不肖雖為可惡<lb/>
　然未至於可刑必至於暴然後有刑以禁之也<lb/>
　馬氏曰禮義立則貴賤等公以七為節侯伯以五為<lb/>
　節子男以三為節此等之之迹也樂為同故樂文同<lb/>
　則上下和君臣上下同聽之莫不和敬此和之之類<lb/>
　也扵禮言義扵樂言文言義則有數言文則有情言<lb/>
<pb n="33b"/>
　文而不言情言義而不言數互文以見意也義者禮<lb/>
　之本故言立樂者八音克諧故言同好惡當其實則<lb/>
　賢不肖有别自貴賤等以至扵政均其為治畧具矣<lb/>
　而猶未盡也又有仁以愛之義以正之故民治行矣<lb/>
　於王道行則止言禮樂刑政而於民治行則不止於<lb/>
　禮樂刑政而又益之以仁義者蓋王道備則為治之<lb/>
　畧民治行則為治之詳上言政而又言刑此則兼刑<lb/>
　以為政者蓋合而言之則政刑一也分而言之則刑<lb/>
<pb n="34a"/>
　與政異矣<lb/>
　山隂陸氏曰所謂導之以禮樂而民和睦示之以好<lb/>
　惡而民知禁有以禁之又有以舉之是之謂均所謂<lb/>
　民治仁義而已非所與論於仁義之外也<lb/>
　李氏曰夫禮之所以為異者以其數也樂之所以為<lb/>
　同者以其情也數必存乎義情必見乎文故曰禮義<lb/>
　立則貴賊等矣樂文同則上下和矣樂之道為明為<lb/>
　出為愛為變為息而屬乎陽禮之道為幽為入為殺<lb/>
<pb n="34b"/>
　為化為消而屬乎隂屬乎陽者於人為好於政為爵<lb/>
　於治為仁屬乎隂者於人為惡於政為刑於治為義<lb/>
　故曰好惡著則賢不肖别矣刑禁暴爵舉賢則政均<lb/>
　矣仁以愛之義以正之如此則民治行矣<lb/>
　慶源輔氏曰禮之義立則貴賤有等樂之文同則上<lb/>
　下相和同亦和也貴賤有等矣上下相和矣然人之<lb/>
　賢不肖終不能無也賢者好之不肖者惡之則賢不<lb/>
　肖分别而刑政所由生也刑以禁暴則非作惡也爵<lb/>
<pb n="35a"/>
　以舉賢則非作好也刑賞不以私意而一循公理則<lb/>
　其政均平而無偏陂前止言禮樂刑政之用此又言<lb/>
　刑政之所由生也禮樂刑政即是仁義之事後又緫<lb/>
　言之也如此謂如上所言者也行即達也民治行謂<lb/>
　治民之道達於下也<lb/>
　金華邵氏曰此又申言相親相敬之事必有仁義刑<lb/>
　政以輔之治不偏於一而後可行於天下猶前言禮<lb/>
　樂刑政四達則王道行也夫禮者義之實義既立則<lb/>
<pb n="35b"/>
　貴賤有等樂者文以五聲文既同則上下無不和然<lb/>
　貴賤不徒等必也明其好惡使賢不肖有别上下不<lb/>
　徒和必刑爵以禁暴舉賢而使其政均一旣有仁以<lb/>
　致其愛復有義以正其過如此則治達於下無有壅<lb/>
　而不行者然禮樂者治之本而刑政所以輔之歟<lb/>
　金華應氏曰等所以辨異和所以統同好惡者心之<lb/>
　取舎也刑爵者政之勸懲也合和其仁也等辨其義<lb/>
　也好賢而爵舉之仁也惡不肖而刑禁之義也言禮<lb/>
<pb n="36a"/>
　樂與政而刑包其中蓋别而言之禮樂亦所以為政<lb/>
　也前以刑政輔禮樂而曰王道備言其為治之具也<lb/>
　此以仁義别禮樂而曰民治行言其為治之效也<lb/>
樂由中出禮自外作樂由中出故靜禮自外作故文大<lb/>
樂必易大禮必簡<lb/>
　鄭氏曰由中出和在心也自外作敬在貌也文猶動<lb/>
　也易簡若於清廟大饗然<lb/>
　孔氏曰自此至禮行矣為樂論第二段明禮樂自内<lb/>
<pb n="36b"/>
　自外或易或簡天子行之得所則樂達禮行也樂從<lb/>
　心起在心故静禮肅人貌貌在外故云動也大樂必<lb/>
　易朱弦䟽越是也大禮必簡𤣥酒腥魚是也<lb/>
　張氏曰出猶生也為人在中和有未足故生此樂作<lb/>
　猶起也為人在外敬有未足故起此禮<lb/>
　横渠張氏曰禮自外作故文與孟子義内之說相似<lb/>
　蓋孟子方辨道故其言得造深作記者非不知内者<lb/>
　據粗淺言之事簡則誠是易從然而後世之禮簡而<lb/>
<pb n="37a"/>
　至於無矣故必崇禮古人於禮亦為常事故其為之<lb/>
　也亦易禮樂簡易亦有此理<lb/>
　長樂劉氏曰樂由中出則復其自然之性所以靜也<lb/>
　禮自外作則除其詐偽之心所以文也大樂必易者<lb/>
　以言其與上下同樂也大禮必簡者以言其與貴賤<lb/>
　同安也<lb/>
　長樂陳氏曰方陽之復也雖動而靜此樂由中出所<lb/>
　以為靜也方隂之出也雖靜而動此禮自外作所以<lb/>
<pb n="37b"/>
　為文也易言乾之靜專坤之為文如此而已言靜則<lb/>
　知文之為動言文則知靜之為質人之心也静而與<lb/>
　物辨則在性而質動而與物雜則在貌而文原樂之<lb/>
　始則静而已及要終焉未始不動乎外也要禮之終<lb/>
　則文而已及原始焉未始不中正以為質也夫乾天<lb/>
　下之至健其徳行常易以知險坤天下之至順其徳<lb/>
　行常簡以知阻樂作自乎天其来自乎陽其所以著<lb/>
　者在於太始未嘗不與乾同徳焉此大樂所以必易<lb/>
<pb n="38a"/>
　也禮制自乎地其作自乎隂其所以居者在於成物<lb/>
　未嘗不與坤同徳焉此大禮所以必簡也大樂之易<lb/>
　大禮之簡言必者不易之理也<hi>樂書</hi>
　嚴陵方氏曰由中出則天作之也天無聲無臭所以<lb/>
　為静自外作則地制之也地有剛有柔所以為文基<lb/>
　命宥密為無聲之樂此非其靜歟大禮物博而多之<lb/>
　為美此非其文歟<lb/>
　延平黄氏曰樂者樂也徳也故由中出而外設者其<lb/>
<pb n="38b"/>
　文也禮者履也行也故自外作而中立者其本也外<lb/>
　作於貌故文内出於性故静　又曰大樂所樂者性<lb/>
　也故易大禮所履者理也故簡簡者禮之至也易者<lb/>
　樂之至也易則無險阻故無怨簡則無紛辨故不爭<lb/>
　大禮大樂之世所樂者正性所履者眞理則吾復何<lb/>
　為哉此所以揖遜而天下治　又曰大樂所樂者性<lb/>
　也故易大禮所履者理也故簡先王之制禮樂也豈<lb/>
　其私意哉禮制其性之中樂制其情之和而已由性<lb/>
<pb n="39a"/>
　之中制禮以致其中由情之和作樂以致其和然後<lb/>
　天位乎上以生地位乎下以成而人位乎其中以贊<lb/>
　之大樂之易大禮之簡天下之理存乎先王以禮樂<lb/>
　合天地之化百物之産則成位乎其中矣<lb/>
　延平周氏曰樂由中出文在於外禮自外作本在於<lb/>
　中所謂由中出者言其自然也所謂自外作者言其<lb/>
　使然也以其自然故靜以其使然故文樂由天作故<lb/>
　易此大樂所以有遺音也禮以地制故簡此大禮所<lb/>
<pb n="39b"/>
　以有遺味也<lb/>
　慶源輔氏曰樂由中出原其始也禮自外作論其形<lb/>
　也原其始則樂本於静論其形則禮必有文静則必<lb/>
　形於動文則必有其本自静而為動故易自文而反<lb/>
　本故簡<lb/>
　講義曰静者謂樂未出之初人心未感物之時寂然<lb/>
　而已及其為樂則聲音由静而生耳樂既本静則當<lb/>
　求之於靜矣文者謂威儀三千其始安得有此以其<lb/>
<pb n="40a"/>
　形於外故有如此之文禮之本不在文則不當求之<lb/>
　於文矣是以大樂必易大禮必簡<lb/>
　金華邵氏曰禮樂皆天理也而曰禮自外作何哉使<lb/>
　禮果自外作荀卿子所謂偽者矣於禮何取曰樂由<lb/>
　中而出於外也禮自外作自外而作夫内也外有所<lb/>
　為必出於中而有本中有所藴必作於外而可形學<lb/>
　者詳繹出與作之義則思過半矣惟由中而出於外<lb/>
　故陽而不散隂而不密剛氣不怒柔氣不懾姦聲亂<lb/>
<pb n="40b"/>
　色不留聦明淫樂慝禮不接心術傲慢邪辟之氣不<lb/>
　設於身體耳目鼻口心知百體皆由順正而其用則<lb/>
　靜蓋中之静形於外亦靜也惟自外而作夫内則升<lb/>
　降上下周旋裼襲隆殺等威經而為三百曲而為三<lb/>
　千而其用則文蓋外之文所以作夫中之文也然則<lb/>
　禮樂果有内外之辨哉　又曰中出而靜外作而文<lb/>
　此禮樂之用也必易必簡又推其本而言之大樂者<lb/>
　性之和大禮者性之中以一性之和為樂則和之外<lb/>
<pb n="41a"/>
　無他事如清廟之瑟豈不易乎以一性之中為禮則<lb/>
　中之外無煩文如大饗之禮豈不簡乎<lb/>
　金華應氏曰樂之和藴於心由中出者和氣之鬱積<lb/>
　充溢而流動於外也禮之敬動於容自外作者威儀<lb/>
　之周旋設飾而矯揉於内也静者言樂止其所雖鏗<lb/>
　鏘備舉而中之純一者不可散也文者言禮備其節<lb/>
　雖莊敬純實而外之設飾不可略也蓋樂和而易於<lb/>
　流故雖動而必主乎静禮嚴而易以倦故雖質而必<lb/>
<pb n="41b"/>
　飾以文四肢百體皆由順正樂之静也禮儀三百威<lb/>
　儀三千禮之文也樂出於虚愈出而愈静禮飾其實<lb/>
　愈飾則愈文此所以不同易以心言簡以事言心和<lb/>
　則易而順事敬則簡而略大猶重也<lb/>
樂至則無怨禮至則不爭揖讓而治天下者禮樂之謂<lb/>
也暴民不作諸侯賔服兵革不試五刑不用百姓無患<lb/>
天子不怒如此則樂達矣合父子之親明長幼之序以<lb/>
敬四海之内天子如此則禮行矣<lb/>
<pb n="42a"/>
　鄭氏曰至猶達也行也賔服賔協也試用也<lb/>
　孔氏曰樂行於人由於和故無怨禮行於民由於謙<lb/>
　故不爭民無怨爭則君上無為但揖讓垂拱而天下<lb/>
　自治其功由於禮樂故曰禮樂之謂也暴民凶暴之<lb/>
　民不作不動作也天子如此則禮行者言天子若能<lb/>
　使海内如此則是禮道興行也樂云達禮云行者互<lb/>
　文也<lb/>
　長樂陳氏曰樂不至不可以言極和禮不至不可以<lb/>
<pb n="42b"/>
　言極順内極和則不乖於心何怨之有外極順則不<lb/>
　逆於行何爭之有樂以治内為同禮以脩外為異同<lb/>
　則相親而無怨異則相敬而不爭通而言之禮亦可<lb/>
　以無怨樂亦可以不爭故經言樂則曰瞻其顔色而<lb/>
　民不與爭禮器言禮則曰内諧而外無怨也周道之<lb/>
　衰民之無良相怨一方則樂不至可知受爵不讓至<lb/>
　于己斯亡則禮不至可知暴民不作於下諸侯賔服<lb/>
　於上大則兵革不試小則五刑不用百姓無患而有<lb/>
<pb n="43a"/>
　所謂和天子不怒而有所謂威如此則樂無不逹矣<lb/>
　父子天性也有以合其親長幼天倫也有以明其序<lb/>
　敬四海之内則立愛自親始而民睦立敬自長始而<lb/>
　民順徳敎加于百姓刑于四海而禮無不行矣<hi>樂書</hi>
　嚴陵方氏曰至則無以復加之謂也天下之心無怨<lb/>
　爭則天下有所不足治者矣暴民不作則諸侯賔服<lb/>
　諸侯賔服則兵革不試五刑不用兵革不試五刑不<lb/>
　用然後百姓無患天子不怒故其序如此此皆和之<lb/>
<pb n="43b"/>
　所致故曰如此則樂達矣父子固有親矣禮則合之<lb/>
　長幼固有序矣禮則明之父子得其親長幼得其序<lb/>
　四海之内豈有相慢易者哉故曰以敬四海之内言<lb/>
　四海之内皆相敬此皆莭之所致故曰如此則禮行<lb/>
　矣<lb/>
　山隂陸氏曰樂至則無怨若神罔時怨神罔時恫是<lb/>
　也禮至則不爭若虞芮質厥成文王蹶厥生是也天<lb/>
　子不怒當曰天下不怒以天子言禮以天下言樂相<lb/>
<pb n="44a"/>
　備也以敬四海之内所謂予視天下匹夫匹婦能勝<lb/>
　予是也<lb/>
　廬陵胡氏曰樂至則無怨禮至則不爭此明堯舜之<lb/>
　揖讓異乎後世之戰爭禮至樂至謂躬行之至此云<lb/>
　樂達禮行謂施乎天下之盛<lb/>
　慶源輔氏曰至可以兼達與行達與行不足以盡至<lb/>
　之義也唯至故可以達可以行亂世之音怨以怒則<lb/>
　樂亦有怨者也然非樂之至滕薛爭長子産爭承則<lb/>
<pb n="44b"/>
　禮亦有爭者也然非禮之至極禮樂之至則堯舜之<lb/>
　事是也固不可分别而言之矣故曰其極一也樂達<lb/>
　言其終也禮行言其始也樂欲達之扵下故以天下<lb/>
　言樂禮欲率之扵上故以天子言禮陸氏之說善矣<lb/>
　然亦非相備而已<lb/>
　金華應氏曰四海之内一句恐在合字上<lb/>
　<lb/>
　禮記集說卷九十二<lb/>
</p>
<p>
</p>
  </div>
</body>
</text>
</TEI>