<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>禮記集説卷一百三十四</head>
    <p>
<pb n="1a"/>
欽定四庫全書<lb/>
　禮記集説卷一百三十四　　宋　衛湜　撰<lb/>
故至誠無息不息則久久則徴徴則悠逺悠逺則博厚<lb/>
愽厚則高眀博厚所以載物也高明所以覆物也悠久<lb/>
所以成物也博厚配地高明配天悠久無疆如此者不<lb/>
見而章不動而變無為而成天地之道可一言而盡也<lb/>
其為物不貳則其生物不測天地之道博也厚也髙也<lb/>
明也悠也久也今夫天斯昭昭之多及其無窮也日月<lb/>
<pb n="1b"/>
星辰繫焉萬物覆焉今夫地一撮土之多及其廣厚載<lb/>
華嶽而不重振河海而不洩萬物載焉今夫山一卷石<lb/>
之多及其廣大草木生之禽獸居之寳藏興焉今夫水<lb/>
一勺之多及其不測黿鼉蛟龍魚鼈生焉貨財殖焉詩<lb/>
曰維天之命於穆不已蓋曰天之所以為天也於乎不<lb/>
顯文王之徳之純蓋曰文王之所以為文也純亦不已<lb/>
　鄭氏曰徴猶效驗也此言至誠之道著於四方其髙<lb/>
　厚日以廣大也徴或為徹可一言而盡要在至誠也<lb/>
<pb n="2a"/>
　為物不貳言至誠無貳乃能生萬物也昭昭猶耿耿<lb/>
　小明也天之髙明本生昭昭地之博厚本由撮土山<lb/>
　之廣大本起卷石水之不測本從一勺皆合少成多<lb/>
　積小至大為至誠者亦如此乎振猶收也卷猶區也<lb/>
　引詩者言天所以為天文王所以為文皆由行之無<lb/>
　已為之不止如天地山川之云也<lb/>
　孔氏曰前欲明積漸先悠久後能博厚髙明下言既<lb/>
　能博厚髙明又須行之長久謂至誠之徳也天之與<lb/>
<pb n="2b"/>
　地清濁二氣所分非是以小至大今以天地體大假<lb/>
　言由小而來以譬至誠非實論也所引詩者周頌維<lb/>
　天之命文也蓋曰以下是孔子之言<lb/>
　河南程氏曰維天之命於穆不已此是理自相續不<lb/>
　已非是人為之如使可為雖有萬般安排也須有息<lb/>
　時只為無為故不息中庸言不見而章不動而變無<lb/>
　為而成天地之道可一言而盡也<hi>伊川</hi>　問義還因<lb/>
　事而見否曰非也性中自有或曰無狀可見曰説有<lb/>
<pb n="3a"/>
　便是見但人自不見昭昭在天地之中也且如性何<lb/>
　須待有物方指為性性自在也賢所言見者事頤所<lb/>
　言見者理如曰不見而章是也<hi>伊川</hi>　又曰子在川<lb/>
　上曰逝者如斯夫不舎晝夜自漢以來儒者皆不識<lb/>
　此義聖人之心純亦不已純亦不已是乃天徳也有<lb/>
　天徳便可語王道其要只在慎獨<hi>眀道</hi>　又曰天命<lb/>
　不已文王純於天道亦不已純則無二無雜不已則<lb/>
　無閒斷先後　又曰詩曰上天之載無聲無臭儀刑<lb/>
<pb n="3b"/>
　文王萬邦作孚上天又無聲臭之可聞只看文王便<lb/>
　萬邦取信也又曰維天之命於穆不已蓋曰天之所<lb/>
　以為天也文王之徳之純盖曰文王之所以為文也<lb/>
　然則文王之徳直是似天昊天曰明及爾出王昊天<lb/>
　曰旦及爾游衍只為常是這箇道理此箇亦須待他<lb/>
　心熟便自然別<lb/>
　藍田吕氏曰實理不貳則其體無雜其體不雜則其<lb/>
　行無閒故至誠無息非使之也機自動耳乃乾坤之<lb/>
<pb n="4a"/>
　所以闔闢萬物之所以生育亘萬古無窮者也如使<lb/>
　之則非實非實則有時而息矣久者日新無敝之謂<lb/>
　也徴驗也悠逺長也天地運行而不息故四時變化<lb/>
　而無敝日月相從而不已故晦朔生明而無敝此之<lb/>
　謂不息則久四時變化而無敝故有生生之驗晦朔<lb/>
　生明而無敝故有照臨之驗此之謂久則徴生生也<lb/>
　照臨也茍日新而有徴則可以繼繼其長至於無窮<lb/>
　矣此之謂徴則悠逺悠逺無窮者其積必多博者能<lb/>
<pb n="4b"/>
　積衆狹厚者能積衆薄此之謂悠逺則博厚有如是<lb/>
　廣博則其勢不得不髙有如是深厚則其精不得不<lb/>
　明此之謂博厚則髙明博厚則無物不能任也髙明<lb/>
　則無物不能冐也悠久則無時不能養也所謂配地<lb/>
　配天無疆者以形而上者難明故以形而下者明之<lb/>
　也配之為義非比類之謂也天道至著常以示人故<lb/>
　萬象紛錯終古不變蓋已成而明者也故曰不見而<lb/>
　章一闔一闢天機自然無作無息以生萬變蓋神而<lb/>
<pb n="5a"/>
　化之者也故曰不動而變至誠不息日新無窮萬物<lb/>
　之成積日之養而已蓋為物不貳者也故曰無為而<lb/>
　成所以載物覆物成物者其能也所以章所以變所<lb/>
　以成者其功也能非力之所任功非用而後有其勢<lb/>
　自然不得不爾是皆至誠不貳而已此天地之道所<lb/>
　以一言而盡也天地所以生物不測者至誠不貳者<lb/>
　也天地所以成者積之無疆者也如使天地為物而<lb/>
　貳則其行有息其積有限昭昭撮土之微將下同乎<lb/>
<pb n="5b"/>
　衆物又焉有載物覆物成物之功哉雖天之大昭昭<lb/>
　之多而已雖地之廣撮土之多而已山之一卷水之<lb/>
　一勺亦猶是矣其所以髙明博厚神明不測者積之<lb/>
　之多而已今夫人之有良心也莫非受天地之中是<lb/>
　為可欲之善不充之則不能與天地相似而至乎大<lb/>
　大而不化則不能不勉不思與天地合徳而至於聖<lb/>
　然所以至於聖者充其良心徳性純熟而後爾也故<lb/>
　曰過此以徃未之或知也窮神知化徳之盛也如指<lb/>
<pb n="6a"/>
　人之良心而責之與天地合徳猶指撮土而求其載<lb/>
　華嶽振河海之力指一勺而求其生蛟龍殖貨財之<lb/>
　功是亦不思之甚也天之所以為天不已其命而已<lb/>
　聖人之所以為聖不已其徳而已其為天人徳命則<lb/>
　異其所以不已則一故聖人之道可以配天者如此<lb/>
　而已<lb/>
　建安游氏曰至誠無息天行徤也若文王之徳之純<lb/>
　是也未能無息無不息者君子之自強也若顔子三<lb/>
<pb n="6b"/>
　月不違仁是也不息則可久非日月至焉者也故曰<lb/>
　不息則久久則根於心而施於四體四體不言而喻<lb/>
　故曰久則徴不息而有徴則其行將與天同運其立<lb/>
　將與地同處故曰徴則悠逺夫如是則下與地同徳<lb/>
　上與天同道矣故悠久則博厚博厚則髙明博厚如<lb/>
　地故能任天下之重是所以載物髙明如天故能冐<lb/>
　天下之道是所以覆物博厚而不久則載物之徳墮<lb/>
　矣髙明而不久則覆物之道闕矣是則悠久者天地<lb/>
<pb n="7a"/>
　所以成終成始也故所以成物誠至於此則非人為<lb/>
　所能及也天徳而已矣故未施敬於民而民敬之是<lb/>
　不待見而章也未施信於民而民信之是不待動而<lb/>
　變也夫何為哉恭己正南靣而已矣是無為而成也<lb/>
　由此觀之天覆地載而聖人所以成天地之功者至<lb/>
　誠而已故曰天地之道可以一言而盡也其為物不<lb/>
　貳則其生物不測者此又申言天地之道可盡於一<lb/>
　言也其為物不貳天地之徳一也一則不已故覆載<lb/>
<pb n="7b"/>
　萬物雕刻衆形而莫知其端也故曰生物不測聖人<lb/>
　所以參天地而應無方亦若此而已博厚也髙明也<lb/>
　悠久也此不貳之實也至於昭昭之無窮則日月星<lb/>
　辰繫焉撮土之廣厚則載華嶽而不重振河海而不<lb/>
　洩此生物不測之驗也非特天地為然如山之廣大<lb/>
　則寳藏興焉況載華嶽者乎水之不測則貨財殖焉<lb/>
　况振河海者乎載物者猶然况覆物者乎故天地之<lb/>
　所以為天地文王之所以為文王皆原於不已純者<lb/>
<pb n="8a"/>
　不已之謂也然則一言而盡豈不信乎<lb/>
　延平楊氏曰誠自成非有假於物也而其動以天故<lb/>
　無息無息者誠之體也不息所以體誠也日月之運<lb/>
　行寒暑之往來無終窮也非久乎四時行焉百物生<lb/>
　焉非徴乎徴則悠逺言其久而不禦也故下云悠久<lb/>
　無疆不言悠逺者蓋推本之也逺而不禦則其極也<lb/>
　博博而無不容故其積也厚厚故髙髙則物莫能蔽<lb/>
　也故明自不息積而至於博厚髙明則覆載成物之<lb/>
<pb n="8b"/>
　能事備矣其用則不可得而見也故以配天地無疆<lb/>
　言之所以著明之也然天地之道聖人之徳其為覆<lb/>
　載成物之功則無二致焉故又曰天地之道可一言<lb/>
　而盡也所謂一言者誠而已互相明也精一而不貳<lb/>
　故能生物不測不誠則無物矣天之無窮昭昭之積<lb/>
　也地之廣厚撮土之積也山之廣大卷石之積也水<lb/>
　之不測一勺之積也天地之道博也厚也髙也明也<lb/>
　悠也久也而誠一言足以盡之不息之積也若夫擇<lb/>
<pb n="9a"/>
　善而不能固執之若存若亡而欲與天地合徳其可<lb/>
　乎故又繼之天之所以為天文王之所以為文皆原<lb/>
　於不已所以徴前説也<lb/>
　河東侯氏曰自鬼神之為徳至時措之宜皆誠也至<lb/>
　誠之道也以體言之則一也以用言之則合萬殊其<lb/>
　事若不同者各有妙用存焉至於言誠則曰無息而<lb/>
　已乾之象曰天行徤君子以自強不息不息乾之剛<lb/>
　徤也惟其不息故能時乗六龍以御天御天當天運<lb/>
<pb n="9b"/>
　也故能久久則四時行焉故徴徴則百物生焉徴信<lb/>
　也驗也既徴則博厚髙明悠久可馴致也博厚所以<lb/>
　載物坤之徳也髙明所以覆物乾之道也悠久所以<lb/>
　成物乾坤之功也悠久與悠逺不同悠久是二事博<lb/>
　厚所以配地髙明所以配天悠久所以無疆也配合<lb/>
　也與孟子配義與道之配同天地隂陽二物也運動<lb/>
　天地使之成物而不息者誠也故曰至誠無息如此<lb/>
　者不見而章不動而變無為而成天地之道所以一<lb/>
<pb n="10a"/>
　言而盡者誠也為物不貳無為而成不貳專也一也<lb/>
　貳則非誠也誠本不可以有無言云無息與不息同<lb/>
　也不息則或息矣至誠則未嘗息亦未嘗不息惟其<lb/>
　至誠也然後有不息以下六字不誠安能不息哉無<lb/>
　息非為誠言為息字設而所以形容誠也明道先生<lb/>
　曰亦無始亦無終亦無因甚有亦無因甚無亦無有<lb/>
　處有亦無無處無此言極有理如此則可以言誠矣<lb/>
　　又曰天地之道博厚髙明悠久者誠而已天之昭<lb/>
<pb n="10b"/>
　昭誠而不息則覆物無窮地之撮土誠而不息則載<lb/>
　物廣厚山之卷石誠而不息則興物廣大水之一勺<lb/>
　誠而不息則生物不測詩曰維天之命於穆不已天<lb/>
　命之不已誠也文王之誠純亦不已也純則無二無<lb/>
　雜故亦無不已不已則無閒斷先後此文王之天德<lb/>
　也故曰天之所以為天也於乎不顯文王之徳之純<lb/>
　純亦不已<lb/>
　新安朱氏曰此第二十六章言天道也至誠無息者<lb/>
<pb n="11a"/>
　既無虚假自無閒斷久常於中也徴驗於外也悠逺<lb/>
　博厚髙明此皆以其驗於外者言之鄭氏所謂至誠<lb/>
　之徳著於四方者是也存諸中者既久則驗於外者<lb/>
　益悠逺而無窮矣悠逺故其積也廣博而深厚博厚<lb/>
　故其發也髙大而光明悠久即悠逺兼内外而言之<lb/>
　也本以悠逺致髙厚而髙厚又悠久也此言聖人與<lb/>
　天地同用配地配天言聖人與天地同體見猶示也<lb/>
　不見而章以配地而言也不動而變以配天而言也<lb/>
<pb n="11b"/>
　無為而成以無疆而言也天地之道可一言而盡不<lb/>
　過曰誠而已不貳所以誠也誠故不息而生物之多<lb/>
　有莫知其所以然者此以下復以天地明至誠無息<lb/>
　之功用也博也厚也髙也明也悠也久也言天地之<lb/>
　道誠一不貳故能各極其盛而有下文生物之功天<lb/>
　之昭昭此指其一處而言之及其無窮也猶十二章<lb/>
　及其至也之意蓋舉全體而言之振收也卷區也此<lb/>
　四條皆以發明由其不貳不息以致盛大而能生物<lb/>
<pb n="12a"/>
　之意然天地山川實非由積累而後大讀者不以辭<lb/>
　害意可也於乎不顯於歎辭穆深逺也不顯猶言豈<lb/>
　不顯也純純一不雜也引此以明至誠無息之意<lb/>
　此章諸家之説最為繁雜如游楊無息不息之辨恐<lb/>
　未然若如其言則不息則久以下至何地位然後為<lb/>
　無息耶游氏又以得一形容不貳之意亦假借之類<lb/>
　也字雖密而意則䟽矣吕氏所謂不已其命不已其<lb/>
　徳意雖無爽而語亦有病蓋天道聖人之所以不息<lb/>
<pb n="12b"/>
　皆實理之自然雖欲已之而不可得今曰不已其命<lb/>
　不已其徳則是有意於不已而非所以明聖人天道<lb/>
　之自然矣又以積天之昭昭以至於無窮譬夫人之<lb/>
　充其良心以至於與天地合徳意則甚善而此章所<lb/>
　謂至誠無息以至於博厚髙明乃聖人久於其道而<lb/>
　天下化成之事其所積而成者乃其氣象功效之謂<lb/>
　若鄭氏所謂至誠之徳著於四方者是己非謂在己<lb/>
　之德亦待積而後成也故章末引文王之詩以證之<lb/>
<pb n="13a"/>
　夫豈積累漸次之謂哉若如吕氏之説則是因無息<lb/>
　然後至於誠由不已然後純於天道也失其㫖矣楊<lb/>
　氏動以天故無息之語甚善其曰天地之道聖人之<lb/>
　徳無二致焉故方論聖人之事而又曰天地之道可<lb/>
　一言而盡盖未覺其語之更端耳至謂天之所以為<lb/>
　天文王之所以為文皆原於不已則亦猶吕氏之失<lb/>
　也大抵聖賢之言内外精粗各有攸當而無非極致<lb/>
　近世諸儒乃或不察乎此而於其外者皆欲引而納<lb/>
<pb n="13b"/>
　之於内於其麤者皆欲推而致之於精若致曲之明<lb/>
　動變化此章之愽厚髙明蓋不勝其繁碎穿鑿而於<lb/>
　其本指失之愈逺學者不可不察也　髙厚人之形<lb/>
　體悠久人之元氣本以悠久致髙厚而髙厚又悠久<lb/>
　也　又曰天斯昭昭是指其一處而言及其無窮是<lb/>
　舉全體而言<lb/>
　嵩山晁氏曰誠明之極配天地而一之也誠斯一也<lb/>
　一斯誠也此蓋當云徴則博厚博厚則髙明髙明則<lb/>
<pb n="14a"/>
　悠逺考下文而不誣也夫言天地之體則髙明博厚<lb/>
　而足矣人之體乎天地之髙明博厚則必待悠久以<lb/>
　為之中也蓋非悠久之中則其髙明將墮博厚將蹶<lb/>
　也博厚髙明譬諸形體也悠久譬諸精神也曾子曰<lb/>
　君子尊其所聞則髙明矣行其所知則廣大矣髙明<lb/>
　廣大不在於他在加之意而已矣曾子所謂至者子<lb/>
　思所謂悠久是也曰悠逺曰悠久其實同也夫不見<lb/>
　不動無為者中也既章既變既成則亦中也此不貳<lb/>
<pb n="14b"/>
　之道也<hi>説之</hi>
　莆陽林氏曰物者事物之物今人做一件事徹頭徹<lb/>
　尾若不是誠如何恁地做得此君子所以有貴於誠<lb/>
　也如易所謂貞固足以幹事同意凡物之章著必顯<lb/>
　見而後章今則不見而章物之變化必動而後變今<lb/>
　則不動而變物之成遂必為而後成今則不為而成<lb/>
　故天地之道可一言而盡者惟實理而已天地之為<lb/>
　物也正體不變純一而不雜也太極既判以來至於<lb/>
<pb n="15a"/>
　今日正體未嘗變故四時行焉百物生焉生生不窮<lb/>
　之實理何嘗有閒斷耶易曰乾元亨利貞坤元亨利<lb/>
　牝馬之貞是天地之貞體不變也貞體不變即所謂<lb/>
　至誠無息也此其所以不貳也萬象森羅皆從一中<lb/>
　出若得這一字則天清地寧以至聖人之道可黙識<lb/>
　而心通矣其生物不測如楊子所謂天俄而可度則<lb/>
　其覆物也淺矣地俄而可測則其載物也淺矣惟其<lb/>
　不可測度此所以博厚髙明悠久也山水謂可積而<lb/>
<pb n="15b"/>
　成天地何假於積哉盖易謂太極生兩儀兩儀生四<lb/>
　象四象生八卦自有太極便有兩儀四象八卦不是<lb/>
　有兩儀方有四象四象方有八卦今繫易如此<hi>云云</hi>
　者蓋欲發揮古語使其辭暢故也故理義無害今欲<lb/>
　説下文聖人非由一朝一夕之積故以天地山水為<lb/>
　言是發揮古説者也文王之徳之純至純亦不已云<lb/>
　者以言聖人非由一朝一夕之積其所由來者久矣<lb/>
　故亦無窮已也<lb/>
<pb n="16a"/>
　涑水司馬氏曰一言而盡即為物不貳也於穴隙之<lb/>
　閒窺天不過昭昭之多以手撮地不過撮土之多初<lb/>
　陟山足不過卷石之多觀水之原不過一勺之多及<lb/>
　窮其髙厚究其幽逺然後知其逺大也猶聖賢盡誠<lb/>
　於小善日新不已乃至於聖德也<lb/>
　海陵胡氏曰誠故無休息無休息故能久於其道能<lb/>
　久於其道則其德著驗則可以施於久逺能施久逺<lb/>
　則德業深固而博厚既博厚則功髙明以博厚言之<lb/>
<pb n="16b"/>
　則配地以髙明言之則配天以悠久言之則可以傳<lb/>
　之無窮施之罔極聖人能如此心不欲功之顯而自<lb/>
　然章著身無所動作而民自然從上無所營為而治<lb/>
　道自成皆至誠而然也物謂誠也天地以至誠純一<lb/>
　不貳之徳乃能生育萬物不可測量舉目而視天目<lb/>
　之所見不過昭昭之多甚小也及究其無窮日月之<lb/>
　所繫著萬物之所覆燾臨照無有遺者誠故也舉足<lb/>
　而履地足之所著不過一撮土之多及究其廣大承<lb/>
<pb n="17a"/>
　載華嶽而不重振起河海而不洩萬物皆承載而無<lb/>
　窮者誠故也於歎嗟之辭<lb/>
　髙要譚氏曰人所以與天地並者至誠而已實理在<lb/>
　我已極其至則日用之閒動静語黙此理常行乎其<lb/>
　閒無有閒斷是之謂至誠無息言誠之至者自然無<lb/>
　息也人欲求誠之至當自不息始既不息矣是以能<lb/>
　久而不窮既能久矣是以有徴而可驗所謂有徴而<lb/>
　可驗者如盡己之性盡人之性盡物之性等事皆輝<lb/>
<pb n="17b"/>
　光發見煥然而不可揜也既有徴矣悠逺愽厚髙明<lb/>
　有不期然而然者夫何故以其愈至而愈不息故愈<lb/>
　博愈厚愈髙愈明愈悠愈久而莫知其所終窮也博<lb/>
　厚髙明者人道成就之全體故能覆載萬物而配乎<lb/>
　天地悠久者人道無窮之妙用故能曲成萬物而進<lb/>
　乎無疆蓋人道至於髙明博厚固無可與倫比者矣<lb/>
　而不息之機猶亹亹不已如是又何加焉悠久之中<lb/>
　自然顯出至神有不可測度者故不見而章不動而<lb/>
<pb n="18a"/>
　變無為而成皆至神所為不可測度之事也自不息<lb/>
　積而至此方見至誠無息之與天地並也人之所以<lb/>
　克配天地者一本於誠之不息天地之所以髙明博<lb/>
　厚悠久者亦不出於此道而已故天地之道可以一<lb/>
　言盡者其唯不貳乎不貳云者純始純一無有間斷<lb/>
　之謂也唯其如是所以日進而不已昭昭一撮一卷<lb/>
　一勺之多始雖甚微久久遂有覆載髙深之體無足<lb/>
　疑者如是而愈不已則神化不測之妙皆由此出也<lb/>
<pb n="18b"/>
　故能覆能載則天地之體大能悠能久則天地之用<lb/>
　神人之道至於博厚配地髙明配天是其體之全也<lb/>
　此乃大人之事若夫悠久無疆則其用進乎妙矣此<lb/>
　乃聖神之事天地與人之道皆自至誠不息中得之<lb/>
　無異理也故天之所以為天者以其命之不已如使<lb/>
　其或己則所以覆物者有時而窮矣文王之所以為<lb/>
　文者以其純一不已如使其或己則所以配天者亦<lb/>
　有時而窮矣<lb/>
<pb n="19a"/>
　吴興沈氏曰無息者至誠之本體不息者至誠之妙<lb/>
　用不息則有常而不已故不息則久能久則立見參<lb/>
　於前在輿則倚於衡故久則徴有徴則彌满六合著<lb/>
　見四極故徴則悠逺悠逺則積而在下者愽厚也形<lb/>
　而在上者髙明也就天地閒所髙厚者配之則誠之<lb/>
　博厚足以配地誠之髙明足以配天天地猶有形也<lb/>
　無疆則超天地之外無有畔岸惟悠久配之悠久蓋<lb/>
　誠之本體也至此則復吾自然之誠寂然不動感而<lb/>
<pb n="19b"/>
　遂通天下之故則不見而章不動而變無為而成蓋<lb/>
　必然之理天地雖大不外乎此前既歴言誠之妙用<lb/>
　未見夫誠者果何物也又指誠之真體以示人如曰<lb/>
　誠之所以能覆物載物變化不窮者以其為物不貳<lb/>
　而己天下之理惟不與物耦者然後能生生化化古<lb/>
　人謂之凝獨者此也誠之為物精純虚一無作無息<lb/>
　無始無終所謂不貳也惟其如是故生己生人生天<lb/>
　生地始而終終而始運轉周流無有窮已夫是之謂<lb/>
<pb n="20a"/>
　生物不測也前既言博厚髙明悠久可以配天地至<lb/>
　此又申言誠之所以為博厚髙明悠久者自不息之<lb/>
　積天地之所以博厚髙明悠久者亦不息之積故詳<lb/>
　言天地閒不息之積以證吾至誠之亦如是也天以<lb/>
　不息故其無窮也繫日星覆萬物地以不息故其廣<lb/>
　厚也載華嶽振河海載萬物山自卷石不息故其廣<lb/>
　大則生草木居禽獸興寳藏水自一勺不息故其不<lb/>
　測也生魚龍殖貨財凡若是者皆積小至髙積微至<lb/>
<pb n="20b"/>
　明著不已之效也天地山川之積如此而聖人之不<lb/>
　已如是也故援詩以證不已即不息也不息即誠也<lb/>
　新定顧氏曰此章子思子之於道極其稱贊之辭也<lb/>
　夫有是理謂之至誠則至誠云者子思子所以名此<lb/>
　道也由是曰無息曰久曰徴曰悠逺曰博厚曰髙明<lb/>
　皆稱贊之辭也夫不息則久久則徴徴則悠逺悠逺<lb/>
　則博厚博厚則髙明非謂其有次序必若彼而後能<lb/>
　若此也蓋謂之不息則固久矣久則固徴矣徴則固<lb/>
<pb n="21a"/>
　悠逺悠逺則固博厚博厚則固髙明要之同為贊至<lb/>
　誠之辭立文造辭不得不然而豈有次序者哉請嘗<lb/>
　試論之至誠之道無聲無臭無方無體不可得而見<lb/>
　也即其發形者而觀之天地之覆載日月之運行四<lb/>
　時之推移萬物之化生機緘之運無須臾停則不息<lb/>
　可見亘千古而無終窮則久可見此道顯然有心知<lb/>
　者皆可識也則所謂徴也極宇内而無不在非有此<lb/>
　疆爾界之限即所謂悠逺也俯而察之其下非有所<lb/>
<pb n="21b"/>
　窮極則所謂博厚者也仰而觀之其上亦非有所窮<lb/>
　極則所謂髙明者也既曰博厚矣則萬物實此道之<lb/>
　所載也故曰博厚所以載物也既曰髙明矣則萬物<lb/>
　實此道之所覆也故曰髙明所以覆物也夫物之成<lb/>
　也非必寸地尺天之所能成亦有待於悠逺而後能成<lb/>
　非必一時一日之所能成亦有待於久而後能成故曰<lb/>
　悠久所以成物也博厚配地云者人知地之為博厚而<lb/>
　豈知此道之為博厚也哉故子思言此道之博厚與地<lb/>
<pb n="22a"/>
　相配髙眀配天云者人知天之為髙明而豈知此道之<lb/>
　為髙明也哉故子思言此道之髙明與天相配配地配<lb/>
　天云者猶大傳所謂與天地準也要之地之博厚天之<lb/>
　髙明猶未足以喻此道之博厚髙明也言其悠久而曰<lb/>
　無疆則其無封域無終窮者抑可知矣如此者不見而<lb/>
　章不動而變無為而成蓋道者自然之理非有意於<lb/>
　章而不能以不章非有意於變而不能以不變非有<lb/>
　意於成而自爾成顯然昭著者章也循環代謝者變<lb/>
<pb n="22b"/>
　也有功可指者成也是則章也變也成也皆此道之<lb/>
　妙用自然而然豈若人之求見動有為而致之者哉<lb/>
　新定錢氏曰人見其章也而實不見也人見其變態<lb/>
　萬狀也而實不動也人見其無所不成也而實未嘗<lb/>
　有所為也舜受堯禪庶務衆職從頭整頓若不勝其<lb/>
　繁矣而曰無為禹乘四載八年於外三過其門而不<lb/>
　入若不勝其多事矣而曰行其所無事文王受命伐<lb/>
　犬戎伐密須敗耆國伐邗伐崇而又作邑遷都若不<lb/>
<pb n="23a"/>
　勝其擾擾矣而曰不識不知嗚呼此豈囿形泥象者<lb/>
　所可知哉<lb/>
　江陵項氏曰此章言性者之道德無窮下章言教者<lb/>
　之事業無窮久以時言悠逺以地言博厚以業言髙<lb/>
　明以徳言歴時之久及物之逺故其業愈廣而德愈<lb/>
　崇業廣德崇則愈能悠久始於悠久終於悠久此所<lb/>
　謂至誠無息也無息者理也不息者人也無疆者如<lb/>
　天地之無盡處無已時也　又曰不貳者博厚髙明<lb/>
<pb n="23b"/>
　悠久也不測者不見而章不動而變無為而成也<lb/>
　又曰章者始著於外變者漸入於人成則治道成矣<lb/>
　永康陳氏曰至誠無息運動不能自已也其為物不<lb/>
　貳則生物不測一故生生則烏可己昭昭無非天撮<lb/>
　土無非地卷石無非山一勺無非水一曲無非誠不<lb/>
　能積之均棄物也孟子曰日月有明容光必照焉此<lb/>
　至誠所以無息子思發明詩人之意謂純亦不已以<lb/>
　明文王即天天與文王只是至誠不已便是無息<lb/>
<pb n="24a"/>
　延平周氏曰言天地而復言山與水者天地之所結<lb/>
　者莫大乎山而所融者莫大乎水故復言之以喻其<lb/>
　悠久之道也山非無貨財以興寳藏為主水非無寳<lb/>
　藏以殖貨財為主<lb/>
　錢塘于氏曰四條皆以今夫言之蓋指今人見天地<lb/>
　山川其所多者若甚微而不知其實甚大於此以表<lb/>
　天地之道誠為博厚髙明悠久不可以其所見者之<lb/>
　多而謂其止於此而已也天斯昭昭小明也若曰見<lb/>
<pb n="24b"/>
　其小明者微也其大者不止是他皆類此<lb/>
　晉陵錢氏曰載物以天下為己任也覆物善惡無不<lb/>
　容也成物久於其道而天下化之也悠久則配天之<lb/>
　無疆其為物不貳謂誠生物不測謂博厚髙明悠久<lb/>
　此一節謂誠本成己乃所以成物昭昭之多户牖閒<lb/>
　所見也六十四黍為圭四圭為撮撮以指撮取也華<lb/>
　中華嶽四嶽也謂中華之地四嶽之山也振猶撼也<lb/>
　雖振撼之水亦不洩卷猶塊也謂塊石卷攣然也寳<lb/>
<pb n="25a"/>
　藏玉石之類勺飲器以挹取也黿如鼈而大鼉如魚<lb/>
　而有四足蛟如龍而無角此一節以天地山川喻人<lb/>
　之一言一行皆誠也所謂至誠惟在不已<lb/>
　臨川王氏曰於乎不顯文王之徳之純傳註以為文<lb/>
　王之德非不顯也此固不然此言文王之徳純粹不<lb/>
　露人不可得而見如詩之遵養時晦易之内文明而<lb/>
　外柔順孟子曰文王視民如傷望道而未之見此皆<lb/>
　言文王之守其德而不顯也此其所以為文王也純<lb/>
<pb n="25b"/>
　亦不已者所以通上句言文王之所以為文王以其<lb/>
　守之以至誠純而不窮已亦如天之髙明不已也蓋<lb/>
　周家惟文王受命作周積徳無窮故詩曰周家世世<lb/>
　修徳莫若文王又曰不識不知順帝之則又曰陟降<lb/>
　庭止在帝左右凡詩之美文王皆美其至誠不已也<lb/>
　建安真氏曰純亦不己純是至誠無一毫人偽之雜<lb/>
　也惟其純誠無雜自然能不已如天之春而夏夏而<lb/>
　秋秋而冬晝而夜夜而晝循環運轉一息不停以其<lb/>
<pb n="26a"/>
　誠也聖人之自壯而老自始而終無一息之懈亦以<lb/>
　其誠也既誠自然能不已<lb/>
　嚴陵喻氏曰曰昭昭曰撮土曰卷石曰一勺指一端<lb/>
　之小者以為言也曰無窮曰廣厚曰廣大曰不測舉<lb/>
　全體之大者以為言也始言其小而終極其大姑以<lb/>
　明其由不貳以致不測之㫖非真謂天地山川必由<lb/>
　積累而後盛大也讀者毋以辭害意<lb/>
大哉聖人之道洋洋乎發育萬物峻極于天優優大哉<lb/>
<pb n="26b"/>
禮儀三百威儀三千待其人而後行故曰茍不至德至<lb/>
道不凝焉故君子尊徳性而道問學致廣大而盡精微<lb/>
極髙明而道中庸温故而知新敦厚以崇禮是故居上<lb/>
不驕為下不倍國有道其言足以興國無道其黙足以<lb/>
容詩曰既明且哲以保其身其此之謂與<lb/>
　鄭氏曰育生也峻髙大也凝猶成也德性謂性至誠<lb/>
　者道猶由也問學學誠者也廣大猶博厚也温讀如<lb/>
　燖温之温謂故學之熟矣後時習之謂之温其言足<lb/>
<pb n="27a"/>
　以興謂興起在位也保安也<lb/>
　孔氏曰自大哉至不凝焉明聖人之道髙大茍非至<lb/>
　德其道不成洋洋謂道徳充滿之貌優優充裕之貌<lb/>
　周禮有三百六十四官言三百舉成數耳儀禮雖十<lb/>
　七篇其中事有三千尊德性至崇禮明賢人學而至<lb/>
　誠也左傳哀公十二年子貢曰盟可尋也亦可寒也<lb/>
　註云尋温也又有司徹云乃燅尸俎是燖為温也居<lb/>
　上不驕而下明賢人學至誠之道中庸之行若國有<lb/>
<pb n="27b"/>
　道則竭盡知謀其言足以興成其國若國無道則韜<lb/>
　光潛黙足以自容其身免於禍害所引詩大雅烝民<lb/>
　之篇<lb/>
　河南程氏曰自大哉聖人之道至至道不凝焉皆是<lb/>
　一貫　又曰中庸言禮儀三百威儀三千方是説優<lb/>
　優大哉又却非如異教之説須得如枯木死灰以為<lb/>
　得也　又曰德性者言性之可貴與言性善其實一<lb/>
　也　又曰須是合内外之道一天人齊上下下學而<lb/>
<pb n="28a"/>
　上達極髙明而道中庸　又曰極髙明而道中庸非<lb/>
　二事中庸天理也天理固髙明不極乎髙明不足以<lb/>
　道中庸中庸乃髙明之極也　又曰理則極髙明行<lb/>
　之只是中庸也<lb/>
　横渠張氏曰天體物而不遺猶人體事而無不在也<lb/>
　禮儀三百威儀三千無一物之非仁也昊天曰明及<lb/>
　爾出王昊天曰旦及爾游衍無一物之不體也　又<lb/>
　曰不尊德性則問學從而不道不致廣大則精微無<lb/>
<pb n="28b"/>
　所立其誠不極髙明則擇乎中庸失時措之宜矣<lb/>
　又曰尊德性而道問學致廣大而盡精微極髙明而<lb/>
　道中庸皆逐句為一義上言重下語輕尊德性猶據<lb/>
　於德德性須尊之道行也問問得者學行得者猶學<lb/>
　問也尊徳性須是將前言徃行所聞所知以參驗恐<lb/>
　行有錯致廣大須盡精微不得鹵莽極髙明須道中<lb/>
　庸之道　又曰今且只將尊德性而道問學為心日<lb/>
　自求於問學有所背否於徳性有所懈否此義亦是<lb/>
<pb n="29a"/>
　博文約禮下學上達以此警䇿一年安得不長每日<lb/>
　須求多少為益知所亡改得多少不善此徳性上之<lb/>
　益讀書求義理編書須理㑹有所歸著勿徒冩過又<lb/>
　多識前言徃行此問學上益也勿使有俄頃閒度似<lb/>
　此三年庶幾有進　又曰致廣大極髙明此則儘逺<lb/>
　大所處則直是精約　又曰温故而知新多識前言<lb/>
　徃行以蓄德繹舊業而知新益思昔未至而今至之<lb/>
　縁舊所見聞而察來皆其義也<lb/>
<pb n="29b"/>
　藍田吕氏曰禮儀威儀道也所以行之者徳也小徳<lb/>
　可以任小道至徳可以守至道故道不虚行必待人<lb/>
　而後行故必有人而行然後可名之道也　又曰道<lb/>
　之在我者徳性而已不先貴乎此則所謂問學者不<lb/>
　免乎口耳為人之事矣道之全體者廣大而已不先<lb/>
　充乎此則所謂精微者或偏或隘矣道之上達者髙<lb/>
　明而已不先止乎此則所謂中庸者同汙合俗矣温<lb/>
　故知新將以進吾知也敦厚崇禮將以實吾行也知<lb/>
<pb n="30a"/>
　崇禮卑至於成性則道義皆從此出矣居上而驕知<lb/>
　上而不知下者也為下而倍知下而不知上者也國<lb/>
　有道不知言之足興知藏而不知行者也國無道不<lb/>
　知黙之足容知行而不知藏者也是皆一偏之行不<lb/>
　蹈乎時中惟明哲之人知上知下知行知藏此所以<lb/>
　卒保其身者也<lb/>
　建安游氏曰發育萬物峻極于天至道之功也禮儀<lb/>
　三百威儀三千至道之具也洋洋乎言上際乎天下<lb/>
<pb n="30b"/>
　蟠於地也優優大哉言動容周旋中禮也夫以三百<lb/>
　三千之多儀非天下至誠孰能從容而盡中哉故曰<lb/>
　待其人而後行蓋盛徳之至者人也故曰茍不至德<lb/>
　至道不凝焉至徳非他至誠而已矣　又曰懲忿窒<lb/>
　慾閑邪存誠此尊徳性也非學以聚之問以辨之則<lb/>
　擇善不明矣故繼之以道問學尊德性而道問學然<lb/>
　後能致廣大尊其所聞行其所知充其德性之體使<lb/>
　無不該徧如卷石之山積之至於廣大如一勺之水<lb/>
<pb n="31a"/>
　積之至於不測此致廣大也非盡精微則無以極深<lb/>
　而研幾也故繼之以盡精微致廣大而盡精微然後<lb/>
　能極髙明始也未離乎方今則無方矣始也未離乎<lb/>
　體今則無體矣離形去知廓然大通此極髙明也非<lb/>
　道中庸則無踐履可據之地不幾於蕩而無執乎故<lb/>
　繼之以道中庸髙明者中庸之妙理而中庸者髙明<lb/>
　之實徳也其實非兩體也尊其德性而道問學人徳<lb/>
　也致廣大而盡精微地徳也極髙明而道中庸天徳<lb/>
<pb n="31b"/>
　也自人之天則上達矣而下學者不可以已也故温<lb/>
　故而知新所以博學而詳説之也敦厚以崇禮所以<lb/>
　守約而處中也約之之道舎禮何以哉以此居上則<lb/>
　舜之袗衣鼓琴若固有之故不驕以此為下則孔子<lb/>
　之乗田委吏各任其職而已故不倍或出或處或黙<lb/>
　或語時措之之宜也豈干時犯分以蹈大禍哉<lb/>
　延平楊氏曰道之峻極于天道之至也無禮以範圍<lb/>
　之則蕩然無止而天地之化或過矣禮儀三百威儀<lb/>
<pb n="32a"/>
　三千所以體道而範圍之也故曰茍不至德至道不<lb/>
　凝焉所謂至德者禮其是乎夫禮天所秩也後世或<lb/>
　以為忠信之薄或以為偽皆不知天者也故曰待其<lb/>
　人而後行蓋道非禮不止禮非道不行二者常相資<lb/>
　也茍非其人而梏於儀章器數之末則愚不肖之不<lb/>
　及也尚何至道之凝哉　又曰尊德性而後能致廣<lb/>
　大致廣大而後能極髙明道問學而後能盡精微盡<lb/>
　精微而後能擇中庸則固為入徳之序也　又曰國<lb/>
<pb n="32b"/>
　無道可以卷而懐之然後其黙足以容此明哲保身<lb/>
　之道非遵養之有素其何能爾不然雖欲卷而懐之<lb/>
　其可得乎　又曰道止於中而已矣出乎中則過未<lb/>
　至則不及故惟中為至夫中也者道之至微故中又<lb/>
　謂之極屋極亦謂之極蓋中而髙故也極髙明而不<lb/>
　道中庸則賢知之過也道中庸而不極乎髙明則愚<lb/>
　不肖之不及也世儒以髙明中庸析為二致非知中<lb/>
　庸也以謂聖人以髙明處己中庸待人則聖人處己<lb/>
<pb n="33a"/>
　常過之待人常不及道終不明不行與不肖者無以<lb/>
　異矣<lb/>
　新安朱氏曰此第二十七章言人道也大哉聖人之<lb/>
　道包下文兩節而言洋洋乎發育萬物峻極于天此<lb/>
　言道之極於至大而無外也優優充足有餘之意禮<lb/>
　儀經禮也威儀曲禮也此言道之入於至小而無閒<lb/>
　也待其人而後行總結上兩節至德謂其人至道指<lb/>
　上兩節而言也凝聚也成也尊者恭敬奉持之意徳<lb/>
<pb n="33b"/>
　性者吾所受於天之正理敦加厚也尊德性所以存<lb/>
　心而極乎道體之大也道問學所以致知而盡乎道<lb/>
　體之細也二者修徳凝道之大端也不以一毫私意<lb/>
　自蔽不以一毫私欲自累涵泳乎其所已知敦篤乎<lb/>
　其所已能此皆存心之屬也析理則不使有毫釐之<lb/>
　差處事則不使有過不及之繆理義則日知其所未<lb/>
　知節文則日謹其所未謹此皆致知之屬也蓋非存<lb/>
　心無以致知而存心者又不可以不致知故此五句<lb/>
<pb n="34a"/>
　大小相資首尾相應聖賢所示入徳之方莫詳於此<lb/>
　學者宜盡心焉自尊徳性至敦厚皆是德性上工夫<lb/>
　自道問學至崇禮皆是問學上工夫德性曰尊者把<lb/>
　做一件物事崇尚他問學曰道者只是行將去　諸<lb/>
　説程張備矣張子所論逐句為義一條甚為切於文<lb/>
　義故吕氏因之然須更以游楊二説足之則其義始<lb/>
　備爾游氏分別至道至徳為得之惟優優大哉之説<lb/>
　為未善而以無方無體離形去知為極髙明之意又<lb/>
<pb n="34b"/>
　以人德地德天德為德性廣大髙明之分則其失髙<lb/>
　逺矣楊氏之説亦不可曉蓋道者自然之路德者人<lb/>
　之所得故禮者道體之節文必其人之有徳然後乃<lb/>
　能行之也今乃以禮為德而欲以凝夫道則甚誤矣<lb/>
　而又曰道非禮則蕩而無止禮非道則梏於儀章器<lb/>
　數之末而有所不行則是所謂道者乃為虚無恍惚<lb/>
　元無準則之物所謂德者又不足以凝道而反有所<lb/>
　待於道也其諸老氏之言乎誤益甚矣温故知新敦<lb/>
<pb n="35a"/>
　厚崇禮諸説但以二句相對明其不可偏廢大意固<lb/>
　然然細分之則温故然後有以知新而温故又不可<lb/>
　不知新敦厚然後有以崇禮而敦厚又不可不崇禮<lb/>
　此則諸説之所遺也大抵此五句承章首道體大小<lb/>
　而言故一句之内皆具大小二意如德性也廣大也<lb/>
　髙明也故也厚也道之大也問學也精微也中庸也<lb/>
　新也禮也道之小也遵之道之致之盡之極之道之<lb/>
　温之知之敦之崇之所以修是德而凝是道也以其<lb/>
<pb n="35b"/>
　於道之大小無所不體故居上居下在治在亂無所<lb/>
　不宜此又一章之通㫖也<lb/>
　涑水司馬氏曰君子雖貴尚徳性然必由學乃成聖<lb/>
　賢徳至廣大猶不敢忽細事智極髙明不為己甚必<lb/>
　爲其中庸力學不倦至誠積德而折衷於禮<lb/>
　海陵胡氏曰禮儀禮之大經威儀曲禮也委曲繁細<lb/>
　之威儀至徳者至誠之徳也德性善性也道由也崇<lb/>
　尚也為下不倍者不巧言令色倍叛於聖道也有道<lb/>
<pb n="36a"/>
　之世其言足以興起國家無道之世知幾識微全身<lb/>
　逺害也<lb/>
　嵩山晁氏曰明道先生謂此一以貫之也思尊德性<lb/>
　而必道問學問學斯徳性也思致廣大而必盡精微<lb/>
　精微斯廣大也思極髙明而必道中庸中庸斯髙明<lb/>
　也思温故而必知新知新斯温故也思敦厚而必崇<lb/>
　禮崇禮斯敦厚也徳性猶悠久也廣大猶博厚也故<lb/>
　二程先生及横渠先生説皆同近世瞽學謂既極髙<lb/>
<pb n="36b"/>
　明而反道中庸本乎中庸也分而為二事莫知誠之<lb/>
　一致也<lb/>
　延平周氏曰至德中庸之人德至道髙明之天道由<lb/>
　天而為人者必歸乎中庸由人而入天者必始乎中<lb/>
　庸故曰苟不至德至道不凝焉尊徳性然後致廣大<lb/>
　道問學然後盡精微致廣大然後極髙盡精微然後<lb/>
　極明髙明既極矣而天下為難繼故俯而道乎中庸<lb/>
　温故者月無忘其所能也知新者日知其所亡也温<lb/>
<pb n="37a"/>
　故而知新者學也敦厚者言其美質也崇禮者言其<lb/>
　文也敦厚而崇禮者禮也方其為髙明之天道則學<lb/>
　與禮乃為其成終者也方其為中庸之人道則學與<lb/>
　禮乃為其成始者也故其序如此能髙明能中庸則<lb/>
　其於進退也知有義而於廢興也知有命惟其知有<lb/>
　義知有命則進而居上不驕窮而為下不倍國之有<lb/>
　道則知故其言足以興國之無道則愚故其黙足以<lb/>
　容<lb/>
<pb n="37b"/>
　新定顧氏曰有道而言君子所易無道而黙君子所<lb/>
　難故又舉詩之言明哲保身以申其㫖夫以黙容身<lb/>
　疑於偷生然愛其死以有待養其身以有為是明哲<lb/>
　者之事也<lb/>
　晏氏曰洋洋乎大者聖人之道優優其大者天下之<lb/>
　禮非有洋洋乎大之道者不能行優優其大之禮故<lb/>
　曰待其人而後行謂禮待聖人而後行爾<lb/>
　髙要譚氏曰聖人之道洋洋乎發育萬物峻極于天<lb/>
<pb n="38a"/>
　可謂至矣而禮儀三百威儀三千未嘗少廢也禮儀<lb/>
　三百無大不該威儀三千無細不盡皆聖人踐履實<lb/>
　處非聖人純一不已則未免有所遺故必待其人然<lb/>
　後行者指言惟聖人乃能行之不已也行之不已三<lb/>
　百三千無不該盡是謂至徳故孟子曰動容周旋中<lb/>
　禮者盛徳之至也惟至徳乃能成其道茍不至徳則<lb/>
　𤼵育峻極之道安能堅凝乎大哉聖人之道也其踐<lb/>
　履實處只在禮儀三百威儀三千之閒此文王所以<lb/>
<pb n="38b"/>
　陟降在帝左右者也自尊徳性以後皆連續用功終<lb/>
　之以崇禮則禮者終身之所踐履也動容周旋皆中<lb/>
　於禮乃為盛徳之至而禮儀三百威儀三千無不該<lb/>
　盡此則純亦不已之事也君子既進乎徳盛之至則<lb/>
　凡所踐履動與理俱出處語黙無不適宜故以此處<lb/>
　上則合乎天道之下濟故不驕以此處下則合乎地<lb/>
　道之上承故不倍以此處有道之時則明乎陽長隂<lb/>
　消之義故其進也言足以興以此處無道之世則察<lb/>
<pb n="39a"/>
　乎陽消隂長之幾故其退也黙足以容一身之閒而<lb/>
　天地隂陽之理舉無違者以其本之先立故也詩所<lb/>
　謂明哲保身豈非以本既先立而後能保其身耶<lb/>
　錢塘于氏曰前論聖人之道必歸於禮次論君子求<lb/>
　聖人之道亦必歸於禮君子尊德性有若茫昧者矣<lb/>
　未始無道問學之實致廣大有若浩渺者矣未始無<lb/>
　盡精微之要極髙明有若超出於無外者矣未始無<lb/>
　道中庸之常以尊徳性致廣大極髙明是上達者之<lb/>
<pb n="39b"/>
　事也君子猶且道問學盡精微道中庸盡心於下學<lb/>
　之事猶未已也温故而知新其心愈小不自以為窮<lb/>
　神知化敦厚以崇禮其道愈降不自以為超出無形<lb/>
　以君子之求道一本於其實而不為嶄絶崖異者如<lb/>
　此學者其可不三復斯章有以見中庸之道誠非異<lb/>
　端之所可共論也此章前後相為表裏宜反覆玩味<lb/>
　之<lb/>
　東萊吕氏曰大哉聖人之道洋洋乎發育萬物峻極<lb/>
<pb n="40a"/>
　于天而繼之以禮儀三百威儀三千聖人之道正是<lb/>
　如此若無理以行之便是釋氏<lb/>
　永康陳氏曰待其人者欲其實得之也苟非實徳何<lb/>
　以為徳之至凝與我為一也　又曰興如綏之斯來<lb/>
　動之斯和容如磨而不磷涅而不緇<lb/>
　晉陵喻氏曰極髙明而復道中庸異乎賢者之過乎<lb/>
　髙而知者之過乎明者矣温故者念終始典於學也<lb/>
　知新者厥徳修㒺覺而日日新者也言足以興君子<lb/>
<pb n="40b"/>
　之美也黙足以容君子之難也然有國有天下者其<lb/>
　可使人黙而容哉此治亂之分也<lb/>
　莆田鄭氏曰性具天徳本與天地參惟人不學則自<lb/>
　卑自小戕賊梏亡鮮有盡其性者使之以徳性為尊<lb/>
　則學問不敢有廢唯知學問則廣大精微髙明中庸<lb/>
　知新崇禮可以馴致也廣大無外性天等無外人蔽<lb/>
　於小己之私則廣大者狹矣使力學以徹之則吾心<lb/>
　與天地同其大道心唯微不探不得其賾竭知燭以<lb/>
<pb n="41a"/>
　照之則可以極深而研幾窮神而知化矣知髙明之<lb/>
　中本有中庸人情事物本有程度尊卑大小本有品<lb/>
　節離人而談天離中庸而談髙明老釋之説也慕髙<lb/>
　明而亡凖的趣虚無而背繩墨喜希竒而廢日用流<lb/>
　寂滅而事怪誕是故知者過於用知而愚者慣隨流<lb/>
　俗中庸之徳所以鮮能也通古今一理本無新亦無<lb/>
　故在人以日聞者為新有新則有故矣習故常之道<lb/>
　而我有所見知新者也聖人制禮使人道不偷豈至<lb/>
<pb n="41b"/>
　薄者所能為故曰敦厚以崇禮禮所以裁天下萬物<lb/>
　之中而古今通用即中庸也學至廣大精微而終不<lb/>
　離於中庸者合内外貫精粗而不偏者也此所以為<lb/>
　孔顔之學<lb/>
　晉陵錢氏曰反復言道之大也聖人古聖人也洋洋<lb/>
　如水洋洋顯而可見也發育萬物髙極于天言天地<lb/>
　之閒無非此道優優然饒裕亦大矣哉在國曰禮儀<lb/>
　亦曰經禮上所行也在人曰威儀亦曰曲禮下所習<lb/>
<pb n="42a"/>
　也左氏春秋曰有威而可畏謂之威有儀而可象謂<lb/>
　之儀三百言其多也三千言尤多也道雖大散於禮<lb/>
　非人不行故言道者必曰聖人之道君子之道故曰<lb/>
　舉古語也凝猶聚也周禮云至徳以為道本道問學<lb/>
　道中庸猶行也由也温習也習古者不知變敦厚者<lb/>
　多任情故貴於知新而崇禮足以興興人之國也足<lb/>
　以容自容其身若箕子為之奴以保其身不輕於死<lb/>
　也此一節謂君子以身任道<lb/>
<pb n="42b"/>
　宣城奚氏曰聖人之道至於洋洋乎發育萬物峻極<lb/>
　于天可謂大矣然此猶是形而上者未易以言語求<lb/>
　也若乃形而下者如禮儀之三百威儀之三千則亦<lb/>
　未易行也故必待其人而後行孟子曰動容周旋中<lb/>
　禮盛徳之至能行是禮則至德在我而至道可凝矣<lb/>
　何者本末一理也體用一源也洒埽應對即精義妙<lb/>
　道之所寓形而下者即形而上者存焉徳之未至而<lb/>
　曰有得於道吾恐其無實也故君子之於道尊徳性<lb/>
<pb n="43a"/>
　而道問學致廣大而盡精微極髙明而道中庸温故<lb/>
　而知新可謂博約兩全知行互進超然有日新之功<lb/>
　矣而猶且敦厚以崇禮蓋不如是則無以凝至道也<lb/>
　夫德性固不可以不尊也非道問學則徳性何由而<lb/>
　明致廣大極髙明所以尊徳性也於廣大之中而盡<lb/>
　精微於髙明之中而道中庸則問學之功也以吾平<lb/>
　日之所問學踐履者反覆紬繹之而又知所未知焉<lb/>
　則温故而知新矣君子之心猶慮夫睨髙而遺下忽<lb/>
<pb n="43b"/>
　小以遺大也既崇禮而且加之以篤厚焉於以見古<lb/>
　人務學之實如此欲觀吾夫子者觀諸鄉黨一書則<lb/>
　其敦厚崇禮之氣象可以見其為學矣彼以禮為聖<lb/>
　人之為忠信之薄者烏足以語此<lb/>
　霅州倪氏曰前章言自小而大自微而著此則既極<lb/>
　其至又加以學大而不遺其細也著而反求其微學<lb/>
　無止法也温故知新者博之以文也敦厚崇禮者約<lb/>
　之以禮也<lb/>
<pb n="44a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="44b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　禮記集説卷一百三十四<lb/>
</p>
<p>
</p>
  </div>
</body>
</text>
</TEI>