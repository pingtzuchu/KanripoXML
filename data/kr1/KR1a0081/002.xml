<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>學易記卷二</head>
    <p>
<pb n="1a"/>
欽定四庫全書<lb/>
　學易記卷二　　　　　　元　李簡　撰<lb/>
上經<lb/>
䷊<hi>乾下坤上</hi>
　伊川曰坤隂在上乾陽居下天地隂陽之氣相交而<lb/>
　和則萬物生成故為通泰<lb/>
　南軒曰有天地則升降之理生有升降則通塞之理<lb/>
　生此乾坤所以合而成否泰也往極不得不返盛極<lb/>
<pb n="1b"/>
　不得不衰剛柔相生有无相禪此泰終所以必復否<lb/>
　終所以必傾也然則否泰固有自然之數非人謀所<lb/>
　及而聖人於此亦將退聽无為而任其適來也歟曰<lb/>
　非然也在天有否泰之理在聖人有處否泰之道蓋<lb/>
　觀一身血氣盛衰否泰之理也導養有方處否泰之<lb/>
　道也有人於此當血氣壯健之時而虐用其四體耗<lb/>
　憊其精神未幾而羸病暴至此非反泰為否乎至於<lb/>
　血氣衰竭之際能時其飲食節其勞逸養之以粱肉<lb/>
<pb n="2a"/>
　輔之以藥餌以却病而引年此豈非革否而為泰乎<lb/>
　審如是則人力有時而勝天矣<lb/>
泰小往大來吉亨<lb/>
彖曰泰小往大來吉亨則是天地交而萬物通也上下<lb/>
交而其志同也内陽而外隂内健而外順内君子而外<lb/>
小人君子道長小人道消也<lb/>
　伊川曰小謂隂大謂陽往往之於外也來來居於内<lb/>
　也陽氣下降隂氣上交也隂陽和暢則萬物生遂天地<lb/>
<pb n="2b"/>
　之泰也以人事言之大則君上小則臣下君推誠以任<lb/>
　下臣盡誠以事君上下之志通朝廷之泰也陽為君子<lb/>
　隂為小人君子來處於内小人往處於外是君子得位<lb/>
　小人在下天下之泰也泰之道吉而且亨也乾健在<lb/>
　内坤順在外為内健而外順君子之道也君子在内<lb/>
　小人在外是君子道長小人道消所以為泰也既取隂<lb/>
　陽交和又取君子道長隂陽交和乃君子之道長也<lb/>
　龜山曰往自内出也來自外至也陽大而隂小小者<lb/>
<pb n="3a"/>
　未往則隂為内主陽无自而至故小往而後大來否<lb/>
　反泰者也故大往而後小來亦若是而已此隂陽之<lb/>
　義君子小人進退之𧰼也小人在内而能進君子者<lb/>
　未之有也内陽而外隂以二體言也内健而外順以<lb/>
　卦之才言也内君子而外小人君子道長小人道消<lb/>
　以卦之時言也有其體而後有以成其才有其才而<lb/>
　後有以御其時三者備則泰之為泰而吉亨義盡於<lb/>
　此矣<lb/>
<pb n="3b"/>
　誠齋曰泰之時天地交而萬物通天地之極治也上<lb/>
　下交而其志同天下人物之極治也極治之功幽至<lb/>
　於天地明至於人物无不泰而通焉孰為此者聖人<lb/>
　也聖人何道而臻此一言以蔽之曰進君子退小人<lb/>
　而已消長在彼内之外之在此大哉泰之治乎要哉<lb/>
　致泰之道乎或曰小人有才可終廢乎獨不可參而<lb/>
　用之御之以君子且化之為君子乎曰易曰内君子<lb/>
　而外小人又曰小人勿用必亂邦也聖人之言如是<lb/>
<pb n="4a"/>
　而止耳<lb/>
象曰天地交泰后以財成天地之道輔相天地之宜以<lb/>
左右民<lb/>
　伊川曰天地交而隂陽和則萬物茂遂所以泰也人<lb/>
　君當體天地通泰之𧰼而以財成天地之道輔相天<lb/>
　地之宜以左右生民也財制也相助也李嘉仲問裁<lb/>
　成天地之道輔相天地之宜如何曰天地之道不能<lb/>
　自成須聖人裁成輔相之如歲有四時聖人春則教<lb/>
<pb n="4b"/>
　民播種秋則教民收穫及教民鋤耘灌溉是也又問<lb/>
　左右民如何曰古之盛時未嘗不教民故立之君師<lb/>
　設官以治之周公師保萬民與此卦言左右民皆是<lb/>
　也後世未嘗教民任其自生自育只治其鬭而已<lb/>
　晦菴曰財成以制其過輔相以𥙷其不及<lb/>
𥘉九拔茅茹以其彚征吉𧰼曰拔茅征吉志在外也<lb/>
　伊川曰𥘉以陽爻居下是有剛明之才而在下者時<lb/>
　之否則君子退而窮處時將泰則志在上進也君子<lb/>
<pb n="5a"/>
　之進必與其朋𩔖相牽援如茅之根然拔其一則牽<lb/>
　連而起矣茹根之相牽連者故以為𧰼彚𩔖也賢者<lb/>
　以其𩔖進同志以行其道是以吉也三陽之志欲進<lb/>
　同也<lb/>
　白雲曰堯用舜而野无遺賢者其拔茅茹之謂乎<lb/>
　誠齋曰君子之志在天下不在一身故曰志在外<lb/>
九二包荒用馮河不遐遺朋亡得尚于中行𧰼曰包荒<lb/>
得尚于中行以光大也<lb/>
<pb n="5b"/>
　伊川曰二以陽剛得中上應於五五以柔順得中下<lb/>
　應於二君臣同德是以剛中之才為上所專任故二<lb/>
　雖居臣位主治泰者也所謂上下交而其志同也包<lb/>
　荒謂有包含荒穢之量用馮河謂有馮河之勇其剛<lb/>
　果足以濟深越險也或疑上云包荒則是包含寛容<lb/>
　此云用馮河則是奮𤼵改革似相反也不知以含𢎞<lb/>
　之量施剛果之用乃聖賢之為也不遐遺朋亡謂大<lb/>
　者自來而无幽遯之志小者自往而无干進之心善<lb/>
<pb n="6a"/>
　惡各安其分而天下之朋比亡矣尚之為言配合也<lb/>
　如西漢以列侯尚主之尚中行者六五為中以行願<lb/>
　之君也洪範以凡厥庶民无有淫朋人无有比德為<lb/>
　皇極大中之道則𧰼以九二為光大不亦宜乎其徳<lb/>
　有容其道至公可謂光明盛大矣<hi>集伊川白雲說</hi>
九三无平不陂无往不復艱貞无咎勿恤其孚于食有<lb/>
福𧰼曰无往不復天地際也<lb/>
　否泰之道如循環終則有始三居泰之中在諸陽之<lb/>
<pb n="6b"/>
　上泰之盛也然處下卦之終而當天地相交之際可<lb/>
　不豫為之戒乎城復于隍則无及矣戒之曰无常安<lb/>
　平而不險陂者謂无常泰也无常往而不返者謂隂<lb/>
　當復也平而陂往而復泰而否理之常也當知天理<lb/>
　方泰之時不敢安逸常艱危其思慮正固其施為此<lb/>
　即持盈之道也故得无咎處泰之道既能艱貞則可<lb/>
　常保其泰不勞憂恤其陂復之理謂必然循環而莫<lb/>
　之改也故曰勿恤其孚如是則於其禄食當有福益<lb/>
<pb n="7a"/>
　善處泰者其福可長也故闗子明曰天人有交勝之<lb/>
　理治亂有可易之道大哉人謀其與天地終始乎<lb/>
六四翩翩不富以其鄰不戒以孚象曰翩翩不富皆失<lb/>
實也不戒以孚中心願也<lb/>
　隂氣上升陽氣下降乃天地之交泰也上以謙虛接<lb/>
　乎下下以剛直事乎上上下相孚乃君臣之交泰也<lb/>
　君臣交泰則天下泰矣故下三爻皆以剛直事其上<lb/>
　上三爻皆以謙虚接乎下四當二卦之交故發此義<lb/>
<pb n="7b"/>
　凡居人上而虚中接下者茍出於勉强則皆不能盡<lb/>
　其道上三爻其虚中无我翩然而來接下之道皆出<lb/>
　乎中心之誠不待人之戒告而後能也爻言不富象<lb/>
　言失實是皆不以富貴驕人而有虚中无我之意也<lb/>
　鄰𩔖也謂五與上也故四五皆稱行願在下卦之初<lb/>
　則明以彚交於上在上卦之𥘉則明以鄰交於下蓋<lb/>
　上下交而其志同也<lb/>
六五帝乙歸妹以祉元吉象曰以祉元吉中以行願也<lb/>
<pb n="8a"/>
　伊川曰史謂湯為天乙厥後有帝祖乙亦賢王也後<lb/>
　又有帝乙多士曰自成湯至於帝乙罔不明徳恤祀<lb/>
　稱帝乙者未知誰是以爻義觀之帝乙制王姬下嫁<lb/>
　之禮法者也自古帝女雖皆下嫁至帝乙然後制為<lb/>
　禮法使降其尊貴以順從其夫也元吉大吉而盡善<lb/>
　者也謂成治泰之功也所以能獲祉福且元吉者由<lb/>
　其以中道合而行其志願也有中徳所以能任剛中<lb/>
　之賢所聽從者皆其志願也非其所欲能從之乎<lb/>
<pb n="8b"/>
　誠齋曰王姬之貴不有其貴而貴其夫君人之尊不<lb/>
　居其尊而尊其賢此六五以柔中之君而下從九二<lb/>
　剛中之臣也言莫予違者主之蔽從諫如流者君之<lb/>
　明予惟克邁乃訓爾交修予罔予弃髙宗所以為從<lb/>
　諫之聖也以祉元吉中以行願者君任其臣以致泰<lb/>
　之治則泰之福溥乎天下君之願欲孰大於是<lb/>
上六城復于隍勿用師自邑告命貞吝象曰城復于隍<lb/>
其命亂也<lb/>
<pb n="9a"/>
　掘隍土積累以成城如治道積累以成泰及泰之終<lb/>
　將反於否如城土頽圯復反于隍也泰極則否城復<lb/>
　于隍雖曰天運亦在上者持盈之道有所未盡也故<lb/>
　於九三著先幾艱貞之戒上六以隂柔之資當時運<lb/>
　變革之際上下之情否塞不通其能用衆乎用衆適<lb/>
　足以速禍矣髙貴鄉公是也自邑告命謂命自小者<lb/>
　出其命可謂亂矣此羣小擅命之象也羣小擅命豈<lb/>
　一朝一夕之故哉漢唐之君其權或在臣下或在閹<lb/>
<pb n="9b"/>
　豎或在羣盗皆亂命也上之人所處雖正亦不免於<lb/>
　羞吝况未必正乎人君處泰可不敬哉<hi>集伊川横渠龔氏雷氏說</hi>
䷋<hi>坤下乾上</hi>
　伊川曰天地相交隂陽和暢則為泰天處上地處下<lb/>
　是天地隔絶不相交通所以為否也<lb/>
否之匪人不利君子貞大往小來<lb/>
　伊川曰君子正道否塞不行也<lb/>
　白雲曰否閉也塞也天地閉塞而不通人道何從而<lb/>
<pb n="10a"/>
　立乎故否之時非人道也人道配天地而言聖人之<lb/>
　道是也天下所以為邦者以有君臣父子人倫之道<lb/>
　上下不交則人倫道絶謂之无邦可也匪人猶曰无<lb/>
　道也不利君子貞此危行言遜之時也<lb/>
彖曰否之匪人不利君子貞大往小來則是天地不交<lb/>
而萬物不通也上下不交而天下无邦也内隂而外陽<lb/>
内柔而外剛内小人而外君子小人道長君子道消也<lb/>
　伊川曰夫天地之氣不交則萬物无生成之理上下<lb/>
<pb n="10b"/>
　之義不交則天下无邦國之道建邦國所以為治也<lb/>
　上施政以治民民戴君而從命上下相交所以治安<lb/>
　也今上下不交是天下无邦國之道也隂柔在内陽<lb/>
　剛在外君子往居於外小人來處於内小人道長君<lb/>
　子道消之時也<lb/>
　廣平曰比之匪人言所比非其人也否之匪人言致<lb/>
　否之因也君臣上下在朝者非其人則將引天下之<lb/>
　叨懫姦回萃於朝此所以致否也羣小在上而衆邪<lb/>
<pb n="11a"/>
　逞故不利君子貞蓋唯君子在朝然後君臣各得其<lb/>
　道上下合志而天下之情通此國家之所以立也如<lb/>
　君不君臣不臣則天下无邦矣猶之父不父子不子<lb/>
　則无家矣无邦者其道亡也<lb/>
　衛侯言計非是羣臣和者如出一口子思子曰以予<lb/>
　觀衛所謂君不君臣不臣者也不察事之是非而説<lb/>
　人賛己闇莫甚焉不度理之所在而阿諛求容諂莫<lb/>
　甚焉君闇臣諂若此不已國无類矣夫君剛而闇愎<lb/>
<pb n="11b"/>
　臣柔而諂佞上下之情否塞而不通无復人道即无<lb/>
　類也天下无邦正釋匪人之義<lb/>
象曰天地不交否君子以儉德辟難不可榮以禄<lb/>
　伊川曰天地不相交通否塞之時君子以儉損之徳<lb/>
　避免禍難不可榮居禄位也否者小人得志之時君<lb/>
　子居顯榮之地禍患必及其身故宜晦處窮約也<lb/>
　白雲曰以无難言之邦无道穀為恥况有難之時乎<lb/>
　故直曰不可<lb/>
<pb n="12a"/>
初六拔茅茹以其彚貞吉亨象曰拔茅貞吉志在君也<lb/>
　伊川曰卦以内為小人而爻以初為君子所謂隨時<lb/>
　取義變動无常也否之時在下者君子也否之三隂<lb/>
　上皆有應在否隔之時隔絶不相通也故无應義初<lb/>
　六能與其類貞固其節則處否之吉而其道亨也爻<lb/>
　以六自守於下明君子處否之道象復推明以盡君<lb/>
　子之心君子固守其節以處下者非樂於不進獨善<lb/>
　也以其道方否不可進故安之耳心固未嘗不在天<lb/>
<pb n="12b"/>
　下也其志常在得君而進以康濟天下故曰志在君<lb/>
　也<lb/>
　兼山曰先大夫有言居廟堂則憂其民處江湖則憂<lb/>
　其君蓋泰言志在外否言志在君之意也<lb/>
　白雲曰亨如顔子之樂是也志在君者君子儉德辟<lb/>
　難豈忘者哉如伊尹樂堯舜之道其愛君至矣君臣<lb/>
　之義如之何其廢之故荷蓧之徒聖人无取焉或曰<lb/>
　拔茅乃牽連進出之意而否之初亦云拔茅者何曰<lb/>
<pb n="13a"/>
　時泰矣君子道長故正人引類而出出則進於位也<lb/>
　時否矣小人道長故君子引類而處處則進於道也<lb/>
六二包承小人吉大人否亨象曰大人否亨不亂羣也<lb/>
　伊川曰六二其質則隂柔其居則中正以隂柔小人<lb/>
　而言則方否於下志所包畜者在承順乎上以求濟<lb/>
　其否為身之利小人之吉也大人當否則以道自處<lb/>
　豈肯枉已屈道承順於上唯自守其否而已身之否<lb/>
　乃其道之亨也或曰上下不交何所承乎曰正則否<lb/>
<pb n="13b"/>
　矣小人順上之心未嘗无也大人於否之時守其正<lb/>
　節不雜亂於小人之羣類身雖否而道之亨也故曰<lb/>
　否亨不以道而身亨乃道否也不云君子而云大人<lb/>
　能如是則其道大也<lb/>
　廣平曰否之六二下乘初六上承六三二隂皆小人<lb/>
　之象二不包初則小人畜忿而陷我矣不承三則小<lb/>
　人依勢而藉我矣故曰包承小人吉此言居中守正<lb/>
　者全身遠害當如是也雖袒裼裸裎於我側爾焉能<lb/>
<pb n="14a"/>
　凂我哉乃不亂羣之義也<lb/>
六三包羞象曰包羞位不當也<lb/>
　廣平曰六三在下體之上位浸顯矣而當否之世不<lb/>
　能去又以隂柔處之是可羞也世之寡廉鮮恥茍賤<lb/>
　之士處顯位以播惡於衆而不自知其醜者多矣六<lb/>
　三與中正剛明者為鄰則見聞所漸亦知其可羞矣<lb/>
　唯以資質隂柔不能行其所知至於忍恥而冒處故<lb/>
　謂之包羞<lb/>
<pb n="14b"/>
九四有命无咎疇離祉象曰有命无咎志行也<lb/>
　誠齋曰九四以陽剛之臣受九五大君之命以此清<lb/>
　羣小而濟否世豈惟无咎又且疇類皆蒙福焉可以<lb/>
　行其志矣<lb/>
　雷氏曰郭子儀當閹豎猜嫌嫉妬之際屢帥師而出<lb/>
　凡聞召命即日就道是以讒間不行終享安榮其將<lb/>
　佐往往有列土之封則有命无咎疇離祉信矣九四<lb/>
　在否之時居近君之位剛而不中故有違命之戒<lb/>
<pb n="15a"/>
九五休否大人吉其亡其亡繫于苞桑象曰大人之吉<lb/>
位正當也<lb/>
　伊川曰有大人之徳而得至尊之正位故能休息天<lb/>
　下之否是以吉也无其位則雖有其道將何為乎故<lb/>
　聖人之位謂之大寶否既休息漸將反泰不可便為<lb/>
　安肆當深慮遠戒常虞否之復來曰其亡矣其亡矣<lb/>
　繫于苞桑謂為安固之道如維繫于苞桑也桑之為<lb/>
　物其根深固苞謂叢生者其固尤甚聖人之戒深矣<lb/>
<pb n="15b"/>
上九傾否先否後喜象曰否終則傾何可長也<lb/>
　伊川曰上九否既極矣故否道傾覆而變也先極否<lb/>
　也後傾喜也否傾則泰矣後喜也否終則必傾豈有<lb/>
　長否之理然反危為安易亂為治必有陽剛之才而<lb/>
　後能也故否之上九則能傾否屯之上六則不能變<lb/>
　屯也<lb/>
　白雲曰志行於四否休於五上九之傾宜矣滿而傾<lb/>
　覆自然之理也<lb/>
<pb n="16a"/>
䷌<hi>離下乾上</hi>
　伊川曰為卦乾上離下以二體言之五居正位為乾<lb/>
　之主二為離之主二爻以中正相應上下相同同人<lb/>
　之義也又卦唯一隂衆陽所欲同亦同人之義也他<lb/>
　卦固有一隂者在同人之時而二五相應故其義大<lb/>
同人于野亨利渉大川利君子貞<lb/>
　伊川曰夫同人者以天下大同之道則聖賢大公之<lb/>
　心也常人之同者以其私意所合乃暱比之情耳故<lb/>
<pb n="16b"/>
　必于野野謂曠遠之地无遠不同也其亨可知能與<lb/>
　天下大同是天下皆同之也天下皆同何險阻之不<lb/>
　可濟何艱危之不可亨故利渉大川小人則唯用其<lb/>
　私意所比者雖非亦同所惡者雖是亦異故其所同<lb/>
　者則為阿黨蓋其心不正也故同人之道利在君子<lb/>
　之貞正<lb/>
彖曰同人柔得位得中而應乎乾曰同人同人曰同人<lb/>
于野亨利渉大川乾行也文明以健中正而應君子正<lb/>
<pb n="17a"/>
也唯君子為能通天下之志<lb/>
　伊川曰二以隂居隂得其正位也五中正而二以中<lb/>
　正應之得中而應乎乾也五剛健中正二以柔順中<lb/>
　正應之各得其正其徳同也故為同人五乾之主故<lb/>
　云應乎乾同人曰此三字疑衍文至誠无私可以蹈<lb/>
　險難者乾之行也无私天徳也又以二體言其義有<lb/>
　文明之徳而剛健以中正之道相應乃君子之正道<lb/>
　也天下之志萬殊理則一也君子明理故能通天下<lb/>
<pb n="17b"/>
　之志聖人視億兆之心猶一心者通於理而已文明<lb/>
　則能燭理故能明大同之義剛健則能克己故能盡大同<lb/>
　之道然後能中正合乎乾行也<lb/>
　南軒曰天下之志紛然不齊君子奚為而通之夫四<lb/>
　方之民雖異地而受衷上帝者則同惻隱羞惡之端<lb/>
　所以發之於中者則同然而不同者私欲蔽之耳夫<lb/>
　遇難共濟則胡越為手足争利不休則父子為仇讎<lb/>
　方其遇難之時至誠相與纎偽不萌故皆不約而自<lb/>
<pb n="18a"/>
　同及一毫之利撓其欲心則挺然而起彼我分而為<lb/>
　敵非以私欲之心蔽其所素同者哉聖人擴至誠大<lb/>
　公之道包覆天下是以无往而不同<lb/>
象曰天與火同人君子以類族辨物<lb/>
　伊川曰天在上火性炎上天與火同故為同人之義<lb/>
　君子觀同人之象以類族辨物各以其類辨物之同<lb/>
　異也若君子小人之黨善惡是非之理物情之離合<lb/>
　事理之異同凡同異者君子能辨别明之故處物不<lb/>
<pb n="18b"/>
　失其方也<lb/>
初九同人于門无咎象曰出門同人又誰咎也<lb/>
　注曰九居同人之始而无應於上心无私係則出門<lb/>
　皆同故曰同人于門也出門同人則无厚薄親䟱之<lb/>
　異何過咎之有哉<lb/>
六二同人于宗吝象曰同人于宗吝道也<lb/>
　二與五為正應故曰同人于宗宗謂宗主也相同以<lb/>
　私雖應君猶為可吝之道也<lb/>
<pb n="19a"/>
九三伏戎于莽升其髙陵三歲不興象曰伏戎于莽敵<lb/>
剛也三歲不興安行也<lb/>
　伊川曰卦唯一隂諸陽之志皆欲同之三又與之比<lb/>
　然二以中正之道與五相應三以剛强居二五之間<lb/>
　欲奪而同之然理不直義不勝故不敢顯發伏藏兵<lb/>
　戎于林莽之中懷惡而内負不直故又畏懼時升髙<lb/>
　陵以顧望如此至三歲之久終不敢興此爻深見小<lb/>
　人之情狀所敵者五既剛且正其可奪乎故畏憚伏<lb/>
<pb n="19b"/>
　藏也至于三歲不興終安能行乎<lb/>
　廣平曰三在下體之上有髙陵之象<lb/>
　安行者安而行之也小人安於為不善故至三歲之<lb/>
　久而不興也興者興起而遷於善也孟子所謂待文<lb/>
　王而興者是也九三以剛居剛是凶人之頑安於為<lb/>
　惡而無遷善之心者也若夫九四度其義之不克而<lb/>
　遂弗攻是能改過而遷善者也其吉宜矣然九三不<lb/>
　曰凶者蓋其凶不待言而後見也<lb/>
<pb n="20a"/>
九四乗其墉弗克攻吉象曰乗其墉義弗克也其吉則<lb/>
困而反則也<lb/>
　白雲曰同人之時以一隂欲同衆陽而衆陽亦欲同<lb/>
　於二也三四居二五之間故有争奪之象亦以見君<lb/>
　子志於大同而小人私於同己者也説者謂九四乗<lb/>
　其墉而欲攻五或謂欲攻三不克而困反於則乃吉<lb/>
　夫三可攻者也弗克攻反非吉也謂攻五者其理尤<lb/>
　悖且乗墉之逼過於伏戎于莽之遠也弗克之攻過<lb/>
<pb n="20b"/>
　於升髙陵之不興也君臣大分一有犯焉困而反則<lb/>
　何吉之有而曰弗克攻吉何哉蓋九四近君之地聖<lb/>
　人言其地近易攻如在其墉間勢可攻也非若于莽<lb/>
　之遠不能攻也弗克攻者言其勢可攻而不攻也勢<lb/>
　可攻而不攻知君臣之大分也知君臣之大分是以<lb/>
　吉也不然一乗其墉終身无可吉之道故知乗墉如<lb/>
　升堂入室皆親近之意非必真乗其墉而攻之也然<lb/>
　伊周示大信於天下萬世必无乗墉弗攻之議<lb/>
<pb n="21a"/>
　九四雖不中正以其乾體故知險履離故有明明而<lb/>
　知險是以過惡未形能止而弗攻也若肆其貪欲而<lb/>
　不顧義理妄行攻奪則凶其大矣三以剛居剛故安<lb/>
　行而不能反四以剛居柔故有困而反則之義張中<lb/>
　庸曰困猶困心衡慮之困<lb/>
九五同人先號咷而後笑大師克相遇象曰同人之先<lb/>
以中直也大師相遇言相克也<lb/>
　伊川曰九五同於二而為三四二陽所隔五自以義<lb/>
<pb n="21b"/>
　直理勝故不勝憤抑至於號咷然邪不勝正雖為所<lb/>
　隔終必得合故後笑也大師克相遇五與二正應而<lb/>
　二陽非理隔奪必用大師克勝之乃得相遇也云大<lb/>
　師云克者見二陽之强也九五君位當與天下大同<lb/>
　而獨私一人非君道也又先隔則號咷後遇則笑是<lb/>
　私暱之情非大同之體也二之在下尚以同於宗為<lb/>
　吝况人君乎<lb/>
　爻云大師克象云言相克者以見二爻之强如敵國<lb/>
<pb n="22a"/>
　然也<lb/>
上九同人于郊无悔象曰同人于郊志未得也<lb/>
　龜山曰同人于野亨上九同人于郊止于无悔而已<lb/>
　何也蓋以一卦之義言之則于野无暱比之私焉故<lb/>
　亨上九居卦之外而无應不同乎人人亦无同之者<lb/>
　則静而不通乎物也故无悔而已以吉凶悔吝生乎<lb/>
　動故也<lb/>
　案爾雅邑外謂之郊郊外謂之牧牧外謂之野至于<lb/>
<pb n="22b"/>
　野則曠遠无間矣同人于野是舎己從人大同於天<lb/>
　下无遠不同盡同人之道者也上九處一卦之外遠<lb/>
　於有事之地静而不通於物是不能无遠不同大同<lb/>
　於天下者也故曰同人于郊不能同人而欲人同己<lb/>
　得乎故象曰志未得也此爻无悔與他卦不同有改<lb/>
　過之心為悔无改過之心為吝故曰震无咎者存乎<lb/>
　悔无悔者是終无悔心者也其沮溺荷蓧之徒歟觀<lb/>
　其告子路之言曰與其從避人之士也豈若從避世<lb/>
<pb n="23a"/>
　之士哉其志亦欲人而同於己乎<lb/>
䷍<hi>乾下離上</hi>
　伊川曰為卦一柔居尊衆陽並應居尊執柔物之所<lb/>
　歸也上下應之為大有之義大有盛大豐有也<lb/>
大有元亨<lb/>
　伊川曰凡卦徳有卦名自有其義者如比吉謙亨是<lb/>
　也有因其卦義而有訓戒者如師貞文人吉同人于<lb/>
　野亨是也有以其卦才而言者大有元亨是也由剛<lb/>
<pb n="23b"/>
　健文明應天時行故能元亨也又曰諸卦具元亨利<lb/>
　貞則彖皆釋為大亨恐疑與乾坤同也不兼利貞則<lb/>
　釋為元亨盡元義也元有大與善二義故也<lb/>
　凡卦言元亨利貞者皆二五隂陽相應彖皆釋為大<lb/>
　亨蓋不能與乾坤同也屯隨臨无妄革是也凡卦辭<lb/>
　言元亨者皆六居五九居二彖皆釋為元亨以元有<lb/>
　善大之意大有蠱升鼎是也升之彖伊川謂誤隨他<lb/>
　卦作大亨<lb/>
<pb n="24a"/>
彖曰大有柔得尊位大中而上下應之曰大有其徳剛<lb/>
健而文明應乎天而時行是以元亨<lb/>
　伊川曰五以隂居君位柔得尊位也處中得大中之<lb/>
　道也為諸陽所尊上下應之也夫居尊執柔固衆之<lb/>
　所歸也而又有虚中文明之徳故上下同志應之所<lb/>
　以為大有也卦之徳内剛健而外文明能順應乎二<lb/>
　二乾之主也是應乎乾也順應乾行順乎天時也其<lb/>
　徳如此是以元亨也<lb/>
<pb n="24b"/>
　誠齋曰同人大有一柔五剛均也柔在下者曰得位曰<lb/>
　得中曰應乎乾而為同人我同乎彼之辭也柔在上<lb/>
　者曰尊位曰大中曰上下應而為大有我有其大之<lb/>
　辭也<lb/>
　應乎天而時行謂明乎天徳順時而行也<lb/>
象曰火在天上大有君子以遏惡揚善順天休命<lb/>
　伊川曰火在天上照見萬物之衆多萬物衆多則有<lb/>
　善惡之殊君子享大有之盛當代天工治養庶類治<lb/>
<pb n="25a"/>
　衆之道在遏絶衆惡揚明善類而已惡懲善勸所以<lb/>
　順天命而安羣生也<lb/>
　白雲曰離之為象在天為日之明在地為火之明在<lb/>
　人為徳之明天下之動晝行夜伏者无他焉其動以<lb/>
　明為主故爾<lb/>
　單氏曰虞翻曰遏絶也揚舉也渢曰天道福善禍淫<lb/>
　故遏惡揚善所以順天休命也<lb/>
初九无交害匪咎艱則无咎象曰大有初九无交害也<lb/>
<pb n="25b"/>
　伊川曰九居大有之初未至於盛處卑无應與未有<lb/>
　驕盈之失故无交害未渉於害也大凡富有鮮不有<lb/>
　害以子貢之賢未能盡免况其下者乎匪咎艱則无<lb/>
　咎言富有本匪有咎也人因富有自為咎耳若能享<lb/>
　富有而知難處則自无咎也在大有之初克念艱難<lb/>
　則驕溢之心无由生矣所以不交渉於害也<lb/>
九二大車以載有攸往无咎象曰大車以載積中不敗<lb/>
也<lb/>
<pb n="26a"/>
　伊川曰九以陽剛居二為六五之君所倚任剛健則<lb/>
　才勝居柔則謙順得中則无過其積於中者如此所<lb/>
　以能勝大有之任如壯大之車重載積於中致遠而<lb/>
　无損敗也故曰有攸往无咎<lb/>
　誠齋曰辭聘受聘事夏事商相成湯相太甲有往必<lb/>
　正者初非二伊尹出征入輔作都制禮相武王相成<lb/>
　王有往必集者亦非兩周公<lb/>
九三公用亨于天子小人弗克象曰公用亨于天子小<lb/>
<pb n="26b"/>
人害也<lb/>
　伊川曰三居下體之上諸侯君公之象也公侯上承<lb/>
　天子天子居天下之尊率土之濵莫非王臣在下者<lb/>
　何敢專其有凡土地之富人民之衆皆王者之有也<lb/>
　此理之正也故三當大有之時居諸侯之位有其富<lb/>
　盛必用亨通乎天子謂以其有為天子之有也乃人<lb/>
　臣之常義也自古諸侯能守臣節忠順奉上者則蕃<lb/>
　養其衆以為王之屏翰豐殖其財以待上之徵賦若<lb/>
<pb n="27a"/>
　小人處之則不知為臣奉上之道以其有為己之私<lb/>
　民衆財豐則反擅其富强益為不順是小人大有則<lb/>
　為害又大有為小人之害也<lb/>
九四匪其彭无咎象曰匪其彭无咎明辨晳也<lb/>
　伊川曰彭盛多之貌四近君之髙位茍處太盛則致<lb/>
　凶咎能謙損不處其盛而得无咎也蓋有明辨之智<lb/>
　也晳明智也賢智之人明辨物理當其方盛則知咎<lb/>
　之將至故能損抑不敢至於滿極也<lb/>
<pb n="27b"/>
　漢上曰子夏傳讀作旁盛滿貌<lb/>
　誠齋曰九四離之初故明晳以陽處隂故匪其彭<lb/>
六五厥孚交如威如吉象曰厥孚交如信以發志也威<lb/>
如之吉易而无備也<lb/>
　六五當大有之時居君位虚中為孚信之象上以孚<lb/>
　信接於下則下亦盡其誠信以事於上上下孚信相<lb/>
　交故曰厥孚交如象云信以發志者由上之孚信以<lb/>
　發其下孚信之志也爻云威如吉者謂當嚴君臣之<lb/>
<pb n="28a"/>
　分也蓋六五柔中之君不患其孚信之不至患其君<lb/>
　臣之分或有所未明也孔子恐後世人主觀威如吉<lb/>
　之言以作威殺戮逆詐設備為吉故釋云威如之吉<lb/>
　乃平易而无備也平易而无備即擊辭所謂有親可<lb/>
　久之道也<hi>集伊川白雲雷氏輩説</hi>
上九自天祐之吉无不利象曰大有上吉自天祐也<lb/>
　伊川曰上九在卦之終居无位之地是大有之極而<lb/>
　不居其有者也處離之上明之極也唯至明所以不<lb/>
<pb n="28b"/>
　居其有不至於過極也<lb/>
　廣平曰六五有志信之徳而上履之故有履信之義<lb/>
　五為大君而上九與衆陽同體而應之故有思乎順<lb/>
　之義上九為明之極而自處无位之地推衆陽而進<lb/>
　之故有尚賢之義能如是則无天災物累无人非鬼<lb/>
　責天人交助之宜其吉无不利也自天云者理之必<lb/>
　至非有求而得也伊尹將告歸旁求俊乂啓迪後人<lb/>
　自不居其成功蓋用此道也又以尚賢者體信順以<lb/>
<pb n="29a"/>
　處已而又以尚賢也自天祐之謂自天以下皆助之<lb/>
　也故曰祐者助也天之所助者順也人之所助者信<lb/>
　也履信思乎順又以尚賢也<lb/>
䷎<hi>艮下坤上</hi>
　伊川曰坤上艮下地中有山也山髙大之物而居地<lb/>
　之下謙之象也以崇髙之徳而處卑下謙之義也<lb/>
謙亨君子有終<lb/>
　伊川曰有其徳而不居謂之謙人以謙巽自處何往<lb/>
<pb n="29b"/>
　而不亨乎君子安履乎謙終身不易自卑而人益尊<lb/>
　之自晦而徳益光顯此所謂君子有終也在小人則<lb/>
　有欲必競有徳必伐雖使勉慕於謙亦不能安行而<lb/>
　固守不能有終也<lb/>
彖曰謙亨天道下濟而光明地道卑而上行天道虧盈<lb/>
而益謙地道變盈而流謙鬼神害盈而福謙人道惡盈<lb/>
而好謙謙尊而光卑而不可踰君子之終也<lb/>
　伊川曰濟當為際謂下交也謙為卑巽而其道尊大<lb/>
<pb n="30a"/>
　而光顯自處雖卑屈而其徳實髙不可加尚是不可<lb/>
　踰君子至誠於謙恒而不變有終也故尊光<lb/>
　白雲曰先人曰天之虧盈日月是也地之流變山河<lb/>
　是也鬼神害福吉凶是也人之好惡得失是也以此<lb/>
　居尊則益光以此居卑則不可踰故惟有徳君子能<lb/>
　終之伊川曰以地勢而言則盈滿者傾變而反陷卑<lb/>
　下者流注而益増也雍曰四者非天地鬼神人有心<lb/>
　如是其道自然如此故皆曰道<lb/>
<pb n="30b"/>
　温公曰君子之徳誠盛矣業誠大矣不謙以持之則<lb/>
　无以保其終<lb/>
　鬼神害盈福謙猶詩云神之聽之介爾景福也謙之<lb/>
　為徳其至矣乎尊者謙則其道彌光卑者謙則人不<lb/>
　可得而踰越其道彌光不可踰越乃君子之有終也<lb/>
象曰地中有山謙君子以裒多益寡稱物平施<lb/>
　伊川曰山在地下是髙者下之卑者上之象也君子<lb/>
　體抑髙舉下損過益不及之義以施於事則裒取多<lb/>
<pb n="31a"/>
　者増益寡者稱物之多寡以均其施與使得其平<lb/>
　龜山曰稱物平施兹所以為仁之至義之盡也歟逺<lb/>
　近親䟱各當其分所謂稱也所以施之其心一焉所<lb/>
　謂平也<lb/>
初六謙謙君子用渉大川吉象曰謙謙君子卑以自牧<lb/>
也<lb/>
　伊川曰初六以柔順處謙又居一卦之下為自處卑<lb/>
　下之至謙而又謙也自處至謙衆所共與也雖渉險<lb/>
<pb n="31b"/>
　難亦无患害况居平易乎何所不吉也<lb/>
　誠齋曰牧養也謙何俟夫養曰盈日鋤日不除謙日<lb/>
　養日不長此顔子若无若虚之謙也<lb/>
六二鳴謙貞吉象曰鳴謙貞吉中心得也<lb/>
　伊川曰二以柔順居中是為謙徳積於中謙徳充積<lb/>
　於中故發於外見於聲音顔色故曰鳴謙居中得正<lb/>
　有中正之徳也故云貞吉凡貞吉有為貞且吉者有<lb/>
　為得貞正則吉者六二之貞吉所自有也二之謙徳<lb/>
<pb n="32a"/>
　由至誠積於中所以發於聲音中心所自得也非勉<lb/>
　强為之也<lb/>
九三勞謙君子有終吉象曰勞謙君子萬民服也<lb/>
　三以陽剛之徳而居下體為衆隂所宗履得正位為<lb/>
　下之上是上為君所任下為衆所從有功勞而持謙<lb/>
　徳者也故繫辭曰勞而不伐有功而不徳厚之至也<lb/>
　語以其功下人者也以功下人故能保有其終也萬<lb/>
　民服者釋所以有終也人心不服功業雖髙而不能<lb/>
<pb n="32b"/>
　令終者多矣<hi>集伊川佚菴説</hi>
　白雲曰唐虞之際能盡勞謙之道者其禹歟克勤于<lb/>
　邦而至于九功惟叙所謂勞也不自滿假而拜昌言<lb/>
　所謂謙也至詢謀僉同鬼神其依則天地人鬼莫不<lb/>
　從有終之吉大矣<lb/>
六四无不利撝謙象曰无不利撝謙不違則也<lb/>
　伊川曰四處近君之地據勞臣之上以奉謙徳之君<lb/>
　其動作施為靡不利於撝謙也如是然後中於法則<lb/>
<pb n="33a"/>
　撝如人手之撝也<lb/>
　晦菴曰柔而得正上而能下无不利矣然居九三之<lb/>
　上故戒以更當撝謙也撝退托之意也<lb/>
六五不富以其鄰利用侵伐无不利象曰利用侵伐征<lb/>
不服也<lb/>
　六五之君富有天下而云不富以其鄰者以六五謙<lb/>
　虚之徳與臣鄰同也利用侵伐征不服而无不利者<lb/>
　是猛以濟寛之義也蓋五以君位之尊而執謙順以<lb/>
<pb n="33b"/>
　接於下衆所歸也然一於謙巽則小人有時而不服<lb/>
　故君道不可專尚謙柔必須威武相濟威徳相濟然<lb/>
　後盡君徳之宜爻恐一於謙柔故曰利用侵伐无不<lb/>
　利象恐以利用侵伐之言後世人君或不省躬討罪<lb/>
　妄動干戈故曰征不服也<hi>采伊川雷氏説</hi>
上六鳴謙利用行師征邑國象曰鳴謙志未得也可用<lb/>
行師征邑國也<lb/>
　上六之鳴異乎六二之鳴也六二居中得正謙徳充<lb/>
<pb n="34a"/>
　積於中故發於聲音見於顔色莫非謙也故曰有諸<lb/>
　中者形諸外上六以隂柔居一卦之上才徳不稱既<lb/>
　无其實又不能撝而不有居謙之世徒欲以足恭釣<lb/>
　名求其所謂尊而光不可得也故象曰志未得也故<lb/>
　可行師征邑國征邑國者自治也謂宜以剛武勝己<lb/>
　之私也劉佚菴曰隂居亢極非能謙者居謙之時以<lb/>
　鳴求應是外為謙辭而中无其實者也征邑國自治<lb/>
　也此行有不得則反求諸己之道也<hi>集</hi>
<pb n="34b"/>
䷏<hi>坤下震上</hi>
　明道曰豫者備豫也逸豫也事豫故逸樂其義一也<lb/>
　伊川曰豫者安和説樂之義為卦震上坤下順動之<lb/>
　象動而和順是以豫也九四為動之主上下羣隂所<lb/>
　共應也坤又承之以順是以動而上下順應故為和<lb/>
　豫之義<lb/>
豫利建侯行師<lb/>
　伊川曰建侯樹屏所以共安天下諸侯和順則萬民<lb/>
<pb n="35a"/>
　悦服兵師之興衆心和説則順從而有功故說豫之<lb/>
　道利於建侯行師也又上動而下順諸侯從王師衆<lb/>
　順令之象君萬邦聚大衆非和説不能使之服從也<lb/>
　龜山曰屯者建侯之時豫有建侯行師之道<lb/>
彖曰豫剛應而志行順以動豫豫順以動故天地如之<lb/>
而况建侯行師乎天地以順動故日月不過而四時不<lb/>
忒聖人以順動則刑罰清而民服豫之時義大矣哉<lb/>
　温公曰逆理而動者心勞而事難故順以動則豫矣<lb/>
<pb n="35b"/>
　伊川曰剛應謂四為羣隂所應剛得衆應也志行謂<lb/>
　陽志上行動而上下順從其志得行也大人所以先<lb/>
　天後天而不違者亦順乎理而已天地之運以其順<lb/>
　動所以日月之度不過差四時之行不愆忒聖人以<lb/>
　順動故經正而民興於善刑罰清簡而萬民服也既<lb/>
　言豫順之道矣然其㫖味淵永言盡而意有餘也故<lb/>
　復賛之云豫之時義大矣哉欲人研味其理優柔涵<lb/>
　泳而識之也諸卦之時與義用大者皆賛其大矣哉<lb/>
<pb n="36a"/>
　豫以下十一卦是也豫遯姤旅之時義坎睽蹇之時<lb/>
　用頤大過解革言時各以其大者也<lb/>
　劉氏曰順以動豫言順理而動則人心恱豫蓋理者<lb/>
　人心之所同然也豫順以動言人心和豫能順之以<lb/>
　動則天地莫不從之蓋人心天理之集也天地從之<lb/>
　况於建侯行師乎所以利也<lb/>
象曰雷出地奮豫先王以作樂崇徳殷薦之上帝以配<lb/>
祖考<lb/>
<pb n="36b"/>
　伊川曰雷者陽氣奮發隂陽相薄而成聲也陽始閉<lb/>
　鬱及奮發則通暢和豫故為豫也坤順震發和順積<lb/>
　中而發於聲樂之象也先王作聲樂以襃崇功徳其<lb/>
　殷盛至於薦之上帝推配之以祖考殷盛也薦上帝<lb/>
　配祖考盛之至也<lb/>
　白雲曰先人曰帝者生物之宗祖考者人之始也故<lb/>
　推以配焉雍曰雷出地奮夏之二月天地萬物説豫<lb/>
　之時也先王作樂之道因雷之收發以順隂陽之理<lb/>
<pb n="37a"/>
　所以禘有樂而嘗无樂也故祭義曰君子合諸天道<lb/>
　春禘秋嘗此言夏商之時也<lb/>
　雷氏曰樂非徒作以崇徳也堯章舜韶湯作大濩武<lb/>
　作大武是也作樂崇徳非以娛己也殷盛以薦之上<lb/>
　帝以配祖考而已周公郊祀后稷以配天宗祀文王<lb/>
　於明堂以配上帝是也孝經曰孝莫大於嚴父嚴父<lb/>
　莫大於配天<lb/>
初六鳴豫凶象曰初六鳴豫志窮凶也<lb/>
<pb n="37b"/>
　六以隂柔居下上應於四是不中正之小人恃九四<lb/>
　之親舊脅肩諂笑以求豫者也四以一陽為致豫之<lb/>
　主必无私應小人之理且鳴而求謙者志猶未可得<lb/>
　况鳴而求豫乎志窮凶者窮其求豫之志則凶也<hi>集</hi>
　晦菴曰卦之得名本為和樂然卦辭為衆樂之義爻<lb/>
　辭除九四與卦同外皆為自樂所以有吉凶之異<lb/>
六二介于石不終日貞吉象曰不終日貞吉以中正也<lb/>
　伊川曰逸豫之道放則失正故豫之諸爻多不得正<lb/>
<pb n="38a"/>
　才與時合也唯六二一爻處中正又无應為自守之<lb/>
　象當豫之時獨能以中正自守可謂特立之操是以<lb/>
　節介如石之堅也介于石其介如石也人之於豫樂<lb/>
　心説之故遲遲遂至於耽戀不能已也二以中正自<lb/>
　守其介如石其去之速不俟終日故貞正而吉也處<lb/>
　豫不可安且久也久則溺矣如二可謂見幾而作者<lb/>
　也夫子因二之見幾而極言知幾之道曰知幾其神<lb/>
　乎君子上交不諂下交不瀆其知幾乎幾者動之㣲<lb/>
<pb n="38b"/>
　吉之先見者也君子見幾而作不俟終日易曰介于<lb/>
　石不終日貞吉介如石焉寧用終日斷可識矣君子<lb/>
　知微知彰知柔知剛萬夫之望夫見事之幾微者其<lb/>
　神妙矣乎君子上交不至於諂下交不至於瀆者蓋<lb/>
　知幾也不知幾則至於過而不已交於上以恭巽故<lb/>
　過則為諂交於下以和易故過則為瀆君子見於幾<lb/>
　微故不至於過也所謂幾者始動之微也吉凶之端<lb/>
　可先見而未著者也獨言吉者見之於先豈復至有<lb/>
<pb n="39a"/>
　凶也君子明哲見事之幾微故能其介如石其守既<lb/>
　堅則不惑而明見幾而動豈俟終日也斷别也其判<lb/>
　别可見矣微與彰柔與剛相對者也君子見微則知<lb/>
　彰矣見柔則知剛矣知幾如是衆所仰也故賛之曰<lb/>
　萬夫之望介即分别界限之意謂守其分也猶孟子<lb/>
　云不以三公易其介劉氏曰豫之時上下皆趨於豫<lb/>
　而六二獨以中正自守澹然不以動其心故有介如<lb/>
　石之象君子見幾知豫之不可近去之惟恐不速何<lb/>
<pb n="39b"/>
　待終日不終日者一卦未終之象也貞吉者居中守<lb/>
　正不溺於豫吉其宜矣古人言不能入者譬之以水<lb/>
　投石石者外物之不能入者也<lb/>
六三盱豫悔遲有悔象曰盱豫有悔位不當也<lb/>
　白雲曰處豫之道戒在於不能自立而優柔无斷是<lb/>
　以馴致必至於凶故六二以介如石為得而六三以<lb/>
　盱遲有失也夫睢<hi>音隳</hi>盱視上而説之非介如石者也<lb/>
　遲疑有待非不終日者也視而説之者失於不立遲<lb/>
<pb n="40a"/>
　疑有待者失於无斷皆為有悔之道欲无悔者无他<lb/>
　道焉介然不動以守之斷然不疑以行之唯此見六<lb/>
　二之貞可謂能行者也<lb/>
九四由豫大有得勿疑朋盍簪象曰由豫大有得志大<lb/>
行也<lb/>
　伊川曰簪聚也簪之名取聚髪也<lb/>
　龜山曰四以一陽為順動之主剛應而志行天下由<lb/>
　之而豫故大有得也處多懼之地承柔弱之君而任<lb/>
<pb n="40b"/>
　天下之責危疑之時也唯至誠為能通天下之志至<lb/>
　誠而不動者未之有也故曰勿疑朋盍簪言誠而不<lb/>
　疑則其類自合矣方成王幼冲周公為冢宰百官緫<lb/>
　已而聽焉上則成王未悟下則羣叔流言危疑之甚<lb/>
　也唯周公以身任之而不疑故民獻有十夫予翼此<lb/>
　朋盍簪之謂也使周公懷自疑之心以畏艱大之言<lb/>
　以考翼不可征則亂无日矣其能成寧考圖功哉<lb/>
　耿氏曰九四為震之主以象言之萬物莫不由雷以<lb/>
<pb n="41a"/>
　豫以爻言之五隂莫不由陽以豫是以大有得也大<lb/>
　有得而勿疑則乃能協衆力以安其上猶簪之緫衆<lb/>
　髪以安其冠若自疑則衆斯睽矣未聞以疑事而有<lb/>
　功者也<lb/>
六五貞疾恒不死象曰六五貞疾乗剛也恒不死中未<lb/>
亡也<lb/>
　誠齋曰六五以柔弱之資居逸豫之時耽宴安之酖<lb/>
　所以疾也有九四剛正之臣以正之所以貞也一正<lb/>
<pb n="41b"/>
　君而國定然其效止於恒疾而不死終不能去疾為<lb/>
　全人何也弱也元帝有望之望之不能使之為孝宣<lb/>
　安帝有楊震楊震不能使之為光武正而不死中而<lb/>
　未亡九四之力已不少矣自正者挺而速見正者揉<lb/>
　而復<lb/>
　雷氏曰孟子曰出則无敵國外患入則无法家拂士<lb/>
　者國常亡然則君雖失道有忠臣以正之者常不亡<lb/>
　故孝經曰天子有諍臣七人雖无道不失其天下中<lb/>
<pb n="42a"/>
　未亡者中猶降衷之衷言六五降衷之性未盡亡也<lb/>
　𤣥宗之不逐韓休其是之謂歟張中庸不取潘氏虚<lb/>
　器僅存之説者恐後世昬主妄殺大臣也劉佚菴曰<lb/>
　既是昬主必不讀易僕安張説即我以張説為當也<lb/>
上六㝠豫成有渝无咎象曰冥豫在上何可長也<lb/>
　伊川曰在豫之終昬冥已成災咎行及矣其可長然<lb/>
　乎當速渝也若能渝變則可以无咎<lb/>
　童溪曰程子曰聖人發此義所以勸遷善也故更不<lb/>
<pb n="42b"/>
　言冥之凶專言渝之无咎或曰聖人於初六鳴豫則<lb/>
　繼之以凶於上六冥豫則開之以无咎初六之象則<lb/>
　逆知其志之窮於上六之象則又諭之以何可長也<lb/>
　蓋初者所以遏其惡也惡而遏之所以禁天下之未<lb/>
　然也終者所以開其善也善而開之所以導天下於<lb/>
　將然也禁之導之始之終之聖人之心所以无負於<lb/>
　天下後世也<lb/>
　誠齋曰知逸豫之不可長幡然而能變安知逸豫之<lb/>
<pb n="43a"/>
　主不為憂勤之主乎能變則為太甲為齊威不變者<lb/>
　小則漢成帝唐明皇大則夏太康唐莊宗<lb/>
䷐<hi>震下兊上</hi>
　伊川曰為卦兊上震下兊為説震為動動而説皆隨<lb/>
　之義女隨人者也以少女從長男隨之義也<lb/>
隨元亨利貞无咎<lb/>
　隨有大亨之道以其動而説也動而雖説茍不以正<lb/>
　豈得无咎<lb/>
<pb n="43b"/>
彖曰隨剛來而下柔動而説隨大亨貞无咎而天下隨<lb/>
時隨時之義大矣哉<lb/>
　伊川曰卦之所以為隨以剛來而下柔動而説也謂<lb/>
　乾之九來居坤之下坤之六往居乾之上以陽剛來<lb/>
　下於隂柔是以上下下以貴下賤能如是物之所説<lb/>
　隨也又下動而上説動而可説也所以隨也如是則<lb/>
　可大亨而得正能大亨而得正則為无咎不能亨不<lb/>
　得正則非可隨之道豈能使天下隨之乎天下所隨<lb/>
<pb n="44a"/>
　者時也故云天下隨時君子之道隨時而動從宜適<lb/>
　變不可為典要非造道之深知幾能權者不能與於<lb/>
　此也故賛之曰随時之義大矣哉凡賛之者欲人知<lb/>
　其義之大玩而識之也又曰尋常人言隨時為且和<lb/>
　同只是流徇耳不可謂和和則已是和於義<lb/>
　白雲曰先人言隨不止於人道而言震東方之卦也<lb/>
　萬物隨之以生兊西方之卦也萬物隨之以成其出<lb/>
　入也孰不隨之故春生之夏長之秋成之冬藏之隨<lb/>
<pb n="44b"/>
　也聖人東作西成亦隨也伊川曰凡人君之從善臣<lb/>
　下之奉命學者之徙義衆人之隨己巳之隨人與臨<lb/>
　事而擇所隨皆隨也雍曰天下之理不動則无所隨<lb/>
　不説則不能隨然隨之道大而天地小而人民細而<lb/>
　蟲魚草木无不有隨不能以言盡要其歸則隨時而<lb/>
　已至於堯舜隨於揖遜湯武隨於征伐伊周隨於致<lb/>
　君孔孟隨於設敎以聖人之隨其不同已如此况天<lb/>
　地萬物之隨乎蓋道與時會則聖人隨之易地皆然<lb/>
<pb n="45a"/>
　也是以聖人所任者道而不能違者時故曰隨時之<lb/>
　義大矣哉<lb/>
象曰澤中有雷隨君子以嚮晦入宴息<lb/>
　雷氏曰雷發聲於震收聲於兊澤中有雷收聲於兊<lb/>
　之時也<lb/>
　白雲曰伊川曰禮晝不居内夜不居外亦隨時也雍<lb/>
　曰夫君子一動一静至於宴息猶有隨焉大者可知<lb/>
　也此蓋因其小者足以見隨之大不然君子之道宴<lb/>
<pb n="45b"/>
　息而已乎<lb/>
初九官有渝貞吉出門交有功象曰官有渝從正吉也<lb/>
出門交有功不失也<lb/>
　温公曰官者所守之常也處隨之初將變其守者也<lb/>
　故曰官有渝將變其守不可陷於邪也故曰貞吉隨<lb/>
　不失時變不失正由斯術也何往而无功哉伊川曰<lb/>
　出門謂非私暱交不以私故其隨當而有功常人之<lb/>
　情愛之則見其是惡之則見其非故妻孥之言雖失<lb/>
<pb n="46a"/>
　而多從所憎之言雖善而為惡也出門交謂與物接<lb/>
　也擇善而從无所偏係也<lb/>
六二係小子失丈夫象曰係小子弗兼與也<lb/>
　伊川曰二應五而比初随先於近柔不能固守故為<lb/>
　之戒云若係小子則失丈夫也初陽在下小子也五<lb/>
　正應在上丈夫也二若志係於初則失九五之正應<lb/>
　是失丈夫也係小子而失丈夫舍正應而從不正其<lb/>
　咎大矣二有中正之德非必至如是也在隨之時當<lb/>
<pb n="46b"/>
　為之戒也人之所隨得正則逺邪從非則失是无兩<lb/>
　從之理二茍係初則失五矣弗能兼與也所以戒人<lb/>
　從正當專一也<lb/>
六三係丈夫失小子隨有求得利居貞象曰係丈夫志<lb/>
舍下也<lb/>
　伊川曰丈夫九四也小子初也陽之在上者丈夫也<lb/>
　居下者小子也三雖與初同體而切近於四故係於<lb/>
　四也大抵隂柔不能自立常親係於所近者上係於<lb/>
<pb n="47a"/>
　四故下失於初舎初從上得隨之宜也上隨則善也<lb/>
　如暗之隨明事之從善上隨也背是從非舍明逐暗<lb/>
　下隨也四亦无應无隨之者也近得三之隨必與之<lb/>
　親善故三之隨四有求必得也人之隨於上而上與<lb/>
　之是得所求也又凡所求者可得也雖然固不可非<lb/>
　理枉道以隨於上茍取愛悦以遂所求如此乃小人<lb/>
　邪諂趨利之為也故云利居貞<lb/>
　誠齋曰求道得道求仁得仁孰能禦之貞者求在我<lb/>
<pb n="47b"/>
　者也陳相舎陳良而從許行六二以之夷子舎墨氏<lb/>
　而見孟子六三以之<lb/>
九四隨有獲貞凶有孚在道以明何咎象曰隨有獲其<lb/>
義凶也有孚在道明功也<lb/>
　伊川曰九四以陽剛之才處臣位之極得天下之心<lb/>
　危疑之道也居此地者奈何唯孚誠積於中動為合<lb/>
　於道以明哲處之復何過咎之有古之人有行之者<lb/>
　伊尹周公孔明是也位極而无逼上之嫌勢重而无<lb/>
<pb n="48a"/>
　專權之過非聖人大賢則不能也其次如唐之郭子<lb/>
　儀威震主而主不疑亦由中有孚誠而處无甚失也<lb/>
　居近君之位而有獲其義固凶能有孚而在道則无<lb/>
　咎蓋明哲之功也<lb/>
　龜山曰九四震兊之交動而説也動而説而天下隨<lb/>
　之隨有獲也<lb/>
　白雲曰六三隨有求得蓋隨人而有得者九四隨有<lb/>
　獲蓋以得人之隨為獲也夫尊近之臣勢疑於君又<lb/>
<pb n="48b"/>
　獲天下之隨守此為貞凶矣是必有至誠之道大明<lb/>
　於天下足以使天地人鬼萬世无疑焉斯无咎矣其<lb/>
　義凶者非九四誠有是凶也若貞固守之其義有得<lb/>
　凶之理也明功者有孚在道明隨之功也<lb/>
九五孚于嘉吉象曰孚于嘉吉位正中也<lb/>
　伊川曰九五居尊得正而中實是其中誠在於隨善<lb/>
　其吉可知嘉善也自人君至於庶人隨道之吉唯在<lb/>
　随善而已下應二之中正為隨善之義<lb/>
<pb n="49a"/>
　雷氏曰孚于嘉書所謂允元也<lb/>
上六拘係之乃從維之王用亨于西山象曰拘係之上<lb/>
窮也<lb/>
　上六處隨之極盡動而説隨之義民之隨之如拘係<lb/>
　之蓋言不得不隨也為之主者乃從而以道維之古<lb/>
　人以禮義廉恥謂之四維是乃維民之道也昔太王<lb/>
　之去豳也勢亦窮矣勢窮而人益隨之所以見動而<lb/>
　説隨之義故興王業于西山<lb/>
<pb n="49b"/>
䷑<hi>巽下艮上</hi>
　伊川曰蠱之義壞亂也在文為蟲皿皿之有蟲蠱壞<lb/>
　之義左氏傳云風落山女惑男以長女下於少男亂<lb/>
　其情也<lb/>
蠱元亨利渉大川先甲三日後甲三日<lb/>
　伊川曰既蠱則有復治之理自古治必因亂亂則開<lb/>
　治理自然也如卦之才以治蠱則能致元亨也蠱之<lb/>
　大者濟時之艱難險阻也故利渉大川甲者數之首<lb/>
<pb n="50a"/>
　事之始辰之甲乙是也治蠱之道當思慮其先後三<lb/>
　日蓋推原先後為救弊可乆之道先甲謂先於此究<lb/>
　其所以然也後甲謂後於此慮其將然也一日二日<lb/>
　至於三日言慮之深推之遠也究其所以然則知救<lb/>
　之之道慮其將然則知備之之方善救則前弊可革<lb/>
　善備則後利可久此古之聖王所以新天下而垂後<lb/>
　世也後之治蠱者不明聖人先甲後甲之誡慮淺而<lb/>
　事近故勞於救亂而亂不革功未及成而弊已生矣<lb/>
<pb n="50b"/>
　甲者事之首庚者變更之首制作政敎之類則云甲<lb/>
　舉其首也發號施令之事則云庚庚猶更也有所更<lb/>
　變也自甲至於戊己春夏生物之氣已備庚者秋冬<lb/>
　成物之氣也故有所革<lb/>
　晦菴曰甲日之始事之端也先甲三日辛也後甲三<lb/>
　日丁也前事過中而將壞則可自新以為後事之端<lb/>
　而不使至於大壞後事方始而尚新然更當致其丁<lb/>
　寧之意以監前事之失而不使至於速壞聖人之深<lb/>
<pb n="51a"/>
　戒也<lb/>
　白雲曰易言利渉大川非剛健之才則虚中有濟之<lb/>
　象而蠱言其易於有為也<lb/>
彖曰蠱剛上而柔下巽而止蠱蠱元亨而天下治也利<lb/>
渉大川往有事也先甲三日後甲三日終則有始天行<lb/>
也<lb/>
　蠱剛上而柔下謂在上者剛在下者柔剛柔不交所<lb/>
　以致蠱壞也巽而止蠱言治蠱之道也艮止於上巽<lb/>
<pb n="51b"/>
　順於下无為而尊於上者父之道服勞而順於下者<lb/>
　子之道故在爻多言子幹父事雖然由朝廷至閭里<lb/>
　孰非事而獨舉父子何哉天下之本在國國之本在<lb/>
　家王者雖曰有天下自其本觀之亦家而已故家人<lb/>
　之九五亦曰王假有家為天下之倡莫先於一家居<lb/>
　一家之責者莫重於子能盡子道則家齊矣由是而<lb/>
　之焉則國可治天下可平故曰蠱元亨而天下治也<lb/>
　夫皿有蟲蠧則為器之蠱身安宴溺則為人之蠱朝<lb/>
<pb n="52a"/>
　有小人則為天下之蠱凡蠱則不可不治蠱所以有<lb/>
　幹事之象也故聖人於蠱弊之時未嘗憂其不治特<lb/>
　患幹之无其人耳在卦五以柔中居尊倚任九二剛<lb/>
　中之臣利渉大川往有事者九二之任也先甲後甲<lb/>
　則天行終始之道循環然耳易於泰終言其命亂於<lb/>
　蠱言元亨而天下治皆先甲後甲之常也<hi>集南軒諸先生語</hi>
象曰山下有風蠱君子以振民育德<lb/>
　山下有風振物之象也蠱之時民德敗矣敗而育之<lb/>
<pb n="52b"/>
　必振動之使離其故習可也猶風之撓物適所以養<lb/>
　之也振民風象育德山象<hi>集單氏軰說</hi>
初六幹父之蠱有子考无咎厲終吉象曰幹父之蠱意<lb/>
承考也<lb/>
　治蠱非創始之事非若屯難之難濟否塞之難傾也<lb/>
　當家道弊壞之初故六雖柔弱之才亦能幹焉能幹<lb/>
　父之蠱則為有子矣有子則考乃无咎謂前人之過<lb/>
　庶可補也厲惕厲也孟子所謂操心危慮患深之意<lb/>
<pb n="53a"/>
　也能如是終乃獲吉意承考者善繼父之志也<hi>參取白雲</hi>
　<hi>說</hi>
九二幹母之蠱不可貞象曰幹母之蠱得中道也<lb/>
　伊川曰九二以剛陽為六五所應是以剛陽之才在<lb/>
　下而幹夫在上隂柔之事也故取子幹母蠱為義以<lb/>
　陽剛之臣輔柔弱之君義亦相近二巽體而處柔順<lb/>
　義為多幹母之蠱之道也以婦人言之則隂柔可知<lb/>
　若伸已剛陽之道遽然矯拂則傷恩所害大矣亦安<lb/>
<pb n="53b"/>
　能入乎在乎屈已下意巽順將承使之身正事治而<lb/>
　已故曰不可貞謂不可貞固盡其剛直之道如是乃<lb/>
　中道也又安能使之為甚髙之事乎若於柔弱之君<lb/>
　盡誠竭忠致之於中道則可矣又安能使之大有為<lb/>
　乎且以周公之聖輔成王成王非甚柔弱也然能使<lb/>
　之為成王而已守成不失道則可矣固不能使之為<lb/>
　羲黄堯舜之事二巽體而得中是能巽順而得中道<lb/>
　合不可貞之義得幹母蠱之道也<lb/>
<pb n="54a"/>
九三幹父之蠱小有悔无大咎象曰幹父之蠱終无咎<lb/>
也<lb/>
　九三剛而過中雖克幹其事不无小小之悔有小悔<lb/>
　已非善事親也然巽體得正故能終无大咎<hi>節伊川語</hi>
六四裕父之蠱往見吝象曰裕父之蠱往未得也<lb/>
　胡氏曰夫父以柔懦以至蠱壞其家而四又以柔弱<lb/>
　之質承其蠱壞之後无剛明果決之才不能幹家事<lb/>
　也然而以隂履正故但少能寛裕其父之事耳夫承<lb/>
<pb n="54b"/>
　蠱壞之後而以柔弱之質將有往必見悔吝无所成<lb/>
　也初亦隂柔而能幹者居壞敗之始也治家之法當<lb/>
　在於始<lb/>
六五幹父之蠱用譽象曰幹父用譽承以德也<lb/>
　伊川曰幹父之蠱而用有令譽者以其在下之賢承<lb/>
　輔之以剛中之德也<lb/>
上九不事王侯髙尚其事象曰不事王侯志可則也<lb/>
　伊川曰上九以剛明之才无應援而處无事之地是<lb/>
<pb n="55a"/>
　賢人君子不偶於時而髙㓗自守不累於世務者也<lb/>
　誠齋曰上九之不事王侯非志也時也志在我時在<lb/>
　天君子不以我違天亦不以天喪我舍之則藏不可<lb/>
　則止時也不事王侯非以為高尚人也高尚其事也<lb/>
　故曰不以我違天雖然畎畆不忘君江湖存魏闕志<lb/>
　也曷常去於心乎故曰不以天喪我此其事雖外為<lb/>
　天下之所高而其志實為天下之可法<lb/>
䷒<hi>兊下坤上</hi>
<pb n="55b"/>
　白雲曰臨以大臨小上臨下為義序卦曰臨者太也<lb/>
　蓋臨為大而所臨者小故也<lb/>
臨元亨利貞至于八月有凶<lb/>
　伊川曰元亨利貞以卦才言也如卦之才則大亨而<lb/>
　正也二陽方長於下陽道嚮盛之時聖人豫為之戒<lb/>
　曰陽雖方盛至于八月則其道消矣是有凶也大率<lb/>
　聖人為戒必於方盛之時方盛而慮衰則可以防其<lb/>
　滿極而圖其永久若既衰而後戒亦无及矣自古天<lb/>
<pb n="56a"/>
　下安治未有久而不亂者蓋不能戒於盛也方其盛<lb/>
　而不知戒故狃安富則驕侈生樂舒肆則綱紀壞忘<lb/>
　禍亂則釁孽萌是以浸淫不知亂之至也<lb/>
　白雲曰自一陽生而為復長而為臨凡八變而得遯<lb/>
　遯臨之反也有臨之大亨是以知遯之有凶也有凶<lb/>
　不必凶至蓋有凶之理也與隨有獲其義凶同意易<lb/>
　於臨言月於復言日者日月皆一也論天道則稱日<lb/>
　論人道則稱月從其類也<lb/>
<pb n="56b"/>
彖曰臨剛浸而長説而順剛中而應大亨以正天之道<lb/>
也至于八月有凶消不久也<lb/>
　伊川曰浸漸也二陽長於下而漸進也下兊上坤和<lb/>
　説而順也剛得中道而有應助是以能大亨而得正<lb/>
　合天之道也剛正而和順天之道化育之功所以不<lb/>
　息者剛正和順而已以此臨人臨事臨天下莫不大<lb/>
　亨而得正也八月謂陽生之八月陽始生於復自復<lb/>
　至遯凡八月自建子至建未也二隂長而陽消矣故<lb/>
<pb n="57a"/>
　云消不久也<lb/>
象曰澤上有地臨君子以敎思无窮容保民无疆<lb/>
　澤上之地岸也岸髙於澤而俯臨之有含容止畜之<lb/>
　象君子體之臨於民則有敎導之意敎思无窮至誠<lb/>
　无斁也容保民无疆謂含容安集之意廣大无疆限<lb/>
　也敎之无窮者兊也容之无疆者坤也<hi>集伊川晦菴語</hi>
初九咸臨貞吉象曰咸臨貞吉志行正也<lb/>
　臣之臨民臨事與夫君之臨天下均臨也幼而學壯<lb/>
<pb n="57b"/>
　而行人豈不欲有臨哉四近君之臣初得正位與之<lb/>
　感應是以正道為當位者所信任而有臨也初之與<lb/>
　四相感非茍求見知期於進達也其志在行其所學<lb/>
　之正道耳故曰志行正也以正應正故曰貞吉<lb/>
九二咸臨吉无不利象曰咸臨吉无不利未順命也<lb/>
　伊川曰二方陽長而漸盛感動於六五中順之君其<lb/>
　交之親故見信任得行其志所臨吉而无不利也吉<lb/>
　者已然如是故吉也无不利者將然於所施為无所<lb/>
<pb n="58a"/>
　不利也未者非遽之辭孟子或問勸齊伐燕有諸曰<lb/>
　未也又云仲子所食之粟伯夷之所樹歟抑亦盜跖<lb/>
　之所樹歟是未可知也史記侯嬴曰人固未易知古<lb/>
　人用字之意皆如此今人大率用對已字故意似異<lb/>
　然實不殊也九二與五感應以臨下蓋以剛德之長<lb/>
　而又得中至誠相感非由順上之命也是以吉而无<lb/>
　不利五順體而二説體又隂陽相應故象特明其非<lb/>
　由説順也<lb/>
<pb n="58b"/>
　白雲曰未順者有獻可替否之義非以順命而後利<lb/>
　也<lb/>
六三甘臨无攸利既憂之无咎象曰甘臨位不當也既<lb/>
憂之咎不長也<lb/>
　六三以隂柔不中不正之才而居二陽之上是處不<lb/>
　當位也夫位者人之所欲六三雖甘説此位亦安足<lb/>
　以有臨乎故曰无攸利既能知而憂之强勉自改退<lb/>
　避賢者之路如是則過咎不長也<lb/>
<pb n="59a"/>
六四至臨无咎象曰至臨无咎位當也<lb/>
　伊川曰四居上之下與下體相比是切臨於下臨之<lb/>
　至也臨道尚近故以比為至四居正位而下應於剛<lb/>
　陽之初處近君之位守正而任賢以親臨於下是以<lb/>
　无咎所處當也<lb/>
六五知<hi>音智</hi>臨大君之宜吉象曰大君之宜行中之謂也<lb/>
　知臨謂知大君所以臨御天下之道也臨御之道奈<lb/>
　何用九二剛中之賢立大中之道使天下得以共行<lb/>
<pb n="59b"/>
　之而已夫子恐人以任察為明故賛之曰大君之宜<lb/>
　行中之謂也<lb/>
上六敦臨吉无咎象曰敦臨之吉志在内也<lb/>
　臨與復皆剛長之卦乃君子之道寖長之時也敦者<lb/>
　厚之至也相應而相從理之常也復之六五非應而<lb/>
　中以自考臨之上六无感而志在於内不曰厚之至<lb/>
　乎故在復則曰敦復在臨則曰敦臨<lb/>
䷓<hi>坤下巽上</hi>
<pb n="60a"/>
　伊川曰凡觀視於物則為觀<hi>平聲</hi>為觀於下則為觀<hi>去聲</hi>
　如樓觀謂之觀者為觀於下也觀去聲示也不音者<lb/>
　皆如字<lb/>
觀盥而不薦有孚顒若<lb/>
　伊川曰予聞之胡翼之先生曰君子居上為天下之<lb/>
　表儀必極其莊敬則下觀仰而化也故為天下之觀<lb/>
　當如宗廟之祭始盥之時不可如既薦之後則下民<lb/>
　盡其至誠顒然瞻仰之矣盥謂祭祀之始盥手酌鬱<lb/>
<pb n="60b"/>
　鬯於地求神之時也薦謂獻腥獻熟之時也盥者事<lb/>
　之始人心方盡其精誠嚴肅之至也至既薦之後禮<lb/>
　數繁縟則人心散而精一不若始盥之時矣居上者<lb/>
　正表儀以為下民之觀當莊敬如始盥之初勿使誠<lb/>
　意少散如既薦之後則天下之人莫不盡其孚誠顒<lb/>
　然瞻仰之矣顒仰望也<lb/>
　注故孔子曰禘自既灌而往者吾不欲觀之矣<lb/>
彖曰大觀<hi>去聲</hi>在上順而巽中正以觀<hi>去/聲</hi>天下觀<hi>去聲</hi>盥而<lb/>
<pb n="61a"/>
不薦有孚顒若下觀而化也觀天之神道而四時不忒<lb/>
聖人以神道設敎而天下服矣<lb/>
　白雲曰大觀在上以巽順之徳居中正之位初未嘗<lb/>
　有心於示人也其誠明之著睟然見於面盎於背施<lb/>
　於四體有不可揜者焉觀之者至於不期化而自化<lb/>
　是之謂神道神道之謂大觀且觀之天則天亦无所<lb/>
　示也特四時不忒而已因四時不忒而萬物自生自<lb/>
　化故知四時不忒是謂天之神道由人言之亦曰天<lb/>
<pb n="61b"/>
　之大觀也聖人大觀其道同天則下觀而化也宜矣<lb/>
　曰設敎者天无敎聖人主敎雖以不敎敎之亦曰設<lb/>
　敎可也帝堯之則天孔子之欲无言皆是道也<lb/>
　雷氏曰順者以順動也巽者以風敎入於人心非威<lb/>
　刑以率之也中者如極之建而民取中正者如表之<lb/>
　立而民取正人君以此而示天下天下觀而化之矣<lb/>
　在上而中正者九五也隂陽不測之謂神天何言哉<lb/>
　四時行焉百物生焉莫非自然此天之神道也聖人<lb/>
<pb n="62a"/>
　觀天之神道以設敎不怒而威不言而信天下之民<lb/>
　不知所以然而心自服也<lb/>
象曰風行地上觀<hi>去聲</hi>先王以省方觀民設敎<lb/>
　伊川曰風行地上周及庶物為遊歴周覽之象故先<lb/>
　王體之為省方之禮以觀視民俗而設為政敎也如<lb/>
　奢則約之以儉儉則示之以禮是也省方觀民也設<lb/>
　敎為民觀也<lb/>
初六童觀小人无咎君子吝象曰初六童觀小人道也<lb/>
<pb n="62b"/>
　伊川曰六以隂柔之質居遠於陽是其觀見者淺近<lb/>
　如童稚然故曰童觀陽剛中正在上聖賢之君也近<lb/>
　之則見其道德之盛所觀深遠初乃遠之所見不明<lb/>
　如童蒙之觀也小人下民也所見昬淺不能識君子<lb/>
　之道乃常分也不足謂之過咎若君子而如是則可<lb/>
　鄙吝也所觀不明如童稚乃小人之分故曰小人道<lb/>
　也<lb/>
六二闚觀利女貞象曰闚觀女貞亦可醜也<lb/>
<pb n="63a"/>
　注六二所見者狹故曰闚觀猶有應焉不為全蒙<lb/>
　伊川曰二應於五觀於五也五陽剛中正之道非二<lb/>
　隂暗柔弱所能觀見也故但如闚覘之觀耳闚覘之<lb/>
　觀雖少見而不能甚明也二既不能明見剛陽中正<lb/>
　之道則利如女子之貞雖見之不能甚明而能順從<lb/>
　者女子之道也君子不能觀見剛陽中正之大道而<lb/>
　僅能闚覘其彷彿雖能順從乃同女子之貞亦可羞<lb/>
　醜也<lb/>
<pb n="63b"/>
　龜山曰大觀在上而二以隂柔在下卦之内五之宗<lb/>
　廟之美室家之好非二之所能見也闚觀而已夫視<lb/>
　不出閨門之内為女子之正則利矣居大觀之時而<lb/>
　為女子之正是亦可醜也<lb/>
六三觀我生進退象曰觀我生進退未失道也<lb/>
　伊川曰觀我生謂動作施為出於己者<lb/>
　白雲曰六三順而應上可以進也柔不當位可以退<lb/>
　也觀我道之可進而進可退而退則為不失進退之<lb/>
<pb n="64a"/>
　道矣<lb/>
　誠齋曰必進忘其身必退忘其君皆失其道也欲進<lb/>
　退不失其道其惟觀我生乎生出也才德自我出者<lb/>
　也我之才德可以進而不進是使赤子不得乳其母<lb/>
　也未可以進而進是未能操刀而製錦也此亦學者<lb/>
　事也若夫聖人仕止久速唯其可而已何必量已哉<lb/>
　六三九五皆曰觀我生辭同而德異六三察已以從<lb/>
　人九五察人以修己<lb/>
<pb n="64b"/>
　雷氏曰子使漆雕開仕曰吾斯之未能信其是之謂<lb/>
　乎<lb/>
六四觀國之光利用賔于王象曰觀國之光尚賔也<lb/>
　九五剛明中正居尊履帝位而不疚光明者也而又<lb/>
　體巽故有樂善忘勢尚賢之象尚賔者尚賢也四切<lb/>
　近之觀見其道故云觀國之光觀見國之盛德光輝<lb/>
　也夫聖明在上則懷抱才德之人固宜仕於王朝効<lb/>
　其智力上輔其君以施澤於天下故云利用賔于王<lb/>
<pb n="65a"/>
　古者賢有德之人則人君賔禮之故士之進仕於王<lb/>
　朝則謂之賔忠臣嘉賔賢有徳之稱也爻言利用賔<lb/>
　于王而象言尚賔者夫子恐人貪國之光不待禮至<lb/>
　而往也爻恐失時象恐輕進聖人之心可謂委曲丁<lb/>
　寧矣<hi>采伊川語</hi>
九五觀我生君子无咎象曰觀我生觀民也<lb/>
　伊川曰九五居人君之位時之治亂俗之美惡係乎<lb/>
　已而已觀已之生若天下之俗皆君子矣則是已之<lb/>
<pb n="65b"/>
　所為政化善也乃无咎矣我生出於己者王輔嗣云<lb/>
　觀民以察已之道是也<lb/>
　漢上曰中庸曰君子之道本諸身徴諸庶民<lb/>
上九觀其生君子无咎象曰觀其生志未平也<lb/>
　上九道之已成處觀之極不當其任者非若小人女<lb/>
　子之童闚又无進退之疑无賔王之利者也故觀其<lb/>
　生九五之君六四之臣皆在所觀也昔武王既已革<lb/>
　命天下歸心四方英賢雲集幅輳放牛歸馬垂拱无<lb/>
<pb n="66a"/>
　為盛德光輝爛然可覩所謂童闚之觀者可勝言哉<lb/>
　用賔于王者為不少矣然伯夷守節甘采薇於首陽<lb/>
　者何哉蓋觀其武王之革命羣賢之趨時赴功若有<lb/>
　不足者焉遂作歌曰神農虞夏忽焉殁兮我安適歸<lb/>
　其志未能平也歟夫觀之時天下既定人知趨時赴<lb/>
　功觀其國之光華為急而不知趨時之弊又有甚焉<lb/>
　是以後世風俗奔競委靡不振去道日遠矣孟子稱<lb/>
　伯夷百世之師也聖之清者也所謂君子无咎者也<lb/>
<pb n="66b"/>
　或曰以此為説通則通矣與蠱之上九无乃相類乎<lb/>
　曰不然蠱之時天下方弊六五以柔居尊下有陽剛<lb/>
　之臣為之應足以幹蠱而用譽上九以剛明之才无<lb/>
　應援而處无事之地是賢人君子負經濟之才不偶<lb/>
　於時不見知於當世之君者也非遇其時不出也非<lb/>
　志有所未平也觀之時天下既定九五以剛居尊下<lb/>
　皆隂柔奉命之臣國之盛德光輝爭先覩之為快上<lb/>
　九以剛明之才處一卦之上觀其時之所尚懼後世<lb/>
<pb n="67a"/>
　不能无弊將以振起風俗清介自守不屑天下之事<lb/>
　其志有所未平也雖然武王周公急於救當世者也<lb/>
　伯夷之心將救後世者也或疑湯武之事見於革卦<lb/>
　不知革之時是方革命之時也觀之時是天下既平<lb/>
　之時也<lb/>
　<lb/>
　<lb/>
　<lb/>
<pb n="67b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　學易記卷二<lb/>
</p>
<p>
</p>
  </div>
</body>
</text>
</TEI>