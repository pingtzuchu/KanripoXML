<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>周易集解卷三</head> <lb/>
    <p>
<pb n="1a"/>
欽定四庫全書<lb/>
　周易集解卷三<lb/>
　　　　　　　　　　　　唐　李鼎祚　撰<lb/>
序卦曰飲食必有訟故受之以訟也<lb/>
　鄭𤣥曰訟猶諍也言飲食之㑹恒多諍也<lb/>
䷅<hi>坎下乾上</hi>訟有孚<lb/>
　干寳曰訟離之遊䰟也離為戈兵此天氣將刑殺聖<lb/>
　人將用師之卦也訟不親也兆民未識天命不同之<lb/>
<pb n="1b"/>
　意○荀爽曰陽來居二而孚於初故曰訟有孚矣<lb/>
窒惕中吉<lb/>
　虞翻曰遯三之二也孚謂二窒塞止也惕懼二也二<lb/>
　失位故不言貞遯將成否則子弑父臣弑君三來之<lb/>
　二得中弑不得行故中吉也<lb/>
終凶<lb/>
　虞翻曰二失位終止不變則入于淵故終凶也<lb/>
利見大人不利涉大川<lb/>
<pb n="2a"/>
　侯果曰大人謂五也斷決必中故利見也訟是隂事<lb/>
　以險涉險故不利涉大川<lb/>
彖曰訟上剛下險險而健訟<lb/>
　盧氏曰險而健者恒好爭訟也<lb/>
訟有孚窒惕中吉剛來而得中也<lb/>
　蜀才曰此本遯卦案二進居三三降居二是剛來而得中也<lb/>
終凶訟不可成也<lb/>
　王肅曰以訟成功者終必凶也○王弼曰凢不和而訟无<lb/>
<pb n="2b"/>
　施而可涉難特甚焉唯有信而見塞懼者乃可以得吉也<lb/>
　猶復不可以終中乃吉也不閉其源使訟不至雖每不枉<lb/>
　而訟至終竟此亦凶矣故雖復有信而見塞懼猶不可以<lb/>
　為終故曰訟有孚窒惕中吉終凶也无善聽者雖有其實<lb/>
　何由得眀而有信窒懼者乃得其中吉必有善聽主焉其<lb/>
　在二乎以剛而來正夫羣小斷不失中應其任矣<lb/>
　案天為訟善聽之主者其在五焉何以眀之案爻辭<lb/>
　九五訟元吉王氏注云處得尊位為訟之主用其中<lb/>
<pb n="3a"/>
　正以斷枉直卽彖云利見大人尚中正是其義也九<lb/>
　二象曰不克訟歸逋竄也自下訟上患至掇也九二<lb/>
　居訟之時自救不暇訟旣不克懷懼逃歸僅得免其<lb/>
　終凶禍豈能為善聽之主哉年代綿流師資道喪恐<lb/>
　傳寫字誤以五為二後賢當審詳之也<lb/>
利見大人尚中正也<lb/>
　荀爽曰二與四訟利見於五五以中正之道解其訟<lb/>
　也<lb/>
<pb n="3b"/>
不利涉大川入于淵也<lb/>
　荀爽曰陽來居二坎在下為淵<lb/>
象曰天與水違行訟<lb/>
　荀爽曰天自西轉水自東流上下違行成訟之象也<lb/>
君子以作事謀始<lb/>
　虞翻曰君子謂乾三來變坤為作事坎為謀乾知大<lb/>
　始故以作事謀始○干寳曰省民之情以制作也武<lb/>
　王故先觀兵孟津蓋以卜天下之心故曰作事謀始<lb/>
<pb n="4a"/>
　也<lb/>
初六不永所事小有言終吉<lb/>
　虞翻曰永長也坤為事初失位而為訟始故不永所<lb/>
　事也小有言謂初四易位成震言三食舊德震象半<lb/>
　見故小有言初變得正故終吉也<lb/>
象曰不永所事訟不可長也雖小有言其辯明也<lb/>
　盧氏曰初欲應四而二據之蹔爭事不至永雖有小<lb/>
　訟訟必辯眀故終吉<lb/>
<pb n="4b"/>
九二不克訟歸而逋<lb/>
　虞翻曰謂與四訟坎為隱伏故逋乾位剛在上坎濡<lb/>
　失正故不克也<lb/>
其邑人三百戸无眚<lb/>
　虞翻曰眚災也坎為眚謂二變應五乾為百坤為戸<lb/>
　三爻故三百戸坎化為坤故无眚<lb/>
象曰不克訟歸逋竄也<lb/>
　荀爽曰三不克訟故逋而歸坤稱邑二者邑中之陽<lb/>
<pb n="5a"/>
　人逋逃也謂逃失邑中之陽人<lb/>
自下訟上患至掇也<lb/>
　荀爽曰下與上爭卽取患害如拾掇小物而不失也<lb/>
　坤有三爻故云三百戸无眚二者下體之君君不爭<lb/>
　則百姓无害也<lb/>
六三食舊德貞厲終吉<lb/>
　虞翻曰乾為舊德食謂初四二已變之正三動得位<lb/>
　體噬嗑食四變食乾故食舊德三變在坎正危貞厲<lb/>
<pb n="5b"/>
　得位故終吉也<lb/>
或從王事无成<lb/>
　虞翻曰乾為王二變否時坤為事故或從王事道无<lb/>
　成而代有終故曰无成坤三同義也<lb/>
象曰食舊德從上吉也<lb/>
　侯果曰雖失其位專心應上故能保全舊恩食舊德<lb/>
　者也處兩剛之間而皆近不相得乘二負四正之危<lb/>
　也剛不能侵故終吉<lb/>
<pb n="6a"/>
九四不克訟復卽命渝安貞吉<lb/>
　虞翻曰失位故不克訟渝變也不克訟故復位變而<lb/>
　成巽巽為命令故復卽命渝動而得位故安貞吉謂<lb/>
　二已變坤安也<lb/>
象曰復卽命渝安貞吉不失也<lb/>
　侯果曰初旣辯眀四訟妄也詔旣不克當反就前理<lb/>
　變其詔命則安靜貞吉而不失初也<lb/>
九五訟元吉象曰訟元吉以中正也<lb/>
<pb n="6b"/>
　王肅曰以中正之德齊乖爭之俗元吉也○王弼曰<lb/>
　處得尊訟之主用其中正以斷枉直中則不過正則<lb/>
　不邪剛則无所溺公則无所偏故訟元吉<lb/>
上九或錫之鞶帶<lb/>
　虞翻曰錫謂王之錫命鞶帶大帶男子鞶革初四已<lb/>
　易位三二之正巽為腰帶故鞶帶<lb/>
終朝三褫之<lb/>
　虞翻曰位終乾上二變時坤為終離為日乾為甲日<lb/>
<pb n="7a"/>
　出甲上故稱朝應在三三變時艮為手故終朝三褫<lb/>
　之使變應己則去其鞶帶體坎乘陽故象曰不足敬<lb/>
　也○侯果曰褫解也乾為衣為言故以訟受服○荀<lb/>
　爽曰二四爭三三本下體取之有緣或者疑之辭也<lb/>
　以三錫二於義疑矣爭競之世分理未眀故或以錫<lb/>
　二終朝者君道眀三者陽成功也君眀道盛則奪二<lb/>
　與四故曰終朝三褫之也鞶帶宗廟之服三應於上<lb/>
　上為宗廟故曰鞶帶也○翟𤣥曰上以六三錫下三<lb/>
<pb n="7b"/>
　陽羣剛交爭得不以讓故終一朝之間各一奪之為<lb/>
　三褫<lb/>
象曰以訟受服亦不足敬也<lb/>
　虞翻曰服謂鞶帶終朝見褫乾象毁壞故不足敬○<lb/>
　九家易曰初二三四皆不正以不正相訟而得其服<lb/>
　故不足敬也<lb/>
序卦曰訟必有衆起故受之以師師者衆也<lb/>
　崔憬曰因爭必起衆相攻故受之以師也<lb/>
<pb n="8a"/>
䷆<hi>坎下坤上</hi>師貞丈人吉无咎<lb/>
　何晏曰師者軍旅之名故周禮云二千五百人為師<lb/>
　也○王弼曰丈人嚴莊之稱有軍正者也為師之正<lb/>
　丈人乃吉興役動衆无功則罪故吉乃无咎○陸績<lb/>
　曰丈人者聖人也帥師未必聖人若漢高祖光武應<lb/>
　此義也○崔憬曰子夏傳作大人竝王者之師也○<lb/>
　案此彖云師衆貞正也能以衆正可以王矣故老子<lb/>
　曰域中有四大而王居其一焉由是觀之則知夫為<lb/>
<pb n="8b"/>
　王者必大人也豈以丈人而為王哉故乾文言曰夫<lb/>
　大人與天地合德與日月合眀先天而天不違後天<lb/>
　而奉天時天且不違而况于人乎况于行師乎以斯<lb/>
　而論子夏傳作大人是也今王氏曲解大人為丈人<lb/>
　臆云嚴莊之稱學不師古匪説攸聞旣誤違於經㫖<lb/>
　輒改正作大人眀矣<lb/>
彖曰師衆也貞正也能以衆正可以王矣<lb/>
　虞翻曰坤為衆謂二失位變之五為比故能以衆正<lb/>
<pb n="9a"/>
　乃可以王矣○荀爽曰謂二有中和之德而據羣隂<lb/>
　上居五位可以王也<lb/>
剛中而應行險而順<lb/>
　蜀才曰此本剥卦案上九降二六二升上是剛中而<lb/>
　應行險而順也<lb/>
以此毒天下而民從之<lb/>
　干寳曰坎為險坤為順兵革刑獄所以險民也毒民<lb/>
　於險中而得順道者聖王之所難也毒荼苦也五刑<lb/>
<pb n="9b"/>
　之用斬刺肌體六軍之鋒殘破城邑皆所荼毒奸凶<lb/>
　之人使服王法者也故曰以此毒天下而民從之毒<lb/>
　以治民眀不獲已而用之故於彖象六爻皆著戒懼<lb/>
　之辭也<lb/>
吉又何咎矣<lb/>
　崔憬曰剛能進義中能正衆旣順且應行險戡㬥亭<lb/>
　毒天下人皆歸往而以為王吉又何咎矣<lb/>
象曰地中有水師<lb/>
<pb n="10a"/>
　陸績曰坎在坤内故曰地中有水師衆也坤中衆者<lb/>
　莫過於水<lb/>
君子以容民畜衆<lb/>
　虞翻曰君子謂二容寛也坤為民衆又畜養也陽在<lb/>
　二寛以居之五變執言時有頤養象故以容民畜衆<lb/>
　矣<lb/>
初六師出以律否臧凶象曰師出以律失律凶也<lb/>
　案初六以隂居陽履失其位位旣匪正雖令不從以<lb/>
<pb n="10b"/>
　斯行師失律者也凡首率師出必以律若不以律雖<lb/>
　臧亦凶故曰師出以律失律凶也○九家易曰坎為<lb/>
　法律也<lb/>
九二在師中吉无咎王三錫命象曰在師中吉承天寵<lb/>
也<lb/>
　九家易曰雖當為王尚在師中為天所寵事克功成<lb/>
　故言无咎二非其位蓋謂武王受命而未卽位也受<lb/>
　命為王定天下以師故曰在師中吉<lb/>
<pb n="11a"/>
王三錫命懷萬邦也<lb/>
　荀爽曰王謂二也三者陽德成也德純道盛故能上<lb/>
　居王位而行錫命羣隂歸之故曰王三錫命懷萬邦<lb/>
　也○案二互體震震木數三王三錫命之象周禮云<lb/>
　一命受職再命受服三命受位是其義也<lb/>
六三師或輿尸凶<lb/>
　虞翻曰坤為尸坎為車多眚同人離為戈兵為折首<lb/>
　失位乘剛无應尸在車上故輿尸凶矣<lb/>
<pb n="11b"/>
象曰師或輿尸大无功也<lb/>
　盧氏曰失位乘剛内外无應以此帥師必大敗故有<lb/>
　輿尸之凶功業大喪也<lb/>
六四師左次无咎<lb/>
　荀爽曰左謂二也陽稱左次舍也二與四同功四承<lb/>
　五五无陽故呼二舍於五四得承之故无咎<lb/>
象曰左次无咎未失常也<lb/>
　崔憬曰偏將軍居左左次常備師也師順用柔與險<lb/>
<pb n="12a"/>
　无應進取不可次舍无咎得位故也<lb/>
六五田有禽利執言无咎<lb/>
　虞翻曰田謂二陽稱禽震為言五失位變之正艮為<lb/>
　執故利執言无咎○荀爽曰田獵也謂二帥師禽五<lb/>
　五利度二之命執行其言故无咎也○案六五居尊<lb/>
　失位在師之時蓋由殷紂而被武王擒於鹿臺之類<lb/>
　是也以臣伐君假言田獵六五離爻體坤離為戈兵<lb/>
　田獵行師之象也<lb/>
<pb n="12b"/>
長子帥師<lb/>
　虞翻曰長子謂二震為長子在師中故帥師也<lb/>
弟子輿尸貞凶<lb/>
　虞翻曰弟子謂三三體坎坎震之弟而乾之子失位<lb/>
　乘陽逆故貞凶<lb/>
象曰長子帥師以中正也<lb/>
　荀爽曰長子謂九二也五處中應二受任帥師當上<lb/>
　升五故曰長子帥師以中正也<lb/>
<pb n="13a"/>
弟予輿尸使不當也<lb/>
　宋衷曰弟子謂六三也失位乘陽處非所據衆不聽<lb/>
　從師人分北或敗績死亡輿尸而還故曰弟子輿尸<lb/>
　謂使不當其職也<lb/>
上六大君有命<lb/>
　虞翻曰同人乾為大君巽為有命○干寳曰大君聖<lb/>
　人也有命天命也五常為玉位至師之家而變其例<lb/>
　者上為郊也故易位以見武王親征與師人同處於<lb/>
<pb n="13b"/>
　野也離上九曰王用出征有嘉折首上六為宗廟武<lb/>
　王以文王行故正開國之辭於宗廟之爻眀已之受<lb/>
　命文王之德也故書泰誓曰予克紂非予武惟朕文<lb/>
　考無罪受克予非朕文考有罪惟予小子無良開國<lb/>
　封諸侯也承家立都邑也小人勿用非所能矣<lb/>
開國承家<lb/>
　虞翻曰承受也坤為國二稱家謂變乾為坤欲令二<lb/>
　上居五為比故開國承家○荀爽曰大君謂二師旅<lb/>
<pb n="14a"/>
　已息旣上居五當封賞有功立國命家也開國封諸<lb/>
　侯承家立大夫也○宋衷曰陽當之五處坤之中故<lb/>
　曰開國隂下之二在二承五故曰承家開國謂析土<lb/>
　地以封諸侯如武王封周公七百里地也承家立大<lb/>
　夫為差次立大夫因采地名正其功勲行其賞禄<lb/>
小人勿用<lb/>
　虞翻曰隂稱小人坤虚无君體迷復凶坤成乾滅以<lb/>
　弑君故小人勿用<lb/>
<pb n="14b"/>
象曰大君有命以正功也<lb/>
　虞翻曰謂五多功五動正位故正功也○干寳曰湯<lb/>
　武之事<lb/>
小人勿用必亂邦也<lb/>
　虞翻曰坤反君道故亂邦也○干寳曰楚靈齊閔窮<lb/>
　兵之禍也<lb/>
序卦曰衆必有所比故受之以比<lb/>
　崔憬曰方以類聚物以羣分人衆則羣類必有所比<lb/>
<pb n="15a"/>
　矣上比相阿黨下比相和親也相黨則相親故言比<lb/>
　者比也<lb/>
䷇<hi>坤下坎上</hi>比吉<lb/>
　虞翻曰師二上之五得位衆隂頗從比而輔之故吉<lb/>
　與大有旁通○子夏傳曰地得水而柔水得土而流<lb/>
　比之象也夫凶者生乎乖爭今旣親比故云比吉也<lb/>
原筮元永貞无咎不寧方來後夫凶<lb/>
　干寳曰比者坤之歸䰟也亦世於七月而息來在已<lb/>
<pb n="15b"/>
　去隂居陽承乾之命義與師同也原卜也周禮三卜<lb/>
　一曰原兆坤德變化反歸其所四方旣同萬國旣親<lb/>
　故曰比吉考之著龜以謀王業大相東土卜惟洛食<lb/>
　遂乃定鼎郟鄏卜世三十卜年七百德善長於兆民<lb/>
　戩禄永於被業故曰原筮元永貞逆取順守居安如<lb/>
　危故曰无咎天下歸德不唯一方故曰不寧方來後<lb/>
　服之夫違天失人必災其身故曰後夫凶也<lb/>
彖曰比吉也比輔也下順從也<lb/>
<pb n="16a"/>
　崔憬曰下比於上是下順也<lb/>
原筮元永貞无咎以剛中也<lb/>
　蜀才曰此本師卦案六五降二九二升五剛徃得中<lb/>
　為比之主故能原究筮道以求長正而无咎矣<lb/>
不寧方來上下應也<lb/>
　虞翻曰水性流動故不寧坤隂為方上下應之故方<lb/>
　來也<lb/>
後夫凶<lb/>
<pb n="16b"/>
　虞翻曰後謂上夫謂五也坎為後艮為背上位在背<lb/>
　後无應乘陽故後夫凶也<lb/>
其道窮也<lb/>
　荀爽曰後夫謂上六逆禮乘陽不比聖王其義當誅<lb/>
　故其道窮凶也<lb/>
象曰地上有水比<lb/>
　何晏曰水性潤下今在地上更相浸潤比之義也<lb/>
先王以建萬國親諸侯<lb/>
<pb n="17a"/>
　虞翻曰先王謂五初陽已復震為建為諸侯坤為萬<lb/>
　國為腹坎為心腹心親比故以建萬國親諸侯詩曰<lb/>
　公侯腹心是其義也<lb/>
初六有孚比之无咎<lb/>
　虞翻曰孚謂五初失位變來得正故无咎也荀爽曰<lb/>
　初在應外以喻殊俗聖王之信光被四表絶域殊俗<lb/>
　皆來親比故无咎也<lb/>
有孚盈缶終來有它吉<lb/>
<pb n="17b"/>
　虞翻曰坤器為缶坎水流坤初動成屯屯者盈也故<lb/>
　盈缶終變得正故終來有它吉在内稱來也<lb/>
象曰比之初六有它吉也<lb/>
　荀爽曰缶者應内以喻中國孚旣盈滿中國終來及<lb/>
　初非應故曰它也象云有它吉者謂信及非應然後<lb/>
　吉也<lb/>
六二比之自内貞吉<lb/>
　干寳曰二在坤中坤國之象也得位應五而體寛大<lb/>
<pb n="18a"/>
　君樂民人自得之象也故曰比之自内貞吉矣<lb/>
象曰比之自内不自失也<lb/>
　崔憬曰自内而比不失已親也<lb/>
六三比之匪人<lb/>
　虞翻曰匪非也失位无應三又多凶體剝傷象弑父<lb/>
　弑君故曰匪人<lb/>
象曰比之匪人不亦傷乎<lb/>
　干寳曰六三乙卯坤之鬼吏在比之家有土之君也<lb/>
<pb n="18b"/>
　周為木德卯為木辰同姓之國也爻失其位辰體隂<lb/>
　賊管蔡之象也比建萬國唯去此人故曰比之匪人<lb/>
　不亦傷王政也<lb/>
六四外比之貞吉<lb/>
　虞翻曰在外體故稱外得位比賢故貞吉也<lb/>
象曰外比於賢以從上也<lb/>
　干寳曰四為三公在比之象而得其位上比聖主下<lb/>
　御列國方伯之象也能外親九服賢德之君務宣上<lb/>
<pb n="19a"/>
　志綏萬邦也故曰外比於賢以從上也<lb/>
九五顯比<lb/>
　虞翻曰五貴多功得位正中初三以變體重眀故顯<lb/>
　比謂顯諸仁也<lb/>
王用三驅失前禽<lb/>
　虞翻曰坎五稱王三驅謂驅下三隂不及於初故失<lb/>
　前禽謂初已變成震震為鹿為驚走鹿之斯奔則失<lb/>
　前禽也<lb/>
<pb n="19b"/>
邑人不誡吉<lb/>
　虞翻曰坤為邑師震為人師時坤虛无君使師二上<lb/>
　居五中故不誡吉也<lb/>
象曰顯比之吉位正中也<lb/>
　虞翻曰謂離象眀正上中也<lb/>
舍逆取順失前禽也<lb/>
　虞翻曰背上六故舍逆據三隂故取順不及初故失<lb/>
　前禽<lb/>
<pb n="20a"/>
邑人不誡上使中也<lb/>
　虞翻曰謂二使師二居五中上<lb/>
上六比之无首凶<lb/>
　荀爽曰陽欲无首隂以大終隂而无首不以大終故<lb/>
　凶也○虞翻曰首始也隂道无成而代有終无首凶<lb/>
象曰比之无首无所終也<lb/>
　虞翻曰迷失道故无所終也<lb/>
序卦曰比必有所畜故受之以小畜<lb/>
<pb n="20b"/>
　崔憬曰下順從而上下應之則有所畜矣○韓康伯<lb/>
　曰由比而畜故曰小畜也<lb/>
䷈<hi>乾下巽上</hi>小畜亨<lb/>
　侯果曰四為畜主體又稱小唯九三被畜下剛皆通<lb/>
　是以小畜亨也<lb/>
密雲不雨自我西郊<lb/>
　崔憬曰雲如不雨積我西邑之郊施澤未通以眀小<lb/>
　畜之義○案雲雨者隂之氣也今小畜五陽而一隂<lb/>
<pb n="21a"/>
　旣㣲少纔作宻雲故未能為雨四互居兊西郊之象<lb/>
　也<lb/>
彖曰小畜柔得位而上下應之曰小畜<lb/>
　王弼曰謂六四也成卦之義在此一爻者也體无二<lb/>
　隂以分其應旣得其位而上下應之三不能陵小畜<lb/>
　之義<lb/>
健而巽剛中而志行乃亨<lb/>
　虞翻曰需上變為巽與豫旁通豫四之坤初為復復<lb/>
<pb n="21b"/>
　小陽潛所畜者少故曰小畜二失位五剛中正二變<lb/>
　應之故志行乃亨也<lb/>
宻雲不雨尚往也<lb/>
　虞翻曰密小也兊為宻需坎升天為雲墜地稱雨上<lb/>
　變為陽坎象半見故密雲不雨上徃也<lb/>
自我西郊施未行也<lb/>
　虞翻曰逸坤為自我兊為西乾為郊雨生於西故自<lb/>
　我西郊九二未變故施未行矣○荀爽曰體兊位秋<lb/>
<pb n="22a"/>
　故曰西郊也時當收斂臣不專賞故施未行喻文王<lb/>
　也<lb/>
象曰風行天上小畜<lb/>
　九家易曰風者天之命令也今行天上則是令未下<lb/>
　行畜而未下小畜之義<lb/>
君子以懿文德<lb/>
　虞翻曰君子謂乾懿美也逸坤為文乾為德離為眀<lb/>
　初至四體夬為書契乾離照坤故懿文德也<lb/>
<pb n="22b"/>
初九復自道何其咎吉象曰復自道其義吉也<lb/>
　虞翻曰謂從逸四之初成復卦故復自道出入无疾<lb/>
　朋來无咎何其咎吉乾稱道也<lb/>
九二牽復吉<lb/>
　崔憬曰四柔得位羣剛所應二以中和牽復自守不<lb/>
　失於行也<lb/>
象曰牽復在中亦不自失也<lb/>
　虞翻曰變應五故不自失與比二同義也<lb/>
<pb n="23a"/>
九三輿説輻<lb/>
　虞翻曰逸坤為車為輻至三成乾坤象不見故車説<lb/>
　輻馬君及俗儒皆以乾為車非也<lb/>
夫妻反目<lb/>
　虞翻曰逸震為夫為反巽為妻離為目今夫妻共在<lb/>
　四離火動上目象不正巽多白眼夫妻反目妻當在<lb/>
　内夫當在外今妻乘夫而出在外象曰不能正室三<lb/>
　體離需飲食之道飲食有訟故爭而反目也<lb/>
<pb n="23b"/>
象曰夫妻反目不能正室也<lb/>
　九家易曰四互體離離為目也離旣不正五引而上<lb/>
　三引而下故反目也輿以輪成車夫以妻成室今以<lb/>
　妻乘夫其道逆故不能正室<lb/>
六四有孚血去惕出无咎<lb/>
　虞翻曰孚謂五逸坎為血為惕惕憂也震為出變成<lb/>
　小畜坎象不見故血去惕出得位成五故无咎也<lb/>
象曰有孚惕出上合志也<lb/>
<pb n="24a"/>
　荀爽曰血以喻隂四隂臣象有信順五惕疾也四當<lb/>
　去初疾出從五故曰上合志也<lb/>
九五有孚攣如富以其鄰<lb/>
　虞翻曰孚五謂二也攣引也巽為繩逸艮為手二失<lb/>
　位五欲其變故曰攣如以及也五貴稱富鄰謂三兊<lb/>
　西震東稱鄰三變承二故富以其鄰象曰不獨富二<lb/>
　變為旣濟與東西鄰同義<lb/>
象曰有孚攣如不獨富也<lb/>
<pb n="24b"/>
　九家易曰有信下三爻也體巽故攣如如謂連接其<lb/>
　鄰鄰謂四也五以四隂作財與下三陽共之故曰不<lb/>
　獨富也<lb/>
上九旣雨旣處尚德載婦貞厲<lb/>
　虞翻曰旣已也應在三坎水零為雨巽為處謂二已<lb/>
　變三體坎雨故旣雨旣處坎雲復天坎為車載積在<lb/>
　坎上故上得積載巽為婦坎成巽壞故婦貞厲<lb/>
月幾望君子征凶<lb/>
<pb n="25a"/>
　虞翻曰幾近也坎月離日上已正需時成坎與離相<lb/>
　望兌西震東日月象對故月幾望上變陽消之坎為<lb/>
　疑故君子征有所疑矣與歸妹中孚月幾望義同也<lb/>
象曰旣雨旣處德積載也<lb/>
　虞翻曰巽消承坎故德積載坎習為積也<lb/>
君子征凶有所疑也<lb/>
　虞翻曰變坎為盜故有所疑也<lb/>
序卦曰物畜然後有禮故受之以履<lb/>
<pb n="25b"/>
　崔憬曰履禮也物畜不通則君子先懿文德然後以<lb/>
　禮導之故言物畜然後有禮也<lb/>
䷉<hi>兊下乾上</hi>履虎尾不咥人亨<lb/>
　虞翻曰謂變訟初為兊也與謙旁通以坤履乾以柔<lb/>
　履剛謙坤為虎艮為尾乾為人乾兊乘謙震足蹈艮<lb/>
　故履虎尾兌悦而應虎口與上絶故不咥人剛當位<lb/>
　故通俗儒皆以兊為虎乾履兌非也兊剛鹵非柔也<lb/>
彖曰履柔履剛也<lb/>
<pb n="26a"/>
　虞翻曰坤柔乾剛謙坤籍乾故柔履剛○荀爽曰謂<lb/>
　三履二也二五无應故无元以乾履兊故有通六三<lb/>
　履二非和正故云利貞也<lb/>
説而應乎乾<lb/>
　虞翻曰説兌也眀兌不履乾故言應也○九家易曰<lb/>
　動來為兌而應上故曰説而應乎乾也以喻一國之<lb/>
　君應天子命以臨下承上以巽據下以恱其正應天<lb/>
　故虎為之不咥人也<lb/>
<pb n="26b"/>
是以履虎尾不咥人亨<lb/>
　九家易曰虎尾謂二也三以説道履五之應上順於<lb/>
　天故不咥人亨也能巽説之道順應於五故雖踐虎<lb/>
　不見咥噬也太平之代虎不食人亨謂於五也<lb/>
剛中正履帝位而不疚光明也<lb/>
　虞翻曰剛中正謂五謙震為帝五帝位坎為疾病乾<lb/>
　為大明五履帝位坎象不見故履帝位而不疚光眀<lb/>
　也<lb/>
<pb n="27a"/>
象曰上天下澤履君子以辯上下定民志<lb/>
　虞翻曰君子謂乾辯别也乾天為上兌澤為下謙坤<lb/>
　為民坎為志謙時坤在乾上變而為履故辯上下定<lb/>
　民志也<lb/>
初九素履往无咎<lb/>
　虞翻曰應在巽為白故素履四失位變往得正故往<lb/>
　无咎初已得正使四獨變在外稱往象曰獨行願也<lb/>
象曰素履之往獨行願也<lb/>
<pb n="27b"/>
　荀爽曰初九者潛位隱而未見行而未成素履者謂<lb/>
　布衣之士未得居位獨行禮義不失其正故无咎也<lb/>
九二履道坦坦幽人貞吉<lb/>
　虞翻曰二失位變成震為道為大塗故履道坦坦訟<lb/>
　時二在坎獄中故稱幽人之正得位震出兊悅幽人<lb/>
　喜笑故貞吉也<lb/>
象曰幽人貞吉中不自亂也<lb/>
　虞翻曰雖幽訟獄中終辯得正故不自亂<lb/>
<pb n="28a"/>
六三眇能視跛能履<lb/>
　虞翻曰離目不正兌為小故眇而視視上應也訟坎<lb/>
　為曵變震時為足足曵故跛而履俗儒多以兌刑為<lb/>
　跛兌折震足為刑人見刑斷足者非為跛也<lb/>
履虎尾咥人凶<lb/>
　虞翻曰艮為尾在兌下故履虎尾位在虎口中故咥<lb/>
　人凶旣跛又眇視步不能為虎所囓故咥人凶象曰<lb/>
　位不當也<lb/>
<pb n="28b"/>
武人為于大君<lb/>
　虞翻曰乾象在上為武人三失位變而得正成乾故<lb/>
　曰武人為于大君志剛也<lb/>
象曰眇能視不足以有明也跛能履不足以與行也<lb/>
　侯果曰六三兌也互有離巽離為目巽為股體俱非<lb/>
　正雖能視眇目者也雖能履跛足者也故曰眇能視<lb/>
　不足以有明跛能履不足以與行是其義也<lb/>
咥人之凶位不當也<lb/>
<pb n="29a"/>
　案六三為履卦之主體悅應乾下柔上剛尊卑合道<lb/>
　是以履虎尾不咥人通今於當爻以隂處陽履非其<lb/>
　位互體離兌水火相刑故獨唯三被咥凶矣<lb/>
武人為于大君志剛也<lb/>
　案以隂居陽武人者也三互體離離為嚮眀為于大<lb/>
　君南面之象與乾上應故曰志剛<lb/>
九四履虎尾愬愬終吉<lb/>
　虞翻曰體與下絶四多懼故愬愬變體坎得位承五<lb/>
<pb n="29b"/>
　應初故終吉象曰志行也<lb/>
象曰愬愬終吉志行也<lb/>
　侯果曰愬愬恐懼也履乎兌主履虎尾也逼近至尊<lb/>
　故恐懼以其恐懼故終吉也執乎樞密故志行也<lb/>
九五夬履貞厲<lb/>
　虞翻曰謂三上已變體夬象故夬履四變五在坎中<lb/>
　也為上所乘故貞厲象曰位正當也<lb/>
象曰夬履貞厲位正當也<lb/>
<pb n="30a"/>
　干寳曰夬決也居中履正為履貴主萬方所履一決<lb/>
　於前恐決失正恒懼危厲故曰夬履貞厲位正當也<lb/>
上九視履考祥其旋元吉<lb/>
　虞翻曰應在三三先視上故上亦視三故曰視履考<lb/>
　祥矣考稽祥善也乾為積善故考祥三上易位故其<lb/>
　旋元吉象曰大有慶也<lb/>
象曰元吉在上大有慶也<lb/>
　盧氏曰王者履禮於上則萬方有慶於下<lb/>
<pb n="30b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　周易集解卷三<lb/>
</p>
<p>
</p>
  </div>
</body>
</text>
</TEI>