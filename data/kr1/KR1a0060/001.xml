<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>淙山讀周易卷一</head> <lb/>
    <p>
<pb n="1a"/>
欽定四庫全書<lb/>
　淙山讀周易卷一<lb/>
　　　　　　　　　　　宋　方寔孫　撰<lb/>
上經<lb/>
䷀<hi>乾下乾上</hi>
　乾陽物也陽物莫大於天易以天配乾故卦象曰天<lb/>
　行健然乾不止於為天故說卦曰乾為天為圜為君<lb/>
　為父為玉為金為寒為氷為大赤為良馬為老馬為<lb/>
<pb n="1b"/>
　瘠馬為駁馬為木果或謂乾字専訓天字則誤矣以在<lb/>
　天而言則乾為天以在人而言則乾為君為父以在地<lb/>
　而言則乾為金玉為木果之類是乾有三畫可以兼三<lb/>
　才矣文王又重為六爻何也繫辭曰易之為書也廣<lb/>
　大悉備有天道焉有人道焉有地道焉兼三才而兩<lb/>
　之故六是言文王之易也乾上九九五爻位於上猶<lb/>
　天位於上之象故九五爻言龍以在天為喻是九五<lb/>
　以上二爻屬於天也五為君位上屬於天則君尊如<lb/>
<pb n="2a"/>
　天之象可見矣初九九二爻位於下猶地位於下之<lb/>
　象故九二爻言龍以在田為喻是九二以下二爻屬<lb/>
　於地也二為臣位下屬於地則臣卑如地之象可見<lb/>
　矣九三九四爻位於中猶人位於中之象故九三爻<lb/>
　獨言君子而不言龍以見其為人爻也文言曰九三<lb/>
　重剛而不中上不在天下不在田又曰九四重剛而<lb/>
　不中上不在天下不在田中不在人由此而言則知<lb/>
　文王重卦以九三在中而為人爻也明矣文言於九<lb/>
<pb n="2b"/>
　三曰君子以進徳修業於九四亦曰君子以進徳修<lb/>
　業欲及時也是九三九四爻皆有人道也然九三言<lb/>
　惕九四言躍所以異者何與文言曰或躍在淵乾道<lb/>
　乃革先儒以九四爻為儲君之象此非在下之人所<lb/>
　得而比故曰中不在人㦯謂乾一索而得震說卦以<lb/>
　震為龍為長子未嘗以龍為乾卦象也乾之爻象以<lb/>
　龍為喻或潛或見或惕或躍或飛或亢不失為帝出<lb/>
　乎震之義所謂時乘六龍以御天者是乾道乃革以<lb/>
<pb n="3a"/>
　後之時也說卦曷嘗以乾為龍哉今觀乾卦初九曰<lb/>
　潛龍勿用九二曰見龍在田九四曰㦯躍在淵九五<lb/>
　曰飛龍在天上九曰亢龍有悔是言龍者五爻也何<lb/>
　以謂之六龍耶伊川曰龍之為物靈變不測故以象<lb/>
　乾道變化由此觀之乃知乾道變化如龍之不可盡<lb/>
　測故易於乾卦六爻亦不盡言龍也九四爻云或躍<lb/>
　在淵亦不言及龍矣文言曰或之者疑之也是乾道<lb/>
　乃革之事亦非震子之所敢必而况於在下之君子<lb/>
<pb n="3b"/>
　乎故九三爻但言君子終日乾乾夕惕若厲无咎是<lb/>
　文王演易之大㫖也<lb/>
乾元亨利貞<lb/>
　元屬乎仁於四時為春亨屬乎禮於四時為夏利屬<lb/>
　乎義於四時為秋貞屬乎智於四時為冬文言曰元<lb/>
　者善之長亨者嘉之㑹利者義之和貞者事之幹是<lb/>
　賛乾之四徳也濂溪曰元亨誠之通利貞誠之復以<lb/>
　誠言也晦庵曰元亨誠之通動也利貞誠之復靜也<lb/>
<pb n="4a"/>
　又以誠之動靜言也伊川曰四徳之元猶五常之仁<lb/>
　偏言則一事専言則包四者以仁言也晦庵曰元者<lb/>
　生意亨則生意之長利則生意之遂貞則生意之成<lb/>
　又以仁之生意言也可謂詳矣然攷於彖曰大哉乾<lb/>
　元萬物資始又曰保合太和乃利貞是彖不言亨也<lb/>
　文言曰乾元者始而亨也利貞者性情也又曰不言<lb/>
　所利大矣哉是文言不言所利也元而亨亨而利利<lb/>
　而貞循環無窮是元為貞之端貞為元之質而亨利<lb/>
<pb n="4b"/>
　不必言也他如坤卦元亨利牝馬之貞是坤元亨利<lb/>
　乎順以為貞也如屯随臨无妄卦言元亨利貞是有<lb/>
　大亨之道利在於貞也與乾之四徳皆不同<lb/>
初九潛龍勿用<lb/>
　乾初九以㣲陽居下卦之下是龍潛於地下之象文<lb/>
　言曰龍徳而隠者也又曰潛之為言也隠而未見行<lb/>
　而未成是以君子勿用也君子當潛而在下之初勿<lb/>
　躁於用剛可也故曰勿用非謂終勿用君子也<lb/>
<pb n="5a"/>
九二見龍在田利見大人<lb/>
　九二居下卦之中是臣位在下之象九二龍徳雖已<lb/>
　著於外人所共見然二為臣位當安於下故以見龍<lb/>
　在田為喻謂不離乎地上也臣猶地也利見九五之<lb/>
　大人於上則尊之如天是臣道所利也伊川曰田地<lb/>
　上也潘氏曰大人九五也二與之應故首見之<lb/>
九三君子終日乾乾夕惕若厲无咎<lb/>
　九三居下卦之上是在下位已尊顯者之象剛而不<lb/>
<pb n="5b"/>
　中易有過咎惟能終日乾乾以進徳至於曰夕無事<lb/>
　之時猶懐惕懼若有危厲之将至則可以保業雖危<lb/>
　无咎也九三爻為人位故言君子不言龍伊川曰三<lb/>
　雖人位已在下體之上未離於下而尊顯者也龜山<lb/>
　曰三居下體之上危懼之時也惟進徳修業可以免<lb/>
　咎乾乾力行也惕若戒懼也力行以進徳戒懼以居<lb/>
　業<lb/>
九四或躍在淵无咎<hi>文言曰或之者疑之也故无咎</hi>
<pb n="6a"/>
　九四居上卦之下近於九五是儲君之象剛而不中<lb/>
　易有過咎惟九屬乎剛故有或躍之象四屬乎靜故<lb/>
　有在淵之象曰或者疑之也或進或止常有持疑不<lb/>
　敢必之意必得所安而後躍則可以无咎後世如唐<lb/>
　太宗於父子之間迫奪神噐則非九四或躍之義矣<lb/>
　伊川曰深淵者龍之所安也在淵謂躍就所安胡氏<lb/>
　曰儲貳或躍以進其徳在淵以守其性是進其徳不<lb/>
　進其位也<lb/>
<pb n="6b"/>
九五飛龍在天利見大人<lb/>
　九五君位也屬上卦尊如天也大人有龍徳而居天<lb/>
　位是飛龍在天之象曰飛者髙不可及非人力所能<lb/>
　與也曰在天者位在乎天有天徳則在天位亦不在<lb/>
　人力也曰利見者飛在上而見者在下欲蒙其大利<lb/>
　惟大利天下則可謂大人也大人其猶天乎龜山曰<lb/>
　天位之尊天徳之至皆非人力所及也故稱飛焉<lb/>
上九亢龍有悔<hi>文言曰亢之為言也知進而不知退知存而不知亡知得而不知喪其惟聖人<pb n="7a"/>乎知進退存亡而不失其正者其惟聖人乎</hi>
　上九居上卦之上剛過中則亢亢則有悔伊川曰上<lb/>
　九至於亢極故有悔也有過則有悔惟聖人知進退<lb/>
　存亡而無過則不至於悔也是也然聖人無過固可<lb/>
　無悔下乎聖人者未能無過則當開其有悔之門繋<lb/>
　辭曰震无咎者存乎悔乾之上九以龍為象猶冀其<lb/>
　終能變化也故言有悔而不言凶如太甲之自怨艾<lb/>
　成王之懲多難能自變化故有悔而无凶若亢不知<lb/>
<pb n="7b"/>
　悔如唐徳宗彊明自任則凶可知矣<lb/>
用九見羣龍无首吉<lb/>
　九者陽數之極乾六爻皆言九是純剛為體也㦯潛<lb/>
　或見㦯惕或躍或飛或亢随時用九變化不同亦非<lb/>
　専用剛也曰用九者謂當用則用也曰无首者是乾<lb/>
　爻變化不測亦猶龍之變化人不得見其首也伊川<lb/>
　曰用九者處乾剛之道以陽居乾體是純乎剛也剛<lb/>
　柔相濟而乃以純剛是過乎剛也見羣龍謂觀諸陽<lb/>
<pb n="8a"/>
　之義无為首則吉也以剛為天下先凶之道也是也<lb/>
　然九五君位豈槩謂之羣龍乎九五在上卦而得中<lb/>
　非其他羣龍所得而比故初九潛於下九二不離於<lb/>
　田九三言惕亦不敢言龍矣况敢為首乎是乾下三<lb/>
　爻皆不為首於下也九四文言曰進退无恒非離羣<lb/>
　也是九四或躍亦未離乎羣龍在下者之類也九五<lb/>
　體元而為一卦用九之主則與他爻不同彖曰時乘<lb/>
　六龍以御天又曰首出庶物是言大人可以乘六龍<lb/>
<pb n="8b"/>
　而首出也文言曰雲従龍又曰聖人作而萬物覩是<lb/>
　言九五飛龍在上則従之者如雲也孰謂九五果不<lb/>
　可為首耶葢用九乘五剛而得中見羣龍无首言所<lb/>
　以接其下者屈已忘勢常有不敢自尊之意故九二<lb/>
　利見大人與羣陽並進而見用是乾之羣龍无首未<lb/>
　能自見於上惟利見大人則見用之於上如堯在上<lb/>
　而羣龍用是以吉也上九過剛而亢賢人在下位而<lb/>
　无輔是以有悔非所謂无首吉也嗚呼天徳在上猶<lb/>
<pb n="9a"/>
　不可為首况在下者乎九三處下卦之上所以不敢<lb/>
　言龍也故曰首出庶物是有天位者可以首出而在<lb/>
　上見羣龍无首吉是有天徳者亦不欲専用剛以為<lb/>
　上也乾用九而不言用剛意亦可見<lb/>
彖曰大哉乾元<hi>伊川曰賛乾元始萬物之道大也</hi>萬物資始乃統天<hi>伊川曰言元也乾元統天言天之道也天道始萬物萬物資始於天也</hi>雲行雨施品物流形<lb/>
<hi>伊川曰言亨也</hi>大明終始<hi>晦庵曰乾四徳元最重其次貞亦重以明終始之義非元則無以生非貞則无以成非終則无以為始不始則无以成終如此循環无窮所謂終始也</hi>六位時成<hi>伊川曰天<pb n="9b"/>道運行生育萬物也大明天道之終始則見卦之六位各以時成卦之初終乃天道終始</hi>時乘六龍<lb/>
以御天<hi>伊川曰乘此六爻之時乃天運也以御天謂以當天運</hi>乾道變化各正性<lb/>
命<hi>伊川曰生育萬物洪纎髙下各以其類是各正性命也天所賦為命物所受為性</hi>保合太和<lb/>
乃利貞<hi>伊川曰保謂常存合謂常和保合太和是以利且貞也天地之道常乆而不已者保合太和也龜山曰乾正性命保合太和攝利貞而復於元亨故四徳混而為一</hi>首出庶物萬國咸寧<lb/>
<hi>伊川曰王者體天之道則萬國咸寧</hi>
　彖者言一卦之才乾四徳自元而始萬物資始是萬<lb/>
　物皆自元氣而出也天亦一物耳莫大於天而元氣<lb/>
<pb n="10a"/>
　皆有所統攝是乾元之道尤大於天也故曰統天天<lb/>
　道交感雲行雨施然後品彚之物随形而生則氣囿<lb/>
　於形矣曰萬物者摠言也曰品物者羣分也人異於<lb/>
　物矣曰流形者天道流行寓於有形之内無所窒礙<lb/>
　是乾之亨也元而亨亨而利利而貞四時循環終而復<lb/>
　始言終始則利貞在其中矣人能大明乎天道之終始則<lb/>
　知易之六位随時而成終始皆道也言六位者定位<lb/>
　也言六龍者是六爻變化之象也九五大人獨得乾<lb/>
<pb n="10b"/>
　六爻之義體元用九而居上卦之中位可以上當天<lb/>
　運故時乘六龍以御天又得乾道變化之妙使天下<lb/>
　之人各得其性命之正是亨也保合太和无一毫乖<lb/>
　戾乃利貞可以言君道矣故能首出庶物而致萬國<lb/>
　咸寧之治此乾所以為天為君也<lb/>
象曰<hi>伊川曰卦下象觧一卦之象爻下象觧一爻之象</hi>天行健君子以自彊不<lb/>
息<hi>西溪曰乾字大須是剛健中正純粹精七字方能盡得乾就天行處觀之即是健而已又曰至健莫如乾此自强不息所以法天行之健然天道无息惟聖人然後可以配天其堯之廣運舜之由行文王之純亦不已<pb n="11a"/>乃无息地位學者未敢言无息且自不息入故由不息以至於无息自强又不息之功也乃其用力處</hi>
　他卦象皆言卦名惟乾卦象不言乾者是周易以乾<lb/>
　為首與他卦異也言天而不言乾是天猶易見而乾<lb/>
　難言也剛健皆天徳也言健而不言剛是天為剛徳<lb/>
　猶不干時而剛亦難言也乾初九文言曰君子以成<lb/>
　徳為行九二文言曰君子學以聚之九三文言曰君子<lb/>
　終日乾乾九四文言曰君子進徳修業欲及時也是<lb/>
　乾卦下四爻大抵言君子之事也九五爻曰利見大<lb/>
<pb n="11b"/>
　人象曰大人造也文言曰聖人作而萬物覩上九文<lb/>
　言曰知進退存亡而不失其正者其惟聖人乎是乾<lb/>
　卦上二爻則言大人聖人之事也君子者以有徳而<lb/>
　言也聖人者以成徳而言也大人者以有位與徳而<lb/>
　言也乾卦象言君子而不言大人聖人者是大人聖<lb/>
　人之事亦難言也為君子者法天行健以行此四徳<lb/>
　自强不息終日乾乾猶未敢言聖人之事况敢言大<lb/>
　人乎及由大人而論則大而化之之謂聖而位又不<lb/>
<pb n="12a"/>
　足言矣<lb/>
潛龍勿用陽在下也<lb/>
　初九以陽爻而在下卦之下也<lb/>
見龍在田徳施普也<hi>伊川曰見於地上徳化及物其施已普也</hi>
終日乾乾反復道也<hi>白雲曰乾乾自强不息也自强不息則反復皆天道造次顛沛必於是也</hi>
　九三居下卦之上是多凶之地惟能反復於正道如<lb/>
　九二之得中可也<lb/>
<pb n="12b"/>
或躍在淵進无咎也<hi>伊川曰量可而進適其時則无咎司馬曰進亦无咎而君子寧在淵也白雲曰四雖有進退之義而義在有為故進亦无咎聖人懼其近而必進故或之又慮其退而失時故曰進无咎也</hi>
飛龍在天大人造也<hi>伊川曰大人之為聖人之事也司馬曰大人所宜為也童溪曰造之一詞見聖人之功用即天也</hi>
亢龍有悔盈不可乆也<hi>白雲曰易窮則變變則通通則乆亢不知變其能乆乎</hi>
用九天徳不可為首也<hi>伊川曰用九天徳也天徳陽剛後用剛而好先則過矣</hi>
　不可為首是不専尚剛也<lb/>
<pb n="13a"/>
文言曰元者善之長也亨者嘉之㑹也利者義之和也<lb/>
貞者事之幹也<hi>伊川曰他卦彖象而已獨乾坤更設文言以發明其義推乾之道施於人事元亨利貞乾之四徳在人則元者衆善之道也亨者嘉美之㑹也利者利合於義也貞者幹事之用也晦庵曰元者善之長以下四句説天徳之自然君子體仁足以長人以下四句説人事之當然</hi>
君子體仁足以長人<hi>伊川曰體仁體元也比而效之之謂體游氏曰仁者人也仁為衆善之首故足以長人猶萬物發育乎春</hi>
嘉㑹足以合禮<hi>伊川曰得㑹通之嘉乃合於禮也不合禮則非理豈得為嘉非禮安有亨乎</hi>
利物足以和義<hi>伊川曰和於義乃能利物豈有不得其宜而能利物者乎又曰子罕言利非使<pb n="13b"/>人去利而就害也盖人不當以利為心易曰利者義之和以義而致利斯可矣</hi>
　義未嘗无利也主於利物則足以和順於義若専於<lb/>
　利己則乖於義矣<lb/>
貞固足以幹事<hi>潘氏曰貞者萬事之幹君子體之以固而植立於事幹猶枝幹木之有幹不可動揺也</hi>
　貞貴乎能固若貞而不固則變其所守矣何以幹事<lb/>
　哉<lb/>
君子行此四徳者故曰乾元亨利貞<hi>伊川曰君子行此四徳乃合於乾</hi>
<pb n="14a"/>
　元亨利貞屬乎仁義禮智君子自强行此四徳所以<lb/>
　法天行健而合乎乾然言利物言貞固不言元亨者<lb/>
　是元亨未易言也言體仁言合禮言和義獨不言智<lb/>
　者是君子之智行乎无事亦不必言智也<lb/>
初九曰潛龍勿用何謂也子曰龍徳而隠者也不易乎<lb/>
世不成乎名遯世无悶不見是而无悶樂則行之憂則<lb/>
違之確乎其不可拔潛龍也<hi>伊川曰初九陽之微龍徳之潛隠乃聖賢之在側陋也守其道不随世而變晦其行不求知於時自信自樂見可而動知難而避其守堅不可奪潛龍之徳也横渠<pb n="14b"/>曰樂則行之憂則違之主於求吾志而已白雲曰遯世无悶獨善其身也不見是而无悶人不知而不愠也行其所可樂違其所可憂顔子所以不改其樂而人不堪其憂也</hi>
九二曰見龍在田利見大人何謂也子曰龍徳而正中<lb/>
者也庸言之信庸行之謹閑邪存其誠<hi>潘氏曰常言常行必信必謹所以防閑其邪而存其誠</hi>善世而不伐徳博而化易曰見龍在田利<lb/>
見大人君徳也<lb/>
　九二大臣以陽徳而處下卦之中位是龍徳而正中<lb/>
　也常言必信常行必謹閑防其邪而存其誠是在己<lb/>
<pb n="15a"/>
　之徳已著也善足以名世不自矜伐又與人為善能<lb/>
　博而化是及人之徳亦已著也然安於在下之臣位<lb/>
　利見九五之大人而與之為正應善則稱君是臣子<lb/>
　之道也故曰利見大人君徳也是九二大臣歸其徳<lb/>
　於君也或謂九二有君民之大徳而居於臣位如文<lb/>
　王之事商是也<lb/>
九三曰君子終日乾乾夕惕若厲无咎何謂也子曰君<lb/>
子進徳修業忠信所以進徳也修辭立其誠所以居業<lb/>
<pb n="15b"/>
也知至至之可與㡬也知終終之可與存義也<hi>伊川曰内積忠信所以進徳也擇言篤志所以居業也知至至之致知也求知所至而後至之知之在先故曰可與㡬所謂始條理者知之事也知終終之力行也既知所終則力進而終之行之在後故可與存義所謂終條理者聖之事也</hi>是故居上位而不驕在下位而不憂故乾乾因其時<lb/>
而惕雖危无咎矣<hi>伊川曰不懈知懼雖在危地而无咎</hi>
　九三居下卦之上而不中是危道也惟君子進徳修<lb/>
　業本乎忠信進而又進内有實徳又修省其言辭於<lb/>
　外以立其誠非飾虚辭而為偽也所言與所行之事<lb/>
<pb n="16a"/>
　皆得所止是居業也居者得所止也知至至之可與<lb/>
　㡬也則知所止於其先知終終之可與存義則得所<lb/>
　止於其後故九三居于下卦之上位而不驕在於上<lb/>
　卦之下位而無憂患何者九四離於下體或可及時<lb/>
　而進於上也故九三乾乾不息因時惕懼不敢自居<lb/>
　是能存義也雖危无咎文王囚於羑里所以終獲免<lb/>
　者用此義也九三進徳修業又言居業又言因其時<lb/>
　而惕九四則言進徳修業欲及時而不言時惕者是<lb/>
<pb n="16b"/>
　九三九四之君子所居之位不同也<lb/>
九四曰或躍在淵无咎何謂也子曰上下无常非為邪<lb/>
也進退无恒非離羣也君子進徳修業欲及時也故无<lb/>
咎<hi>伊川曰或躍或處上下无常或進或退去就従宜非為邪枉非離羣類進徳修業欲及時且時行時止不可恒也故云㦯深淵者龍之所安也在淵謂躍就所安淵在深而言躍但取造就所安之義㦯者疑辭随時而未可必也</hi>
　九四或躍而進徳修業欲及時故无咎非必躍而求<lb/>
　進於上位也<lb/>
<pb n="17a"/>
九五曰飛龍在天利見大人何謂也子曰同聲相應同<lb/>
氣相求水流濕火就燥雲従龍風従虎聖人作而萬物<lb/>
覩本乎天者親上本乎地者親下則各従其類也<hi>伊川曰本乎天者如日月星辰本乎地者如虫獸草木</hi>
　物在天地間有同聲而相應者有同氣而相求者如<lb/>
　水必流濕火必就燥雲必従龍風必従虎皆自然之<lb/>
　理聖人作而萬物覩道化流行使日月星辰安於上<lb/>
　而天得以為天山川草木安於下而地得以為地天<lb/>
<pb n="17b"/>
　地且不違况於人乎天下所以利見大人各従其類<lb/>
　而推尊之以為大也<lb/>
上九曰亢龍有悔何謂也子曰貴而无位髙而无民賢<lb/>
人在下位而无輔是以動而有悔也<lb/>
　上九處上卦之極剛過而亢以貴自恃无徳以守位<lb/>
　則无位以髙自居无徳以容民則无民賢人在下而<lb/>
　不能用則无輔是以動而有悔也若不知悔則凶矣<lb/>
潛龍勿用下也<hi>伊川曰自此以下言乾之時</hi>
<pb n="18a"/>
　安於在下卦之下也<lb/>
見龍在田時舎也<hi>伊川曰随時而止也</hi>
終日乾乾行事也<hi>伊川曰行事者進徳修業也</hi>
或躍在淵自試也<hi>石氏曰審其可進而進自試也</hi>
飛龍在天上治也<lb/>
　是大人在上而出治之時也<lb/>
亢龍有悔窮之災也<lb/>
　窮將至於為災矣豈可无悔哉<lb/>
<pb n="18b"/>
乾元用九天下治也<lb/>
　亢則有悔惟能體乾元而用九不至於亢九五所以<lb/>
　為治天下之主也<lb/>
潛龍勿用陽氣潛藏<hi>伊川曰此以下言乾之義方陽氣潛藏之時君子亦當隠晦</hi>
見龍在田天下文明<hi>楊氏曰匿迹則潛藏發見則文明矣</hi>
　見龍在田天下皆知其有文明之徳矣以九居二安<lb/>
　於臣位所以得中<lb/>
終日乾乾與時偕行<lb/>
<pb n="19a"/>
　進徳無時而可止所以自强不息<lb/>
或躍在淵乾道乃革<hi>伊川曰離下位而升上位上下革矣</hi>
　曰乃革者是九四處變之時以道而革是九四處變<lb/>
　之義<lb/>
飛龍在天乃位乎天徳<hi>横渠曰乃位乎天徳不言帝位而言天徳是位不足道也所性不存焉</hi>
　當乾道乃革之餘乃位乎天徳所以合天<lb/>
亢龍有悔與時偕極<hi>楊氏曰極而不知止悔吝及之惟聖人能與時偕極故无大過之患</hi>
<pb n="19b"/>
乾元用九乃見天則<hi>伊川曰天之法則謂天道也</hi>
　天時終始極則必反乾元用九當用則用不至於亢<lb/>
　乃可見天則也<lb/>
乾元者始而亨者也利貞者性情也<hi>晦庵曰元亨是發用處必至於利貞乃見乾之實體萬物到秋冬收斂成實方得見他本質故曰性情</hi>
乾始能以美利利天下不言所利大矣哉<hi>伊川曰乾始之道能使庶類生成天下䝉其美利而不言所利者葢无所不利非可指名也故賛其利之大曰大矣哉白雲曰可言所利則其利小不言所利无所不利也</hi>大哉乾乎剛健中正純粹精也<hi>伊川曰大<pb n="20a"/>哉賛乾之道大也以剛健中正純粹六者形容乾道精謂六者之精極</hi>六爻發揮旁通情<lb/>
也<hi>伊川曰旁通盡其情義</hi>時乗六龍以御天也雲行雨施天下平<lb/>
也<hi>童溪曰剛健中正純粹精不可以一徳名也六爻發揮旁通情也不可以一義求也時乗六龍以御天也不可以一用盡也雲行雨施天下平也不可以一方拘也此乾所以為大也</hi>
　自元而亨至於利貞是乾之性情也乾不言所利易<lb/>
　不能忘言也故曰剛健中正純粹精是言乾之道也<lb/>
　六爻發揮是言乾之情也時乗六龍以御天雲行雨<lb/>
　施天下平是言乾大人之事也君子則但當以成徳<lb/>
<pb n="20b"/>
　為行耳<lb/>
君子以成徳為行日可見之行也<hi>伊川曰徳之成其事可見者行也</hi>潛<lb/>
之為言也隠而未見行而未成是以君子弗用也<hi>伊川曰成而後可施於用初方潛隠未見其行未成未著也是以君子弗用也</hi>
　君子當潛隠之時是以弗躁於求用<lb/>
君子學以聚之問以辨之寛以居之<hi>童溪曰㴠養其徳於己也</hi>仁以<lb/>
行之<hi>童溪曰推行其徳於人也</hi>易曰見龍在田利見大人君徳也<lb/>
　君子以學問為本既能㴠養於内推廣於外利見九<lb/>
<pb n="21a"/>
　五之大人又能以徳而歸美於上是九二大人之事<lb/>
　也<lb/>
九三重剛而不中上不在天下不在田故乾乾因其時<lb/>
而惕雖危无咎矣<lb/>
　九三處二陽之上是重剛也處下卦之上是不中也<lb/>
　上不在天非若九五之得中位於上也下不在田又<lb/>
　非若九二之得中位於下也惟惕則无咎是人道之<lb/>
　當然也<lb/>
<pb n="21b"/>
九四重剛而不中上不在天下不在田中不在人故㦯<lb/>
之或之者疑之也故无咎<lb/>
　九四居三陽之上在上卦之下是重剛而不中也上<lb/>
　則非若九五之在天下則非若九二之在田中則非<lb/>
　若九三之在人是九四屬於上體已離人上而近乎<lb/>
　君位也故或之或之者疑之也謂非必於求進則无<lb/>
　咎也<lb/>
夫大人者與天地合其徳與日月合其明與四時合其<lb/>
<pb n="22a"/>
序與鬼神合其吉凶<hi>潘氏曰大而天地明而日月變而四時幽而鬼神莫不相合君徳之大成也又曰此章専主九五而言也</hi>先天而天弗違後天而奉天時天且<lb/>
弗違而况於人乎况於鬼神乎<hi>童溪曰夫至理循夫天而已大人全是理則亦天也故先天而天勿違大人即天也後天而奉天時天即大人也吾不知其分也然後天而奉天時猶有天也先天而天勿違則大人之外无有天矣故終之曰天且勿違况於人乎况於鬼神乎言人與鬼神相與晦明於大人之天之中而不自知也夫始於无所不合終於无所能違所謂大也</hi>亢之為言也知進<lb/>
而不知退知存而不知亡知得而不知喪其唯聖人乎<lb/>
知進退存亡而不失其正者其惟聖人乎<hi>伊川曰極之甚為亢至於<pb n="22b"/>亢者不知進退存亡得喪之理也聖人則知而處之皆不失其正故不至於亢也</hi>
　九陽數之極上九乾卦之極所以亢也唯能用九則<lb/>
　不至於亢知進退存亡而不失其正所以為聖人也<lb/>
　上文言進退存亡得喪下文不言得喪者聖人不失<lb/>
　其正則有得而無喪也或謂乾之聖人猶至於亢則<lb/>
　誤矣蓍法遇九為老陽爻則九變而六剛濟以柔亦<lb/>
　不欲至於亢是易之道也<lb/>
䷁<hi>坤下坤上</hi>
<pb n="23a"/>
　坤隂物也隂物莫大於地易以地配坤故卦象曰地<lb/>
　勢坤是地為坤也説卦又以坤為母為子母牛之類<lb/>
　是坤取乎順之義亦不止為地也或謂坤字専訓地<lb/>
　字則誤矣商歸蔵以坤為首周易以乾為首坤不得<lb/>
　以先乎乾猶地不得以踰乎天臣不得以踰乎君可<lb/>
　以見易之定序亦可以見文王事商之大意也<lb/>
坤元亨利牝馬之貞君子有攸往先迷後得主利<hi>伊川曰坤乾之對也四德同而其體則異乾以剛固為貞坤以柔順為貞牝馬柔順而健行故取其象曰利牝馬之貞也後而<pb n="23b"/>不先先則迷而失道矣故曰先迷隂以陽為主常從而順之則利故曰後得主利</hi>西南得朋東北<lb/>
喪朋安貞吉<hi>彖曰西南得朋乃與類行東北喪朋乃終有慶安貞之吉應地无疆伊川曰西南隂方東北陽方隂必從陽離喪其朋類乃能成化育之功而有安貞之吉得其常則安安於常則貞是以吉也</hi>
　隂當従陽若隂欲先唱是先迷而失道也唯陽唱於<lb/>
　先隂和於後得其所主是後得主利也又言巽離兑<lb/>
　者西南方也皆坤隂之朋類也西南得朋乃與類行<lb/>
　以隂得隂終无生育之理唯行於東北之陽方能自<lb/>
　喪隂朋以従乎陽如二女同居其志不同行之類則<lb/>
<pb n="24a"/>
　得安貞之吉即所謂後得主利也臣之従君小人之<lb/>
　従君子皆是類也坤六隂卦也以喪朋而吉復一陽<lb/>
　卦也以朋來而无咎是小人之朋不可有君子之朋<lb/>
　又不可无也為小人者豈可不自喪其朋類以順従<lb/>
　於君子之朋乎<lb/>
彖曰至哉坤元萬物資生乃順承天坤厚載物徳合无<lb/>
疆<hi>伊川曰資生之道可謂大矣乾既稱大故坤稱至至義差緩不若大之為盛也聖人于尊卑之辨謹嚴如此萬物資乾以始資坤以生父母之道也順承天施以成其功坤之厚徳持載萬物合於乾之无疆也西溪曰<pb n="24b"/>乾徳在不息坤徳在无疆</hi>
　乾元資始以氣言故曰大坤元資生以形言故曰至<lb/>
　是坤元拘於限量不若乾元之為大矣又言坤元所<lb/>
　以能生萬物乃順承天而厚載之者由其徳合於乾<lb/>
　之无疆益見乾元之為大也曰乃順承天是坤卦亦<lb/>
　言天道也<lb/>
含𢎞光大品物咸亨<hi>伊川曰含包容也𢎞寛裕也光昭明也大博厚也有此四者故能成承天之功品物咸得亨遂白雲曰含𢎞言其静而翕也光大言其動而闢也萬物資生而得咸亨者本於含𢎞<pb n="25a"/>光大而已</hi>牝馬地類行地无疆<hi>伊川曰取牝馬為象者以其柔順而健行地之類也白雲曰牝馬柔順而健行坤道至柔而動剛故能合乾之徳而行地无疆也</hi>
　品物咸亨凡順而在下者皆屬乎地唯牝馬地類能<lb/>
　行地而无疆是順中有健也故取牝馬以為坤之卦<lb/>
　象可見坤道至柔亦有剛貞在乎其中也曰行地无<lb/>
　疆是地道无疆亦因行而後見也<lb/>
柔順利貞君子攸行<hi>伊川曰柔順而利貞乃坤徳也君子之所行也君子之道合坤徳也石氏曰若専用柔順必及於邪既能柔順又利乎貞惟君子能之白雲曰君子法坤之道行此柔順利貞而已<pb n="25b"/>柔順至柔也利貞則動剛在其中矣</hi>先迷失道後順得常西南得朋乃與<lb/>
類行東北喪朋乃終有慶安貞之吉應地无疆<hi>伊川曰先迷後得以下言隂道也先唱則迷失隂道後和則順而得其常理西南隂方従其類得朋也東北陽方離其類喪朋也離其類而従陽則能成生物之功終有吉慶也與類行者本也従於陽者用也隂體柔躁故従於陽則能安貞而吉應地道之无疆也白雲曰坤合乾徳之无疆馬行類地之无疆君子應坤之无疆此立言无疆之别也</hi>
　徳合无疆是合天道之无疆也行地无疆是言地道<lb/>
　之无疆也應地无疆是言君子之道亦无疆也言无<lb/>
　疆者三是三才之道皆无疆也或謂坤卦専言地道<lb/>
<pb n="26a"/>
　則誤矣<lb/>
象曰地勢坤君子以厚徳載物<hi>伊川曰地厚而其勢順故取其順厚之象而云地勢坤也君子觀坤厚之象以深厚之徳容載庶物又問坤卦是臣之事人君有用處否伊川曰如厚徳載物人君安可不用</hi>
　地勢愈厚愈能載物君子觀地勢坤之象以厚徳載<lb/>
　物而勢又不論也<lb/>
初六履霜堅氷至<hi>伊川曰隂始生於下至微也聖人於隂之始生以其將長則為之戒隂之始凝而為霜履霜則當知隂漸盛而至堅氷矣京氏曰霜者隂之始凝堅氷者隂之極也履自其下言之也至<pb n="26b"/>要其終言之也</hi>
象曰履霜堅氷隂始凝也馴致其道至堅氷也<lb/>
　初六隂微在下卦之下是隂始凝也履霜於下凛凛<lb/>
　自畏知堅氷之將至是畏心先自而生也馴者順也<lb/>
　順致其道至於堅氷之時亦欲堅貞自守以順處變<lb/>
　是伯竒履霜之事曽子履氷之心也曰馴致其道者<lb/>
　非謂以六居初果不順乎道也曰至堅氷也亦非謂<lb/>
　初六履霜能使堅氷果終不至也豳風有鑿氷之詩<lb/>
<pb n="27a"/>
　周禮有掌氷之職春秋有無氷之戒説卦謂乾為寒<lb/>
　為氷亦取其有剛嚴堅貞之義豈果以堅氷比大惡<lb/>
　哉坤道以安貞為吉故初爻首言履霜堅氷至欲使<lb/>
　為人臣子者早辨此義能順而貞安於在下常有畏<lb/>
　心則終无弑逆之事此坤之所以為順道也文言曰<lb/>
　履霜堅氷至葢言順也其義可見矣<lb/>
六二直方大<hi>伊川曰以直方大三者形容其徳</hi>不習无不利<hi>伊川曰由直方大故不習而无所不利不習謂其自然潘氏曰自然而然无徃不利不待習也</hi>象曰六二之動直<lb/>
<pb n="27b"/>
以方也<hi>㳺氏曰直方因動而後見也白雲曰象以直方為六二之動文言亦以其動也剛稱之</hi>不<lb/>
習无不利地道光也<hi>文言曰則不疑其所行也</hi>
　六二在下卦而得中是直内也與六五為正應是方<lb/>
　外也唯直以方所以為大臣之事是直方大也不習<lb/>
　无不利凡利民之事皆大臣所得為也象又言六二<lb/>
　之動是應六五而動也言直以方又不言大者是大<lb/>
　臣之道亦不欲自言大也唯不自言大故安於自然<lb/>
　不待有所習而无所不利譬如地道承天而行愈見<lb/>
<pb n="28a"/>
　光明無可疑也坤初六言履六二言地道是坤卦<lb/>
　下二爻屬乎地也<lb/>
六三含章可貞<hi>伊川曰三居下之上得位者也為臣之道當含晦其章美有善則歸之于君乃可常而得正</hi>或従王事无成有終<hi>伊川曰㦯從上之事不敢當其成功惟奉事以守其終耳陸氏曰不敢居其成功則能終此臣道</hi>象曰含章可貞以時發也<hi>伊川曰含非含藏終不為也含而不為不盡其忠者也</hi>或従王事知光大也<hi>伊川曰惟其知之光大故能含晦淺暗之人有善惟恐人之不知豈能含章也</hi>
　三居下卦之上是多凶之地唯以六居三守静而順<lb/>
<pb n="28b"/>
　含晦章美以此為正是可貞之道也三屬乎動又能<lb/>
　時發以或従王事无敢以成功自居欲終盡此臣道<lb/>
　安於下卦終不僭上其智可謂光大矣欲含章而愈<lb/>
　光欲无成而愈大如文王三分天下有其二遵養時<lb/>
　晦能終事商豈非其徳浸以光大乎<lb/>
六四括囊无咎无譽<hi>伊川曰四居近五之位而无相得之義乃上下閉隔之時其自處以正危疑之地若晦藏其智如括結囊口而不露則可得无咎不然則有害也既晦藏則无譽矣又曰坤之六四却是重隂故云賢人隠便作不得在位童溪曰咎所以致罪譽所以致疑甚矣无咎无譽之難也然當是時也<pb n="29a"/>譽所以致疑則譽亦咎也潘氏曰天地閉賢人隠之時而居多懼之地謹宻奉上无咎足矣敢求譽乎</hi>象<lb/>
曰括囊无咎慎不害也<hi>伊川曰能謹如此則无害也白雲曰天下徒知毁之為害而六四又知譽之為害也不其謹之至與</hi>
　四近於五是近君之位也說卦謂坤為布六四處重<lb/>
　隂之間上下閉塞不得展布以盡出其所有是括囊<lb/>
　之象也賢人處此雖謹宻自守亦不害其為无咎然<lb/>
　處近君之位而無一時之譽亦何安焉此六四所以<lb/>
　求去其位也文言曰天地閉賢人隠此義可見矣曰<lb/>
<pb n="29b"/>
　无咎者非謂括囊緘黙在位不去亦可以无咎也曰<lb/>
　无譽者亦非謂括囊在位茍求免禍反欲以无譽為<lb/>
　賢也曰謹不害者亦非謂六四處近君之位養成禍<lb/>
　害及害将及已而後欲求去以避害也象言无咎又<lb/>
　不言无譽者是賢人處括囊之時可去則去謹欲无<lb/>
　咎亦非好名而求去也或問六三含章與六四无譽<lb/>
　果何異乎曰六三處下卦之上含章自晦美歸於君<lb/>
　是不欲出位而求僭於上者也六四處上卦之下括<lb/>
<pb n="30a"/>
　囊求去以无譽為恥是不欲具位而茍容於下者也<lb/>
　随爻取象義各不同<lb/>
六五黄裳元吉象曰黄裳元吉文在中也<hi>文言曰君子黄中通理正位居體潘氏曰居尊執謙盛美發越燦然於服色之間美之至也吉之大也㦯謂坤无君位正位居體非君而何六十四卦皆以五為君位雖徳有剛柔烏有無君之時哉</hi>
　六五君位以六居五柔順得中燦然有文以接其臣<lb/>
　下是黄裳之象也黄者中色裳者下服曰文在中者<lb/>
　是六五虚中能以上接下則文在其中也曰元吉者<lb/>
<pb n="30b"/>
　在上而大吉也繋辭曰黄帝堯舜垂衣裳而天下治<lb/>
　葢取諸乾坤此坤黄裳之所以為元吉也坤卦六爻<lb/>
　皆無凶悔吝唯六五爻曰元吉是六五君位獨得以<lb/>
　當坤元也或謂坤六五无君位則誤矣若謂六五果<lb/>
　是隂居尊位之象則臣居尊位羿莽是也婦居尊位<lb/>
　女媧氏武氏是也皆天下之大變也何以謂之元吉<lb/>
　乎<lb/>
上六龍戰於野其血𤣥黄<hi>童溪曰六隂極於亥至子而一陽來上六亥也乾位亥前<pb n="31a"/>正隂陽交戰之地也故說卦曰戰乎乾以言隂陽勝負之機决於此時也上六在一卦之外隂既失矣陽亦未正其位故曰戰於野當是時也以强弱較之隂既盛而陽猶微以時勢論之陽當伸而隂已屈俱不能无傷故曰其血𤣥黄</hi>象曰龍戰於野其道窮也<hi>司馬曰上六者隂之窮也</hi>
　坤卦上六是六隂窮於亥之象也隂已窮矣陽自外<lb/>
　來與隂相薄是龍戰於野之象也曰血者隂傷也曰<lb/>
　其血𤣥黄者是戰乎乾之時𤣥黄相雜必不欲陽之<lb/>
　獨受其傷也曰其道窮者是坤為隂道至上六而終<lb/>
　窮陽亦終勝隂也以隂抗陽亦是上六有自取窮之<lb/>
<pb n="31b"/>
　道為小人者可以戒矣<lb/>
用六利永貞<hi>伊川曰隂道柔而難常故用六利在常永貞固潘氏曰隂有正不正用隂之道當以永貞終之</hi>象曰用六永貞以大終也<hi>石氏曰能常守正道則大有其終</hi>
　坤道當用柔則用柔是用六也曰用六不曰用柔者<lb/>
　是坤道亦不専用柔也曰利永貞者是柔順之中又<lb/>
　常以剛貞為利也曰以大終者是坤承乾之大而善<lb/>
　終乃利永貞之道也<lb/>
文言曰坤至柔而動也剛<hi>伊川曰動剛故應乾不違</hi>至静而徳方<lb/>
<pb n="32a"/>
　坤體至柔應乾而動故其動也剛唯應乎乾而不妄<lb/>
　動故見其至静而徳方也繫辭曰坤其静也翕其動<lb/>
　也闢是静中有動也説卦曰立地之道曰柔與剛是<lb/>
　柔中有剛也或謂坤道専是柔靜則誤矣曰動曰方<lb/>
　六二爻當之故象曰六二之動直以方也<lb/>
後得主而有常<hi>伊川曰隂之道不唱而和故居後為得而主利成萬物坤之象也潘氏曰主謂乾也</hi>含萬物而化光<hi>伊川曰念容萬類其功化光大也</hi>
　後得主而有常即卦曰後得主利彖曰後順得常也<lb/>
<pb n="32b"/>
　坤得乾為主乃可含萬物而化光是含宏光大也六<lb/>
　二爻曰地道光也是六五主之於其上也<lb/>
坤道其順乎承天而時行<hi>伊川曰承天之施行不違時賛坤道之順也</hi>
　坤順也坤道其順乎承天而時行春夏秋冬無時而<lb/>
　不順也坤卦下三爻是言坤道順於下也上三爻是<lb/>
　言坤道上承天而順行也由此而觀則知君猶天也<lb/>
　臣順乎君是坤道也君順乎天亦是坤道也上下皆<lb/>
　順文王重卦所以取坤下坤上也下文言弑逆之禍<lb/>
<pb n="33a"/>
　亦可以為不順者之戒其意微而彰矣葢易道有剛<lb/>
　則有柔有上則有下凡屬乎健者皆乾也凡屬乎順<lb/>
　者皆坤也易大人與天地合徳正當合乾坤卦而並<lb/>
　觀之或謂坤无君道遂使後世人主不知以坤順為<lb/>
　美徳甚至有以强明而自任者則誤矣<lb/>
積善之家必有餘慶積不善之家必有餘殃<hi>伊川曰天下之事未有不由積而成家之所積者善則福慶及於子孫所積不善則災殃流於後世其大至於弑逆之禍皆因積累而至非朝夕所能成也石氏曰餘慶餘殃勸戒臣子也</hi>臣弑其君子弑其父非一<lb/>
<pb n="33b"/>
朝一夕之故其所由來者漸矣由辯之不早辯也易曰<lb/>
履霜堅氷至葢言順也<hi>伊川曰霜而至於氷小惡而至於大皆事勢之順長也</hi>
　此因上文坤道其順乎承天而時行而言也積善者<lb/>
　是順天也必有餘慶積不善者是逆天也必有餘殃<lb/>
　曰必有者是善惡積而為禍福在天者難必在人者<lb/>
　可必也曰有餘者是禍福亦要終而後見也彼弑其<lb/>
　君父是不順之極也不畏君父亦不畏天殃乎由來<lb/>
　者漸非一朝夕辨不早辨是責臣子之不能早辨義<lb/>
<pb n="34a"/>
　也君雖不仁臣不可以不忠父雖不慈子不可以不<lb/>
　孝凡為臣子者能早辨此則知易曰履霜堅氷至葢<lb/>
　言隂順在下之道天殃可畏尤甚於畏天寒也必尤<lb/>
　弑逆之事矣文言所謂順者即象所謂馴致其道也<lb/>
　豈果以堅氷比大惡哉葢霜與堅氷是天地間之所<lb/>
　不能无非若弑逆之禍是天地間之所不容有也<lb/>
直其正也方其義也君子敬以直内義以方外敬義立<lb/>
而徳不孤直方大不習无不利則不疑其所行也<hi>伊川曰直<pb n="34b"/>言其正也方言其義也君子主敬以直其内守義以方其外敬立而内直義形而外方義形於外非在外也敬義既立其徳盛矣不期大而大矣徳不孤也无所用而不周无所施而不利孰為疑乎㦯問敬義何别曰敬只是持己之道義便知有是有非順理而行是為義也龜山曰敬與義本无二所主者敬而義自此出焉故有内外之辨其實義亦敬也故孟子言義曰行吾敬而已</hi>
　直即正也方即義也又曰敬以直内是六二臣道以<lb/>
　直為正亦當主敬以直於内不欲悻悻於外以為直<lb/>
　亦是義以方外也敬義立則六五應之於上而徳愈<lb/>
　不孤矣故六二得以行其直方大之志而上不見疑<lb/>
<pb n="35a"/>
　也<lb/>
隂雖有美含之以従王事弗敢成也地道也妻道也臣<lb/>
道也地道无成而代有終也<hi>伊川曰為下之道不居其功含晦其章美以従王事代上以終其事而不敢有其成功猶地道代天終物而成功則主於天也妻道亦然</hi>
　六二爻象曰地道光也是坤卦下二爻屬乎地也六<lb/>
　三文言則以妻道臣道與地道而互言之是坤卦六<lb/>
　三為人文亦不専言地也<lb/>
天地變化草木蕃天地閉賢人隠易曰括囊无咎无譽<lb/>
<pb n="35b"/>
葢言慎也<hi>伊川曰四居上近君而无相得之義故為隔絶之象天地交感則變化萬物草木蕃盛君臣相際而道亨天地閉隔則萬物不遂君臣道絶賢者隠遯四於閉隔之時括囊晦藏則雖无令譽可得无咎言當謹自守也</hi>
　六三六四皆為人爻獨於六四言賢人者是賢人出<lb/>
　處闗係天地又在於衆人之上也<lb/>
君子黄中通理<hi>伊川曰君子文中而達於理</hi>正位居體<hi>潘氏曰位大君之位居體得為君之體</hi>美在其中而暢於四支發於事業美之至也<hi>伊川曰美積於中而通暢於四體發見於事業徳美之至也</hi>
<pb n="36a"/>
　坤卦上三爻是言坤道上承天而順行故文言於六<lb/>
　四爻曰天地變化草木蕃於上六爻曰天元而地黄<lb/>
　皆以天地而並言也獨於六五言君子正位而不言<lb/>
　天地者是六五爻為天地之正位不待言而知也六<lb/>
　五在上正位居體知有上則有下故能以虗中為美<lb/>
　而下應於六二之大臣委任股肱使得以展布事業<lb/>
　是美在其中暢於四支發於事業所以為美之至也<lb/>
　隂雖有美含之以従王事獨於六五言美者是五為<lb/>
<pb n="36b"/>
　君位美當歸於君也<lb/>
隂疑於陽必戰<hi>伊川曰隂既盛極與陽僣矣是疑於陽也不相従則必戰</hi>為其嫌於<lb/>
无陽也故稱龍焉<hi>伊川曰卦雖純隂恐疑无陽故稱龍童溪曰天道不可一日而无陽天下不可一日而無君子故稱龍於盛隂之時存陽道也</hi>猶未離其類也故稱血焉<hi>伊川曰雖極盛不離隂類也而與陽争其陽可却故稱血</hi>夫𤣥黄者天地之雜也<hi>伊川曰隂既盛極至與陽争雖陽不能无傷故其血𤣥黄𤣥黄天地之色謂皆傷也京氏曰皆戰而傷故其血𤣥黄而為天地之雜至於陽終勝隂隂不勝陽而退則隂陽各反其所也所以終之以天𤣥而地黄</hi>天𤣥而地<lb/>
黄<hi>西溪曰天𤣥地黄千嵗之日自不相紊見得大聲極亂之後天地定分終不可易</hi>
<pb n="37a"/>
　上六隂已極盛疑於與陽為敵則必戰曰疑者未必<lb/>
　有是事也曰必戰者嫌其隂盛必有无陽之心也故<lb/>
　稱龍焉欲存陽也然隂陽相薄當未離其類之時其<lb/>
　血𤣥黄猶是天地之雜若已離其類則天𤣥地黄截<lb/>
　然上下乾陽用事坤隂聼命復何疑乎此周易之所<lb/>
　以先乾而後坤也說卦謂坎為血震為𤣥黄屯卦震<lb/>
　下坎上繼於坤上六爻之後或謂乾坤相薄而人生<lb/>
　其中屯為人道經綸上下所以救其道之窮也故終<lb/>
<pb n="37b"/>
　之曰天𤣥而地黄天順於上人順於中地順於下是<lb/>
　易之道也坤卦亦曷嘗不言天哉繫辭曰易之為書<lb/>
　也廣大悉備有天道焉有人道焉有地道焉或謂坤<lb/>
　卦專言地道則誤矣<lb/>
　<lb/>
　<lb/>
　<lb/>
　淙山讀周易卷一<lb/>
</p>
<p>
</p>
  </div>
</body>
</text>
</TEI>