<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>讀禮通考卷六十二</head>
    <p>
<pb n="1a"/>
欽定四庫全書<lb/>
　讀禮通考卷六十二　　刑部尚書徐乾學撰<lb/>
　　喪儀節二十五<lb/>
　　　名號<lb/>
曲禮君天下曰天子朝諸侯分職授政任功曰予一人<lb/>
<hi>注皆擯者辭也</hi>踐阼臨祭祀内事曰孝王某外事曰嗣王某<hi>注皆祝辭也</hi>臨諸侯畛於鬼神曰有天王某甫<hi>注畛致也祝告致於鬼神辭也曰有天王某甫某甫且字也不名者不親往也周禮大㑹同過山川則太祝用事焉鬼神謂百辟卿士</hi>崩<lb/>
<pb n="1b"/>
曰天王崩<hi>注史書䇿辭</hi>復曰天子復矣<hi>注始死時呼魂辭也不呼名臣不名君也諸侯呼字○䟽此謂告王者升假而史官載於方䇿之辭崩者自天墜下曰崩王者死如從天墜下故曰崩也復曰天子復者復招魂復魄也夫精氣為魂身形為魄人若命至終畢必是精氣離形而臣子罔極之至猶望復生故使人升屋北面招呼死者之魄令還復身中故曰復也若漫招呼則無指的故男子呼名婦人呼字令魂識知其名字而還王者不呼名字者一則臣子不可名君二則普天率土王者一人而已故呼天子復而王者必知呼己而返也以例而言之則王后死亦呼王后復也</hi>告喪曰天王登假<hi>注告赴也登上也假已也上已者若仙去云爾</hi>措之廟立之主曰帝<hi>注同之天神春秋傳曰凡君卒哭而祔祔而作主</hi>天子未除喪曰予小子<hi>注謙未敢稱一人</hi>生名之死<lb/>
<pb n="2a"/>
亦名之<hi>注生名之曰小子王死亦曰小子王也晉有小子侯是僭取於天子號也○䟽告喪謂天子崩遣使告天下萬國之辭也措置也王葬後卒哭竟而祔置於廟立主使神依之也白虎通云所以有主者神無依據孝子以繼心也主用木木有始終又與人相似也蓋記之為題欲令後可知也方尺或曰尺二寸鄭云周以栗漢書前方後圎五經異義云主狀正方穿中央達四方天子長尺二寸諸侯長一尺曰帝者天神曰帝今號此主同於天神故題稱帝云文帝武帝之類也崔靈恩云古者帝王生死同稱生稱帝者死亦稱帝生稱王者死亦稱王今云措之廟立之主曰帝者蓋是為記時有主入廟稱帝之義記録以為法也予小子者人子未忍即受天王之稱故不曰予一人而稱予小子者言我德狹小也生名之死亦名之者嗣王既呼為小子若於喪中而死亦諡為小子王喪質故不變稱也</hi>
<pb n="2b"/>
　<hi>呂大臨曰書崩及告喪皆曰天王書史䇿告民之辭也復曰天子告天之辭也假至也猶易所謂王假有</hi>
　<hi>廟詩所謂來格來饗莊子亦云登假于道是也體魄則降知氣在上詩云三后在天書曰殷先哲王在天</hi>
　<hi>言其精神升至於天臣子不忍斥言故婉其詞也先儒以假爲遐音恐未然也措之廟立之主曰帝者祔</hi>
　<hi>於廟之詞也周人卒哭而祔殷人練而祔蓋祔而作主始入於廟曰帝者同於天神生事畢而鬼事始也</hi>
　<hi>鬼神莫尊於帝以帝名之言其德主以配天也然考之禮經未見有以帝名者唯易稱帝乙亦不知其何</hi>
　<hi>帝獨司馬遷史記載夏殷之王皆以帝名疑殷人祔廟稱帝遷據世本而言當有所考至周有諡始不名</hi>
　<hi>帝○又曰天子未除喪而没則其祔也不曰帝而曰小子如晉有小子侯之類蓋在喪當稱子故也春秋</hi>
　<hi>書王子猛卒不言小子者臣下之稱與史䇿之辭異也此云予小子者予衍文也詩書所載予小子之稱</hi>
<pb n="3a"/>
　<hi>不必未除喪之稱此又承措廟立主曰帝之文言之也則非自稱之辭故知無予字也生死皆名之曰小</hi>
　<hi>子王不稱帝不立諡未成為君也</hi>
　<hi>胡銓曰遐逺也竹書紀年帝王没皆曰陟陟亦登也○又曰案書顧命乙丑成王崩癸酉康王尸天子位</hi>
　<hi>豈俟踰年也三年之内王自稱不曰王爾臣下未常不稱曰王也王乃反喪服是也鄭又云謙未敢稱一</hi>
　<hi>人康王何以稱一人釗也</hi>
　<hi>陳澔曰假乃逺邈之義登遐言其所升高逺猶漢書稱大行行乃循行之行去聲以其往而不反故曰大</hi>
　<hi>行也措置也立之主者始死則鑿木為重以依神既虞而埋之乃作主以依神也</hi>
　<hi>呉澄曰登猶言升陟假與遐同尊之不敢言其死但言其升陟於遐逺之處猶言其登天也○又曰春秋</hi>
<pb n="3b"/>
　<hi>景王崩悼王未踰年入於王城不稱天王而稱王猛所謂生名之也死不稱天王崩而稱王子猛卒所謂</hi>
　<hi>死亦名之也</hi>
　<hi>徐師曾曰其崩史書䇿辭曰天王崩自上墜下也凡復必稱名唯王呼曰天子復臣不名君也告喪於諸</hi>
　<hi>侯曰天王登假言升之高逺也葬後卒哭竟而祔置於廟立主曰帝同於天神也案周王無稱帝者此或</hi>
　<hi>夏殷之禮歟此死後之稱○又曰天子即位三年除喪而後稱王其在三年之内則自稱予小子未敢稱</hi>
　<hi>予一人其未踰年則稱名或不幸而即死則亦稱名凡此皆不忍忘先王也此孔氏說與鄭注不同殊爲</hi>
　<hi>有理今從之</hi>
諸侯見天子曰臣某侯某其與民言自稱曰寡人其在<lb/>
<pb n="4a"/>
凶服曰適子孤<hi>注凶服亦謂未除喪</hi>臨祭祀内事曰孝子某侯某<lb/>
外事曰曽孫某侯某<hi>注稱國者逺辟天子</hi>死曰薨<hi>注亦史書䇿辭</hi>復曰某<lb/>
甫復矣<hi>注某甫且字</hi>既葬見天子曰類見<hi>注代父受國類猶象也執皮帛象諸侯之禮見也其禮亡</hi>言諡曰類<hi>注言諡者序其行及諡所宜其禮亡○䟽適子孤者謂擯者告賔之辭雜記云相者告曰孤某須矣彼文不云適子此直云適子孤不云名亦文不具也稱孤稱名者皆謂父死未葬之前也故雜記云孤某須矣下云既葬蒲席明孤某是未葬也凡諸侯在喪之稱公羊未葬稱子某者莊三十二年子般卒襄三十一年子野卒皆是君薨未葬稱子某也既葬稱子則文公十八年子惡卒經書子卒是也踰年稱君者則僖公十年里克殺其君卓及文公元年公即位是踰年稱君也謂臣子稱君也若其君自稱<pb n="4b"/>猶曰子故公羊傳文九年諸侯於其封内三年稱子是也案昭十一年楚滅蔡執世子有其時蔡君已死其子仍稱世子者何休云稱世子者不許楚之滅蔡也猶若君存然故猶稱世子文十四年九月齊商人弑其君舎舎為君商人之弑也襄二十九年呉子使季札來聘先君未踰年呉稱子者賢季子故錄之桓十一年鄭忽出奔衞先君既葬而尚稱名者公羊云何以名伯子男一也辭無所貶何休云直以喪降稱名無餘罪致貶凡以王事出㑹未踰年皆稱子僖九年㑹于葵丘宋襄公稱子僖二十八年㑹于踐土陳共公稱子定四年㑹召陵陳懷公稱子皆未踰年㑹王事而稱子也若未踰年非王事而稱爵者皆譏耳成四年鄭伯伐許是也從上以來皆公羊之義也其左氏之義君薨未葬未行即位之禮前稱子某子般子野是也其出㑹諸侯未葬之前稱子故僖九年左氏𫝊云凡在喪王曰小童公侯曰子葵丘之㑹宋襄公稱子踐土之㑹陳共公稱子是也葬雖<pb n="5a"/>未踰年則稱君則晉里克弑其君卓齊商人弑其君舎是也文十八年子惡卒先君葬後稱子者杜預云時史畏襄仲不敢稱君故云子也其王事出㑹則稱爵成四年鄭伯伐許是也案桓十三年經書衞惠公稱侯成十三年經書宋公衞侯此並先君未葬而稱爵者賈服注譏其不稱子杜預云非禮也僖二十五年㑹衞子莒慶盟于洮時先君已葬衞成公猶稱子者杜預云善其成父之志故上繫於父而稱子服䖍亦云明不失子道成十年晉侯伐鄭時厲公父景公患未薨而厲公出㑹稱爵譏其生代父位不子也此皆左氏之義公羊以奚齊僖九年死卓子十年死以卓子踰年故稱君左氏卓子亦九年死但赴告在十年以葬後故稱君左氏公羊二傳不同也公羊以成四年鄭伯伐許非王事未踰年而稱爵譏之也左氏則以鄭伯伐許為王事雖未踰年得稱爵當與公羊異鄭駮異義從公羊義以鄭伯伐許為非禮及公羊未踰年為王事皆稱子即宋襄公稱子陳<pb n="5b"/>共公稱子是也左氏未踰年為王事皆稱爵鄭駮異義引宋襄公稱子從公羊說以為稱子禮也外事謂社稷山川在封内者也天子外事言嗣王某諸侯不得稱嗣侯但稱曽孫所以然者天子尊謂能繼天德而立也諸侯無德不繼嗣為侯故不云嗣但是父祖重孫故言曽孫也死曰薨者此謂諸侯死而國史䇿辭也若異國史書之則但云卒也在四夷不言亦賤略也自此以下皆然上文云天王崩書䇿辭今諸侯云薨故亦史䇿辭若告於諸侯則辭當謙退故雜記云赴於諸侯曰寡君不禄天子復則曰天子諸侯不可復云諸侯復故呼其字曰某甫故鄭注前文諸侯呼字是也諸侯世子葬後見於王執皮帛以象諸侯見故曰類見然春秋之義三年除喪之後乃見而今云既葬者謂天子或巡守至境故得見天子未葬未正君臣故雖天子巡守亦不見也言諡謂將葬就君請諡也凡諡既是表德故由尊者所裁當未葬之前親使人請之於天子若檀弓云其子戍請<pb n="6a"/>諡於君是言諡於君也而曰類者王肅云請諡於天子必以其實為諡類於平生之行也何𦙍云類其德而稱之如經天緯地曰文也鄭云使大夫來行聘問之禮今案鄭㫖謂吉時遣大夫行則曰聘今請諡使大夫不得曰聘而名曰類言類相聘而行此禮也故云言諡曰類也</hi>
　<hi>王肅曰請諡必以其實為諡類於平生之行也</hi>
　<hi>方慤曰諸侯曰某甫復字之也常人曰臯某復名之也</hi>
　<hi>陳祥道曰諸侯既葬見天子變禮也有事於上帝而非事天之常禮曰類于上帝有事於社稷宗廟而非</hi>
　<hi>祭享之常禮曰類于社稷宗廟則嗣君之朝王大夫之言諡非朝聘之常禮謂之類宜矣</hi>
　<hi>吕大臨曰先儒謂類猶象也其義未安求之未得闕疑可也</hi>
<pb n="6b"/>
　<hi>吕本中曰繼先君之德乃得受國而見天子故曰類見誄先君之善而請諡於天子故亦曰類</hi>
　<hi>陳澔曰曽孫猶平公禱河而稱曽臣彪之類天子德厚流光故外事稱嗣王某諸侯不敢言繼嗣推始封</hi>
　<hi>之君而祖之故稱曽孫也薨之為言瞢也幽晦之義本國史書之辭</hi>
　<hi>黃叔暘曰内事稱孝不殺於天子者孝親之心自天子達於庶人一也外事稱曽孫不敢同於天子者推</hi>
　<hi>始封之君而祖之明己之有國受之天子𫝊之先君不敢專也</hi>
　<hi>徐師曽曰適子稱孤適别於庶也稱孤無父也類肖似也既葬見天子曰類見言德類先君乃得受國而</hi>
　<hi>見天子也將葬為親請諡亦曰類言類先君之善而稱之不敢誣也</hi>
天子死曰崩諸侯曰薨大夫曰卒士曰不禄庶人曰死<lb/>
<pb n="7a"/>
<hi>注異死名者為人䙝其無知若猶不同然也自上顛壞曰崩薨顛壞之聲卒終也不禄不終其禄死之言澌也精神澌盡也</hi>在牀曰尸<hi>註尸陳也言/形體在也</hi>在棺曰柩<hi>注柩之言究也</hi>死寇<lb/>
曰兵<hi>注異於凡人當饗禄其後○䟽生時尊卑著見可識死䕃為野土嫌若可輕䙝故為制尊卑之名明其猶有貴賤之異也崩者譬若天形墜壓四海必覩王者登假率土咸知也薨者崩後之餘聲逺劣於形壓諸侯之死知者亦狹也卒畢竟也大夫是有德之位仕能至此亦是了畢平生也士禄以代耕而今遂死是不終其禄也澌是消盡無餘之目庶人生無令譽死絶餘芳精氣一去身名俱盡也人初生在地病困氣未絶之時下置於地冀脫死重生氣絶之後更還牀上既未殯斂陳列在牀故曰尸白虎通云失氣亡神形體獨陳也三日不生斂之在棺死事究竟於此故曰柩死寇曰兵謂父祖死君之寇而子孫為名也言人能為國家捍難禦<pb n="7b"/>侮為寇所殺者謂為兵兵器仗之名言其為器仗之用也故君恒禄恤其子孫異於凡人也故鄭云當饗禄其後春饗孤子是也</hi>
　<hi>吕大臨曰兵者死於寇難之稱有兵死而可襃者如童汪踦能執干戈以衞社稷孔子欲勿殤勇於死難</hi>
　<hi>者也有兵死而可貶者如冢人凡死於兵者不入兆域戰陳無勇者也</hi>
祭王父曰皇祖考王母曰皇祖妣父曰皇考母曰皇妣<lb/>
夫曰皇辟<hi>注更設稱號尊神異於人也皇君也考成也言其德行之成也妣之言嫓也嫓於考也辟法也妻所取法也</hi>
　<hi>陳澔曰曰皇曰王皆以君之稱尊之也為之宗廟以鬼享之不得不異其稱謂也</hi>
<pb n="8a"/>
　<hi>徐師曽曰王大也皇美也舊說謂以君之稱尊之是教僭也亦悖於禮矣為之宗廟以鬼享之故各加以</hi>
　<hi>美稱也後世天子稱皇王稱王於是始有禁矣</hi>
生曰父曰母曰妻死曰考曰妣曰嬪<hi>注嬪婦人有法度者之稱也</hi>夀<lb/>
考曰卒短折曰不禄<hi>注禄謂有德行任為大夫士而不為者老而死從大夫之稱少而死從士之稱○䟽前是宗廟之祭加其尊稱故父母並曰皇也此謂非祭時所稱也此生死異稱出爾雅文言其别於生時耳若通而言之亦通也尚書云大傷厥考心又云聦聽祖考之彛訓倉頡篇云考妣延年又云嬪于虞詩大明云曰嬪于京周禮九嬪之官並非生死異稱矣鄭知有德行任為大夫士而不為者若實是大夫士前文已顯今更别云卒與不禄同大夫士之稱故知堪為大夫士而不為者檀弓云君子曰終小人曰死與此<pb n="8b"/>不同者此據年之老者從大夫之稱少者從士之稱檀弓不據年之老少但據君子取終其成功小人精神盡澌與此别也</hi>
　<hi>謝良佐曰易曰有子考無咎又曰意承考也又書言事厥考厥長之類皆非死而後稱蓋古者通稱後世</hi>
　<hi>乃異之耳</hi>
　<hi>陳澔曰此言卒與不禄與上文大夫士之稱同者彼以位之尊卑言此以數之脩短言也</hi>
周禮春官太祝辨六號一曰神號二曰鬼號三曰示號<lb/>
<hi>注號謂尊其名更為美稱焉神號若云皇天上帝鬼號若云皇祖伯某祇號若云后土地祇</hi>
　<hi>王昭禹曰以實命物使有所辨則謂之名因名命物使無相害則謂之號是名為實之賔而號為名之美</hi>
<pb n="9a"/>
　<hi>稱也</hi>
　<hi>鄭鍔曰神示百物各有其名以名舉則失於䙝易其名而為之美稱所以致敬以尊神明見其肅敬之意</hi>
　<hi>太祝掌辨而為之</hi>
雜記君薨太子號稱子待猶君也<hi>注謂未踰年也雖稱子與諸侯朝㑹如君矣春秋魯僖公九年夏葵丘之㑹宋襄公稱子而與諸侯序○䟽君存稱世子君薨稱子與諸侯並列其待之禮猶如正君知未踰年者若踰年則稱君也案僖九年二月宋公御說卒夏公㑹宰周公齊侯宋子以下于葵丘是宋襄公稱子序在齊侯之下與尋常宋公同是與諸侯序也至定四年陳懷公稱子進在鄭上僖二十八年陳共公稱子降在鄭下衛侯弟叔武稱子亦序在鄭下此皆春秋之時霸者所次不與此記同也</hi>
<pb n="9b"/>
　<hi>黃叔𤾉曰君薨未踰年太子不敢遽有君位故其號猶稱子所以執子道以教孝也然雖未即位改元而</hi>
　<hi>君位已定故諸臣待之如君所以執臣道以作忠也忠孝盡而人之大倫定矣</hi>
祭稱孝子孝孫喪稱哀子哀孫<hi>注各以其義稱○䟽祭吉祭卒哭以後之祭也吉則申孝子心故祝辭云孝或子或孫隨其人喪稱哀者謂自虞以前凶祭也喪則痛慕未申故稱哀也故士虞禮稱哀子而卒哭乃稱孝子也</hi>
　<hi>徐師曽曰祭吉祭也卒哭以後為吉祭喪凶祭也虞以前為凶祭孝子哀子之類皆祝辭所稱者祭以追</hi>
　<hi>養故稱孝喪以哀死故稱哀各以其義也</hi>
祝稱卜葬虞子孫曰哀夫曰乃兄弟曰某卜葬其兄弟<lb/>
<pb n="10a"/>
曰伯子某<hi>注祝稱卜葬虞者卜葬卜虞祝稱主人之辭也孫謂為祖後者稱曰哀孫某卜葬其祖某甫夫曰乃某卜葬其妻某氏兄弟相為卜稱名而已○䟽謂卜葬擇日而卜人祝龜所稱主人之辭也虞用葬日故并言葬虞子孫曰哀者若子卜葬父則祝辭稱云哀子某卜葬其父某甫若孫卜葬祖則祝辭稱云哀孫某卜葬其祖某甫夫曰乃者若夫卜葬其妻則祝辭云乃某卜葬其妻某氏乃者言之助也妻卑故假助句以明夫之尊也若兄弟相為其弟為兄則祝辭云某卜葬兄伯子某若兄為弟則云某卜葬其弟某兄弟稱名則子孫與夫皆稱名故鄭注於子孫通稱可知也</hi>
　<hi>徐師曽曰此記卜葬祝辭之所稱有自稱之辭子孫則曰哀子某哀孫某喪主哀也夫則曰乃夫某乃者</hi>
　<hi>語助辭妻卑故假助語以明夫之尊也兄弟則曰兄某弟某有稱所為卜者之辭卜葬其兄而弟曰伯子</hi>
<pb n="10b"/>
　<hi>某則弟而兄曰仲子某季子某妻而夫曰妻某氏父祖而子孫曰父某甫祖某甫皆可知</hi>
坊記子云升自客階受弔於賔位敎民追孝也<hi>注謂反哭時也既葬矣猶不由阼階不忍即父位也</hi>未没喪不稱君示民不爭也故魯春<lb/>
秋記晉喪曰殺其君之子奚齊及其君卓<hi>注没終也春秋傳曰諸侯於其封内三年稱子至其臣子踰年則謂之君矣奚齊與卓子皆獻公之子也獻公卒其年奚齊殺明年而卓子殺矣</hi>以此坊民子猶有弑其父者<hi>注弑父不子之甚○䟽謂既葬反哭之時孝子升自客階受弔於堂上西方賔位之處不敢在東方以即父位示民追孝之心也未終三年之喪嗣子不合稱君所以然者示民不令父子相爭也案僖九年秋九月晉侯詭諸卒冬晉里克弑其君之子奚齊十年里<pb n="11a"/>克弑其君卓子公羊云其年奚齊殺明年卓子弑是踰年稱君</hi>
　<hi>方慤曰升自客階而不敢由於主人之階受弔於賔位而不敢居於主人之位所以避父之尊盡為子之</hi>
　<hi>孝而己父既往而猶未忍升其階居其位故曰教民追孝也居君之位而未敢稱君之號則推讓之心固</hi>
　<hi>可見矣故曰示民不爭也</hi>
　<hi>葉夢得曰升客階不敢代父也受弔於賔位不敢為主也不敢代父而為主者不忘親也故曰追孝古者</hi>
　<hi>君薨百官緫巳以聽冢宰三年則是君不言而冢宰攝之也以其不言故未終喪止稱曰子</hi>
子云天無二日土無二王家無二主尊無二上示民有<lb/>
君臣之别也春秋不稱楚越之王喪禮君不稱天大夫<lb/>
<pb n="11b"/>
不稱君恐民之惑也<hi>注楚越之君僭號稱王不稱其喪謂不書葬也春秋傳曰吳楚之君不書葬辟其僭號也臣者天君稱天子為天玉稱諸侯不言天公辟王也大夫有臣者稱之曰主不言君辟諸侯也此皆為使民疑惑不知孰者尊也周禮曰主友之讎視從父昆弟○䟽不稱楚越之王喪者言春秋之義但書其卒不稱其喪葬之事若書葬則當稱葬楚越某王辟王之名故不書葬</hi>
春秋隱公三年三月庚戌天王崩<lb/>
公羊傳曷為或言崩或言薨天子曰崩諸侯曰薨大夫<lb/>
曰卒士曰不禄<lb/>
穀梁傳髙曰崩<hi>注梁山崩</hi>厚曰崩<hi>注沙鹿崩</hi>尊曰崩天子之崩以<lb/>
<pb n="12a"/>
尊也其崩之何也以其在民上故崩之其不名何也大<lb/>
上故不名也<lb/>
左傳隱公三年夏君氏卒聲子也不赴於諸侯不反哭<lb/>
於寢不祔於姑故不曰薨不稱夫人故不言葬<lb/>
春秋莊公三十有二年冬十月巳未子般卒<hi>注子般莊公太子先君未葬故不稱爵</hi>
公羊傳子赤云子卒此其稱子般卒何<hi>注據子赤不言子赤卒</hi>君<lb/>
存稱世子君薨稱子某既葬稱子踰年稱公子般卒何<lb/>
<pb n="12b"/>
以不書葬未踰年之君也有子則廟廟則書葬<hi>注録子恩也</hi>
無子不廟不廟則不書葬<hi>注未踰年之君禮臣下無服故無子不廟不廟則不書葬示一年不二君也稱卒不地者降成君也日者為臣子恩録之也</hi>
春秋僖公九年春王三月丁丑宋公御說卒○夏公㑹<lb/>
宰周公齊侯宋子衛侯鄭伯許男曹伯于葵丘<lb/>
左傳九年春宋桓公卒未葬而襄公㑹諸侯故曰子凡<lb/>
在喪王曰小童公侯曰子<hi>注在喪未葬也小童者童蒙幼穉之稱子者繼父之辭公侯位尊上連王者下絶伯子男周康王在喪稱予一人釗禮稱亦不言小童或所稱之辭各有所施此謂王自<pb n="13a"/>稱之辭非諸侯所得書故經無其事𫝊通取舊典之文以事相接</hi>
　孔叢子衛將軍文子之内子死復者曰臯媚女復子<lb/>
　思聞之曰此女氏之字非夫氏之名也婦人於夫氏<lb/>
　以姓氏稱<lb/>
　白虎通德論書曰成王崩天子稱崩何别尊卑異生<lb/>
　死也天子曰崩大尊像崩之為言崩伏強天下撫擊<lb/>
　失神明黎庶殞涕海内悲凉諸侯曰薨國失陽薨之<lb/>
　言奄也奄然亡也大夫曰卒精耀終卒卒之為言終<lb/>
<pb n="13b"/>
　於國也士曰不禄失其忠節不忠終君之禄禄之言<lb/>
　消也身消名彰庶人曰死魂去亡死之為言澌精氣<lb/>
　窮也崩薨紀於國何以為有尊卑之禮諡號之制即<lb/>
　有矣禮始於黃帝至堯舜而備易言復者據遂也書<lb/>
　殂落死者矣各自見義堯皆㦧痛之舜見終各一也<lb/>
　喪者何謂也喪者亡人死謂之喪言其亡不可復得<lb/>
　見也不直言喪何為孝子心不忍言尚書曰武王既<lb/>
　喪喪終曰死為適室知據死者稱喪也<lb/>
<pb n="14a"/>
　劉熙釋名人始氣絶曰死死澌也就消澌也士曰不<lb/>
　禄不復食禄也大夫曰卒言卒竟也諸侯曰薨薨壞<lb/>
　之聲也天子曰崩崩壞之形也崩硼聲也殪翳也就<lb/>
　隱翳也徂落徂祚也福祉殞落也徂亦往也言往去<lb/>
　落也○老死曰夀終夀乆也終盡也生己乆逺氣終<lb/>
　盡也少壯而死曰夭如取物中夭折也未二十而死<lb/>
　曰殤殤傷也可哀傷也父死曰考考成也亦言槁也<lb/>
　槁於義為成凡五材膠漆陶冶皮革乾槁乃成也母<lb/>
<pb n="14b"/>
　死曰妣妣比也比之於父亦然也漢以來謂死為物<lb/>
　故言其諸物皆就朽故也既定死曰尸尸舒也骨節<lb/>
　解舒不復能自勝斂也<lb/>
史記李斯𫝊秦始皇崩于沙丘胡亥喟然嘆曰今大行<lb/>
未發喪禮未終<lb/>
　小爾雅諱死謂之大行<lb/>
　<hi>呉曽能改齋漫録古來人君之亡未有諡號皆以大行稱之往而不返之義也</hi>
漢書霍光傳太子受皇帝信璽行璽大行前<hi>孟康曰大行前昭帝<pb n="15a"/>柩前也韋昭曰大行不返之辭也</hi>
後漢書安帝紀大行皇帝不永天年<hi>注禮有大行人小行人主諡號官也韋昭曰大行者不返之辭也天子崩未有諡故稱大行也穀梁傳曰大行受大名風俗通曰天子新崩未有諡故且稱大行皇帝義兩通</hi>
通典魏孫毓議皇后未有諡宜稱大行古禮無大行之<lb/>
文案漢太子所居稱行在言不常居也崩曰大行者不<lb/>
返之辭也未有諡不言大行則嫌與嗣天子同號至於<lb/>
后崩未葬禮未立后宜無所嫌故漢氏諸后不稱大行<lb/>
<pb n="15b"/>
○又云大行之稱起於漢氏漢書曰大行無遺詔<hi>竇嬰傳</hi>
大行在前殿諡法大行受大名小行受小名言其有大<lb/>
德行必受大名若稱諡也<lb/>
　<hi>周密齊東野語大行韋註平聲理宗之喪湖州敎官劉億讀祝依文選註作去聲所謂大行受大名細行</hi>
　<hi>受小名此雖諡法而實不然也</hi>
　　　　乾學案逸周書諡法解曰諡者行之迹也號<lb/>
　　　　者功之表也車服位之章也是以大行受大<lb/>
　　　　名細行受小名原不専指天子蓋諡法通乎<lb/>
<pb n="16a"/>
　　　　上下故與車服並稱也韋氏以不返釋大行<lb/>
　　　　自是正解迨章懷孫毓兼陳多義其說始淆<lb/>
　　　　李善注文選專用後說而世輒襲之悖乎古<lb/>
　　　　矣公謹正之可謂有識<lb/>
漢石渠議聞人通漢問云記曰君赴於他國之君曰不<lb/>
禄夫人曰寡小君不禄大夫士或言卒死皆不能明戴<lb/>
聖對曰君死未葬曰不禄既葬曰薨又問尸服卒者之<lb/>
上服士曰不禄言卒何也聖又曰夫尸者所以象神也<lb/>
<pb n="16b"/>
其言卒而不言不禄者通貴賤尸之義也通漢對曰尸<lb/>
象神也故服其服士曰不禄者諱辭也孝子諱死曰卒<lb/>
五經通義云春秋説題辭曰大夫曰卒精耀終卒卒之<lb/>
為言終於國也士曰不禄不禄為身消名彰也<lb/>
　白虎通德論父在稱世子何繫於君也父没稱子某<lb/>
　者何屈於尸柩也既葬稱小子者即尊之漸也踰年<lb/>
　稱公者縁民之心不可一日無君也縁終始之義一<lb/>
　年不可有二君也故踰年即位所以繫臣民之心三<lb/>
<pb n="17a"/>
　年然後爵者縁孝子之心未忍安吉也故春秋魯僖<lb/>
　公三十三年十二月乙巳薨于小寢文公元年春王<lb/>
　正月公即位四月丁巳葬我君僖公韓詩内𫝊曰諸<lb/>
　侯世子三年喪畢上受爵命於天子所以名之為世<lb/>
　子何言欲其世世不絶也何以知天子子亦稱世子<lb/>
　也春秋傳曰公㑹世子于首止或曰天子之子稱太<lb/>
　子尚書曰太子發升于舟也或曰諸侯之稱太子則<lb/>
　𫝊曰晉有太子申生鄭有太子華齊有太子光由是<lb/>
<pb n="17b"/>
　觀之周制太子世子亦不定也天子大斂之後稱王<lb/>
　者明不可一日無君也故尚書曰王麻冕黼裳此斂<lb/>
　之後也何以知非從死後加王也以尚書言迎子釗<lb/>
　不言迎王王者既殯而即繼體之位何縁民臣之心<lb/>
　不可一日無君故先君不可得見則後君繼體矣尚<lb/>
　書曰再拜興對乃受同冒也明為繼體君也縁始終<lb/>
　之義一年不可有二君也故尚書曰王釋冕反喪服<lb/>
　吉冕受同稱王以接諸侯明以繼體為君也釋冕藏<lb/>
<pb n="18a"/>
　同反喪明未稱王以統事也不可曠年無君故逾年<lb/>
　乃即位改元名元年年以紀事君名其事矣而未發<lb/>
　號令也何以言踰年即位謂改元位春秋傳曰以諸<lb/>
　侯踰年即位亦知天子踰年即位也春秋曰元年春<lb/>
　王正月公即位改元位也王者改元年即事天地諸<lb/>
　侯改元即事社稷王制曰夫喪三年不祭唯祭天地<lb/>
　社稷為越紼而行事春秋傳曰天子三年然後稱王<lb/>
　者謂稱王統事發號令也尚書曰髙宗諒隂三年是<lb/>
<pb n="18b"/>
　也論語君薨百官緫已聽於冡宰三年縁孝子之心<lb/>
　則三年不忍當也故三年除喪乃即位統事即位踐<lb/>
　阼為主南面朝臣下稱王以發號令也故天子諸侯<lb/>
　凡三年即位終始之義乃備<lb/>
魏明帝詔亭侯以上稱薨夫爵命等級貴賤之序非特<lb/>
偏制蓋禮關存亡故諸侯大夫既終之稱以薨卒為别<lb/>
今縣鄉亭侯不幸稱卒非也禮大夫雖食采不加爵即<lb/>
縣亭侯既受符䇿茅土名曰列侯非徒食采之比也於<lb/>
<pb n="19a"/>
通存亡之制豈得同稱卒邪其亭侯以上當改卒稱薨<lb/>
三府上事博士張敷等進議諸王公大將軍縣亭侯以<lb/>
上有爵土者依諸侯禮皆稱薨關外侯無土銅印當古<lb/>
稱不禄千石六百石下至二百石皆詣臺拜受與古士<lb/>
受命同依禮稱不禄髙堂隆議諸侯曰薨亦取隕墜之<lb/>
聲也禮王者之後公及王之上公九命為二伯者侯伯<lb/>
皆執珪子男及王之公皆執璧其卒皆曰薨今可使二<lb/>
王後公及諸國王執珪大將軍縣亭侯有爵土者車騎<lb/>
<pb n="19b"/>
衞將軍辟召掾屬與三公俱執璧者卒皆稱薨禮大夫<lb/>
曰卒者言陳力展志功成事卒無遺恨也今大中大夫<lb/>
秩二千石諫議中散大夫秩皆六百石此正天子之大<lb/>
夫也而使下與二百石同列稱不禄為大夫死貶從事<lb/>
殆非先聖制禮之意也士不禄者言士業未卒不終其<lb/>
禄也尚書曹訪云官寮終卒依禮各有至於其間令長<lb/>
以下通言物故不知物故之名本何所出髙堂隆曰聞<lb/>
之先師物無也故事也言無復能於事者也<lb/>
<pb n="20a"/>
晉雷孝清問曰為祖母持重既葬而母亡言稱孤孫為<lb/>
稱孤子范宣曰禮無書䟽稱孤子孤孫之文今世行之<lb/>
合於人情稱孤孫存𫝊重之目宜至祖母訖服然後稱<lb/>
孤子<lb/>
或問顔延之曰甥姪亦可施於伯叔從母邪顔荅曰伯<lb/>
叔有父名則兄弟之子不得稱姪從母有母名則姊妹<lb/>
之子不可言甥且甥姪唯施之於姑舅耳何者姪之言<lb/>
實也甥之言生也女子雖出情不自絶故於兄弟之子<lb/>
<pb n="20b"/>
稱其情實男子居内據自我出故於姊妹之子言其出<lb/>
生伯叔本内不得言實從母俱出不得言生然謂我伯<lb/>
叔者吾謂之兄弟之子謂我從母者吾謂之姊妹之子<lb/>
雷次宗曰夫謂吾姑者吾謂之姪此名獨從姑發姑與<lb/>
伯叔於昆弟之子其名宜同姑以女子有行事殊伯叔<lb/>
故獨制姪名而字偏從女如舅與從母為親不異而言<lb/>
謂我舅者吾謂之甥亦猶自舅而制也名發於舅字亦<lb/>
從男故姪字有女明不及伯叔甥字有男見不及從母<lb/>
<pb n="21a"/>
是以周服篇無姪字小功篇無甥名也<lb/>
陳書知儀禮沈文阿等謂應劭風俗通前帝諡未定臣<lb/>
子稱大行以别嗣主近檢梁儀曰梓宫將登輼輬版奏<lb/>
皆稱某諡皇帝登輼輬伏尋今祖祭已奉䇿諡哀冊既<lb/>
在庭遣祭不應猶稱大行且哀䇿篆書藏於𤣥宫謂依<lb/>
梁儀稱諡以𫝊無窮詔可之<lb/>
開元禮凡百官身亡者三品以上稱薨五品以上稱卒<lb/>
六品以下達於庶人稱死○虞祭祝文父喪稱孤子母<lb/>
<pb n="21b"/>
喪稱哀子祖父稱孤孫祖母稱哀孫大小祥祭如之<lb/>
政和禮虞祭至大小祥祭祝文父曰孤子母曰哀子<lb/>
司馬氏書儀虞祭祝文子曰孤子孫曰孤孫為母及祖<lb/>
母稱哀子哀孫○父母亡荅人狀父亡稱孤子父在母<lb/>
亡稱哀子父先亡母與父同承重者稱孤孫女曰孤女<lb/>
<hi>小詳以後祝文俱改稱孝子</hi>
　　　　乾學案書儀原本言父先亡母與父同文義<lb/>
　　　　不可解竊嘗疑之今考家禮所載温公書䟽<lb/>
<pb n="22a"/>
　　　　則言父喪稱孤子母喪稱哀子俱亡即稱孤<lb/>
　　　　哀子承重者稱孤孫哀孫孤哀孫文義明顯<lb/>
　　　　與書儀不同不知書儀原本謬誤邪抑為文<lb/>
　　　　公所改正邪今當從家禮本為正<lb/>
韓魏公祭式古人書曽祖皇祖魏公易皇以顯字顯曽<lb/>
祖顯曽祖妣顯祖顯祖妣顯考顯妣妻先亡曰顯嬪妻<lb/>
祭夫曰顯辟穆甫兄弟曰顯穆甫<hi>右元遺山所記見潘昂霄金石例</hi>
朱子家禮虞祭祝文稱孤子<hi>指祭父言</hi>卒哭以後祭稱孝子<lb/>
<pb n="22b"/>
　<hi>丘濬曰禮稱哀子哀孫其孤子乃議禮者所指論非其自稱也今父亡稱孤母亡稱哀父母俱亡稱孤哀</hi>
　<hi>子於禮無據然世俗相沿已乆恐難猝改從俗亦可</hi>
　朱子語類問世間孤哀子之稱如何朱子荅曰温公<lb/>
　因今俗以别父母不欲混也從之亦無害○問妾母<lb/>
　之稱曰恐也只得稱母他無可稱在經只得云妾母<lb/>
　不然無以别於他母也又問弔人妾母之死合稱云<lb/>
　何曰恐也只得隨其子平日所稱而稱之或曰五峰<lb/>
　稱妾母為少母南軒亦然據爾雅亦有少姑之文五<lb/>
<pb n="23a"/>
　峰想是本此○又曰姊妹呼兄弟之子為姪兄弟相<lb/>
　呼其子為從子禮云喪服兄弟之子猶子也以為己<lb/>
　之子與為兄弟之子其喪服一也為己之子期兄弟<lb/>
　之子亦期也今人呼兄弟之子為猶子非是也<lb/>
　<hi>尤鏜紅箱集禮記曰生曰父母妻死曰考妣嬪後學據之遂為死生定稱非也如喪考妣舜典也大傷厥</hi>
　<hi>考心康誥也事厥考厥長聦聽祖考之彛訓俱酒誥也此皆生稱考妣者也公羊傳曰惠公者何隱之考</hi>
　<hi>也仲子者何桓之母也此即死稱母也蒼頡篇曰考妣延年此亦生稱考妣也堯典曰嬪于虞大雅曰曰</hi>
　<hi>嬪于京又周禮有九嬪之官屬天官掌婦學之法此皆生稱嬪者也明此信非生死有異稱可以破俗儒</hi>
<pb n="23b"/>
　<hi>之論矣</hi>
　<hi>呂坤四禮疑承重孫有祖父母之喪諸父在則誰通名曰主上之旁注孫稱孝孫則通名於親友當稱承</hi>
　<hi>重孫矣曰諸父不列名乎等於姪之下乎曰名不可廢等於姪下可也曰喪次出入誰先曰諸父先重長</hi>
　<hi>孫謂與祖為體尊祖也故名先孫弟為尸之義也讓諸父謂與父為行尊父也故先庶父庸敬之禮也</hi>
　<hi>顧夢麐曰案葉夢得石林燕語父没稱皇考於禮本無所見王制言天子五廟曰考廟王考廟皇考廟顯</hi>
　<hi>考廟祖考廟則皇考乃曽祖之稱也屈原離騷云朕皇考曰伯庸則直以皇考為父矣漢時議宣帝父稱</hi>
　<hi>蔡義請稱悼太子魏相以為宜稱尊號曰皇考則皇考乃至尊之稱非後世所得通用然沿習既乆雖儒</hi>
　<hi>者亦不能自異也又曽鞏為人後議云皇考一名而為説有三禮曰考廟曰皇考廟曰顯考廟曰祖考廟</hi>
<pb n="24a"/>
　<hi>是則以皇考為曽祖之廟號也魏相謂漢宣帝父宜稱尊號曰皇考既非禮之曽祖之稱又有尊號之文</hi>
　<hi>故魏明帝非其加悼考以皇號至於光武亦於南頓君稱皇考廟義出於此是以加皇號為事考之尊稱</hi>
　<hi>也屈原稱朕皇考曰伯庸晉司馬機為燕王告禰廟文稱敢昭告于皇考清惠亭侯是又逹於羣下以皇</hi>
　<hi>考為父没之通稱也以為曽祖之廟號者於古用之以為事考之尊稱者於漢用之以為父没之通稱者</hi>
　<hi>至今用之據石林以為沿習既乆雖儒者不能自異予固以為父没之通稱至今用之則是宋時羣下得</hi>
　<hi>槩稱皇考未嘗有明禁也永樂六年十二月戊戌賜秦王尚炳書曰朝廷制禮各有定分毋敢僭踰爾令</hi>
　<hi>僧人脩齋資薦考妣蓋欲以報劬勞之恩而於文字稱皇考皇妣又稱愍烈妃皇考皇妣是朝庭尊稱藩</hi>
　<hi>國豈得僭用況於禮有違且爾父於冥冥之中亦不自安況愍烈之諡果朝廷所賜乎抑爾自加之乎爾</hi>
<pb n="24b"/>
　<hi>年少寡學未諳大體此必俗學腐儒所為陷於僭妄而爾不能察也自今但據實書之庶不貽譏有識之</hi>
　<hi>人則直以皇考為朝廷尊稱迄今無敢僭用者禁之自國初始也惜秦藩諸臣無能援屈原司馬機故事</hi>
　<hi>為上告者抑慴於尊嚴而不敢言邪</hi>
　<hi>顧炎武日知録子孫得稱祖父之字子稱父字屈原之言朕皇考曰伯庸是也孫稱祖字子思之言仲尼</hi>
　<hi>祖述堯舜是也儀禮筮宅之辭曰哀子某為其父某甫筮宅又曰哀子某來日某卜葬其父某甫字父也</hi>
　<hi>虞祭之祝曰適爾皇祖某甫卒哭之祝曰哀子某來日某隮祔爾于爾皇祖某甫字祖也祔祭之祝曰適</hi>
　<hi>爾皇祖某甫以隮祔爾孫某甫兩字之也○爾雅父曰考母曰妣愚攷古人自祖母以上通謂之妣經文</hi>
　<hi>多以妣對祖而並言之若詩之云似續妣祖烝畀祖妣易之云過其祖遇其妣是也左傳昭十年邑姜晉</hi>
<pb n="25a"/>
　<hi>之妣也尤可證○過其祖遇其妣據文義妣當在祖之上不及其君遇其臣臣則在君之下也昔人未論</hi>
　<hi>此義周人以姜嫄為妣周禮大司樂注周人以后稷為祖而姜嫄無所配是以特立廟祭之謂之閟宫是</hi>
　<hi>以妣先乎祖周禮大司樂享先妣在享先祖之前而斯干之詩曰似續妣祖箋曰妣先妣姜嫄也祖先祖</hi>
　<hi>也或乃謂變文以協韻是不然矣或曰易爻何得及此夫帝乙歸妹箕子之明夷王用享于岐山爻辭屢</hi>
　<hi>言之矣</hi>
　<hi>萬斯大與應撝謙論孤哀義書先生謂世俗初喪人子刺中自稱無問父母皆當稱哀引禮文喪稱哀子</hi>
　<hi>哀孫為證且言家禮父喪稱孤母喪稱哀丘氏謂為無據而孤為國君之稱後世爵隆如温公者或可假</hi>
　<hi>稱若士庶稱孤為僭某退而思之皆於禮有未盡也案雜記云祭稱孝子孝孫喪稱哀子哀孫孔䟽曰祭</hi>
<pb n="25b"/>
　<hi>吉祭也謂自卒哭以後之吉祭則申孝子之心祝辭稱孝也喪謂自虞以前凶祭也痛慕未申故稱哀然</hi>
　<hi>則哀子哀孫蓋子孫喪中祭祖父母父母祝辭之稱也顧欲移以施於今之柬刺不己非禮意乎且孔䟽</hi>
　<hi>之言非無本也古者人自始死至葬有奠而無祭葬之日日中而虞謂之喪祭故檀弓曰是日也以吉祭</hi>
　<hi>易喪祭喪祭吉祭其變有漸故祝辭之稱不容無别士虞禮三虞祝辭皆稱哀子某即此喪稱哀子哀孫</hi>
　<hi>之謂也卒哭祔祭稱孝子某特牲少牢饋食祝辭俱稱孝孫某即此祭稱孝子孝孫之謂也禮經明甚䟽言明</hi>
　<hi>甚而欲移以施之於柬刺是謂非所據而據焉奚其可古者往來之禮有擯辭有將命之辭有自稱故禮</hi>
　<hi>於天子諸侯大夫士吉凶稱謂略見於士相見禮及曲禮少儀玉藻諸篇後世乃於東刺以通姓名即居</hi>
　<hi>喪不廢温公定禮見喪中之刺禮無明稱遂從舊俗定為父喪稱孤子母喪稱哀子要不可謂之無據也</hi>
<pb n="26a"/>
　<hi>孟子曰㓜而無父曰孤曲禮曰孤子當室又曰君子已孤不更名是父喪不可以稱孤乎問喪篇云喪禮</hi>
　<hi>唯喪為主矣稱孤不可通於母則取所主之義而母喪稱哀豈不可乎雖孟子曲禮之言亦非居喪之自</hi>
　<hi>稱然温公不據哀子哀孫之祝辭而必從孤哀者祝辭之稱人子對父母之辭也人子對父母異於人子</hi>
　<hi>對外人之辭也父母之喪外人或未察不可以無辨故析為孤哀以著之也丘氏謂為無據豈知斯義者</hi>
　<hi>乎曲禮云庶方小侯自稱曰孤左傳云列國有凶稱孤是孤固國君之稱然曲禮又云已孤暴貴不為父</hi>
　<hi>作諡是未貴而無父者亦得稱孤也且無父曰孤者取無父何怙之義君公稱孤者取特立無德能之義</hi>
　<hi>又君公止稱孤而父喪稱孤子稱固不同義各有在不相妨也何嫌何疑而以此為拘且目之為僭妄乎</hi>
　<hi>矧孤哀之稱温公著之朱子因之煌煌㑹典載之頒自朝廷行之天下且𢾗百年初未有所失乃欲一旦</hi>
<pb n="26b"/>
　<hi>更之而曰禮文若是也禮文果若是乎望髙明平心察之勿執偏見幸甚</hi>
　<hi>撝謙復書前有數友見問謂父喪稱孤母喪稱哀而母喪之後繼母在父喪并不得稱哀撝謙以為如此</hi>
　<hi>則使人子周旋人情薄於所生大失禮意因欲拔本塞原辨孤哀二字所由起士庶不得稱孤吾兄所引</hi>
　<hi>孤子當室君子已孤皆非士庶自稱不可相例而曲禮諸侯在凶服曰適子孤左傳列國有凶稱孤確有</hi>
　<hi>可據非士庶之稱也哀子係喪祭自稱非所施於名刺尊説於禮不悖但今人哀子已施於名刺獨不欲</hi>
　<hi>以其哀哀其父耳此固不必辨也苟其不可稱於名刺則母喪亦不可若曰可施於母何獨不可施於父</hi>
　<hi>乎且老而無夫曰寡㓜而無父曰孤皆凶稱而王侯自以為稱恐何怙之孤與特立之孤緫為不逺不知</hi>
　<hi>髙明以為然否要之撝謙立辨之意本不起於孤哀二義但為人子不欲以哀施於父并不欲以哀施於</hi>
<pb n="27a"/>
　<hi>所生母耳惟先生諒之</hi>
　<hi>萬斯大再與應撝謙書人子遭父喪因繼母而不稱哀尊見以為周旋人情夫先王制禮固順人情而為</hi>
　<hi>之節文以為周旋則非也周旋二字施於外人則可施於後母將後母非母乎又以不稱哀為薄於所生</hi>
　<hi>大失禮意則更不然曽子問有云并有喪葬先輕而後重奠與虞先重而後輕輕指母重指父古人於父</hi>
　<hi>母並喪猶分輕重先後其於母也行葬不哀次今人於父母雖不敢或為輕重然母已先亡而今值父死</hi>
　<hi>則今日之痛在父不在母又以後母之故而刺不稱哀其於吾母終天之痛自若終身之喪自若也烏害</hi>
　<hi>於義哉又云欲拔本塞原因為之辨孤哀二字所由起士庶不得孤稱且謂禮經孤子當室君子已孤皆</hi>
　<hi>非士庶自稱抑何讀古之泥也夫禮經特未載士庶喪中自稱耳業言無父曰孤矣而謂不可以自稱孤</hi>
<pb n="27b"/>
　<hi>乎若疑於上僭則諸侯曰適子孤士庶曰孤子此其辨也且孤哀二稱尊見以為稱孤重乎稱哀重乎言</hi>
　<hi>孤則包有哀義言哀則不得兼孤先生乃謂今人哀子以施於名刺獨不欲以其哀哀其父豈今之居父</hi>
　<hi>喪者因刺稱孤不稱哀遂嘻笑怒罵惟其所意毫無戚容者乎如此立論是求人子之哀於一字之間既</hi>
　<hi>失其本并其稱孤深意亦昧焉不察矣子之於父猶天也父之怙子猶天之覆物無父是無天此生無可</hi>
　<hi>再得故當舉筆書孤子時何等痛割何等傷悼乃曰不欲以哀哀其父何其謬也夫尊意所欲據以並稱</hi>
　<hi>哀子者喪稱哀子哀孫之言也今既知此言不足據而尚欲並稱哀子以為繼母在不稱哀為薄於所生</hi>
　<hi>獨不思父喪不稱孤而稱哀於己故之母母則存矣奈何反忘見在之父喪乎此即百口辨之曰父喪可</hi>
　<hi>以稱哀也人且曰考之禮經而一無可據則何如父喪稱孤母喪稱哀者雖不載禮經猶有書儀家禮㑹</hi>
<pb n="28a"/>
　<hi>典之可憑乎故繼母在而父喪止稱孤者順人情也亦所以尊父也非忘母也以為今人不欲以哀施於</hi>
　<hi>父并不欲以哀施於所生母者直無稽之言不可以語人也</hi>
　<hi>應撝謙再答萬斯大書雜記諸侯之禮他國弔含襚賵皆對曰孤某須矣以世子無父始為諸侯故可稱</hi>
　<hi>孤然無母喪又有何稱則此禮通乎母喪皆得稱孤而無稱哀子者矣曲禮諸侯在喪曰適子孤左傳列</hi>
　<hi>國有凶稱孤則通乎母喪皆無哀子之稱矣後世封建禮廢始有有顯爵而父在母死得稱哀子兄云自</hi>
　<hi>古皆父喪稱孤母喪稱哀則列國有凶稱孤之文不唯贅詞且使臣民將何適從雜記喪稱哀子哀孫並</hi>
　<hi>不言所稱之地先儒據禮經虞卒哭祥祭皆稱哀子故以喪祭釋之則哀子之稱禮經無父母之異哀知</hi>
　<hi>矣且筮宅辭曰哀子某為其父某甫筮宅卜日辭曰哀子某來日卜葬其父某甫則哀子之稱不徒對父</hi>
<pb n="28b"/>
　<hi>母稱之且對神亦稱之矣對神可稱獨不可對人而稱之乎對人不得稱哀子此於古不知出何經且家</hi>
　<hi>禮㑹典無繼母在父喪不得稱哀子祗許稱孤子之文兄何必附㑹俗說増此一條儒者論禮皆以經為</hi>
　<hi>據未有以俗為據而駮經者今繼母在不稱哀此出何經人問朱子孤哀之説朱子曰温公亦是據今俗</hi>
　<hi>不欲父母混并之也且從之亦無害觀此言温公祗是從宋俗若果自古迄今皆從此稱朱子焉得言且</hi>
　<hi>從之亦無害要之古諸侯雖母喪亦稱弧虞辛哭祥祭雖父喪亦稱哀子不懼父母之混并者以孤字原</hi>
　<hi>可兼衰哀字不得専於母故不以此為别異亦不意後人并父母雙亡而繼母在亦不許稱哀也温公文</hi>
　<hi>公原係諸侯本不悖禮但未發明出士庶不可稱孤一義故今日有此鶻突耳兄據書儀家禮弟據禮經</hi>
　<hi>不敢謂古之士庶皆稱孤道寡恐亦無礙各遵所聞不必盡同何如</hi>
<pb n="29a"/>
　<hi>萬斯大三與應撝謙書孤哀二義温公從宋俗而定為此稱要知原非始於宋陳子昂為其父墓誌自稱</hi>
　<hi>孤子李華祭蕭穎士文己有父喪自稱孤子則唐俗已然古喪禮小斂奠後有禭者擯者出請入告主人</hi>
　<hi>待於位擯者出告須以賔入鄭𤣥注曰出請之辭曰孤某使某請事出告之辭曰孤某須矣則周時士已</hi>
　<hi>孤稱由是以觀在古為擯辭為將命之辭在後世為名刺雜記諸侯之禮他國弔含襚賵皆對曰孤某須</hi>
　<hi>矣尊説據此謂世子無父始為諸侯故可稱孤意重在始為諸侯上以諸侯是國名得稱孤道寡也某則</hi>
　<hi>謂諸侯喪稱曰孤係於無父不係於始為諸侯也與孟子所云幼而無父曰孤者有異乎無異乎恐尊卑</hi>
　<hi>貴賤不同而無父之情則同奈何因禮文不備遂謂士庶不得稱孤稱孤即謂之稱孤道寡也諸侯母喪</hi>
　<hi>禮固無稱哀之文然某細思之諸侯母先父死則已猶為世子君父為喪主其敢稱孤乎若父先母死則</hi>
<pb n="29b"/>
　<hi>已繼為諸侯為喪主矣及母之死其或亦稱孤或别有稱而禮文不具不可得而知也至於祭稱孝子孝</hi>
　<hi>孫喪稱哀子哀孫二言是天子諸侯大夫士之所同二句當連看不可拆看當主祝辭說不當主通稱說</hi>
　<hi>案曲禮云天子臨祭祀内事曰孝王某諸侯臨祭祀内事曰孝子某侯某而儀禮少牢特牲祝辭稱孝孫</hi>
　<hi>某士虞禮言祔祭祝辭孝子某是祭稱孝子孝孫也喪祭惟存士虞祝稱哀子天子諸侯無可考見然必</hi>
　<hi>無對父母新喪而祝辭不稱哀子之禮故曰天子諸侯大夫士所同也祭稱孝子孝孫是言吉祭喪稱哀</hi>
　<hi>子哀孫是言凶祭連看則意義分明拆看則支離鶻突主於祝辭則天子諸侯大夫士可以相通主於通</hi>
　<hi>稱必無上句通乎天子諸侯之祝辭而下句專屬士庶喪中自稱之理故曰可連看不可拆看當主祝辭</hi>
　<hi>說不當主通稱說也今尊意據喪稱哀子之言堅謂父喪亦可稱衰子豈以今之母喪稱哀子者為據此</hi>
<pb n="30a"/>
　<hi>喪稱哀子之言乎非也先王制禮父喪稱孤母喪稱哀前後相承迄今不變特禮文不具必不寄喪中自</hi>
　<hi>稱於祝辭之内也若謂祝辭可以通稱也則通稱之可矣又胡為筮宅筮日復出一經曰祝稱卜葬虞子</hi>
　<hi>孫曰哀乎觀此則知對父母之祝辭不足以包對神之祝辭故雖同稱哀子而復出一經也苟謂祝辭可</hi>
　<hi>以為喪中自稱於喪稱哀子哀孫之言得矣何以處祭稱孝子孝孫之言乎豈古人除喪之後皆吉祭之</hi>
　<hi>時對人皆自稱孝子邪如之何其弗思也來諭謂古時諸侯雖母喪亦稱孤虞卒哭雖父喪亦稱哀子於</hi>
　<hi>士庶之父喪稱孤罪為僭妄始終混喪稱無父之孤為孤寡不穀之孤故反復言之而不決豈知其稱雖</hi>
　<hi>相似而其實不同乎古者諸侯薨嗣君未踰年稱子居倚廬百官緫己以聽冢宰三年喪畢以士服入見</hi>
　<hi>天子天子錫之命然後得為諸侯未錫爵視天子之元士以君其國則喪中猶未全乎為君也豈惟諸侯</hi>
<pb n="30b"/>
　<hi>天子至尊貴也其未除喪也曰予小子生名之死亦名之亦未全乎為君也未全乎君而諸侯曰孤則以</hi>
　<hi>無父之孤也然則士庶無父稱孤又何嫌哉奈何以稱孤道寡誣之也又先生以對神稱哀子因曰父喪</hi>
　<hi>對人不得稱哀子此於古不知出何經某亦曰父喪對人得自稱哀子此於古不知出何經來諭云兄據</hi>
　<hi>書儀家禮弟據禮經然某據書儀家禮而謂父喪當稱孤猶不失孟子無父曰孤之義先生據禮經而云</hi>
　<hi>不敢謂士庶皆稱孤道寡則混喪稱無父之孤為孤寡不穀之孤不知於禮意為何如也且父喪因繼母</hi>
　<hi>而不稱哀家禮㑹典雖不著然此亦就人子所處之位有萬不得已之情姑為此說以通其變不増固無</hi>
　<hi>害也今先生曰繼母在不稱哀此出何經某亦曰繼母在并父喪亦稱哀此出何經喪稱哀子哀孫喪祭</hi>
　<hi>祝辭也某還其為祝辭不敢雷同尊說以為父喪東刺亦自稱哀子遂謂某以俗為據而駮經某所駮何</hi>
<pb n="31a"/>
　<hi>經也某不任此責也</hi>
　<hi>萬斯大與杭人論曽孫不當稱功服書昨見令郎名刺有功服字不審此何人之服也若仍是令祖母之</hi>
　<hi>服則令郎為曽祖母當是齊衰五月不當是功服考儀禮曽孫為曽祖父母齊衰三月注云髙祖同今制</hi>
　<hi>曽孫為曽祖則齊衰五月𤣥孫為髙祖齊衰三月喪服斬衰之下即是齊衰其服最重蓋曽𤣥孫之於曽</hi>
　<hi>髙祖乃一本之親故服齊衰重服但以其世已逺恩己殺故降於期而五月三月在古則儀禮可案在今</hi>
　<hi>則家禮㑹典可證昭昭然不可易也今杭俗曽孫皆稱功服夫功服有大小皆旁支及外親之服本支子</hi>
　<hi>孫無服此者唯髙祖為𤣥孫曽祖為曽孫祖為諸孫乃尊服卑上服下故報以緦功今之曽孫稱功服者</hi>
　<hi>不審大功乎小功乎令祖母之喪在去年八月至十二月則齊衰五月之期已滿令郎之服可除而今正</hi>
<pb n="31b"/>
　<hi>月尚稱功服必謂是大功矣夫大功九月較齊衰五月月數雖多而服反殺徒知九月之重於五月而不</hi>
　<hi>知大功之輕於齊衰是欲厚其曽祖而反薄之欲親其曽祖而反疏之如之何其可也古人制服有輕重</hi>
　<hi>衰布因有精麄故齊衰四升五升六升布猶未成大功七升八升九升則已成布故齊衰重於大功不唯</hi>
　<hi>五月即為髙祖之三月亦非大功所得同也豈以月數拘哉今喪禮幾亡五服之衰輕重一施無精麄之</hi>
　<hi>别第惟先王制禮其所以崇一本之親而為之稱情以立文者其名不可或紊也故特言之</hi>
　<hi>張文嘉曰卒之一字唯有官者宜稱常人不應擅稱止可曰没曰終又案丘氏曰禮稱哀子哀孫其孤子</hi>
　<hi>乃議禮所指論非其自稱也今父亡稱孤母亡稱哀父母俱亡稱孤哀子於禮無據然世俗相沿已乆恐</hi>
　<hi>難猝改從俗亦可竊意父母之變哀摧於心孟子曰幼而無父曰孤言孤則哀在其中矣若六十七十而</hi>
<pb n="32a"/>
　<hi>亦稱孤者年雖老而情同孺慕也蓋父母之喪外人或未察故以此分辨焉況書儀㑹典皆從之無可議</hi>
　<hi>矣但訃狀列名從來止有孝子或承重孫主喪者而已近乃有以諸孫及曽𤣥一切列名者知禮者宜反</hi>
　<hi>古焉</hi>
　<hi>柴紹炳孝子喪父有繼母訃不稱哀議近世孝子訃狀喪父稱孤子喪母稱哀子父母並喪則稱孤哀子</hi>
　<hi>其說本於宋司馬光載諸儒家禮朱熹亦是之比有喪父而繼母在者其訃狀疑所署或欲並稱孤哀或</hi>
　<hi>欲去哀稱孤客未能決質於予予應之曰有繼母在宜避不稱哀否則無以處其後母將繼親也而父妾</hi>
　<hi>與哉禮取别嫌明微者此也或曰案禮居喪祭祀曰孝子某訃告曰哀子某哀哀父母孝子之情也第稱</hi>
　<hi>哀何嫌予謂禮時為大宜次之因時制宜不得泥古如孤哀之稱昉於宋儒循行已乆何容獨異猶之稽</hi>
<pb n="32b"/>
　<hi>顙頓首例分吉凶君子未嘗或矯焉故稱孤則人知喪父稱哀則人知喪母父没而有繼母者并書哀則</hi>
　<hi>嫌於無繼母義不敢出也若謂從禮書哀不必循俗已類生今反古之道又連文書孤更屬駢枝矣或又</hi>
　<hi>曰喪母稱哀於俗為允今己母實亡而去哀存孤不幾於忘母乎予謂喪母哀訃其事在前今居父喪而</hi>
　<hi>壓於繼母而不敢書哀直避其名爾喪其母而書哀者實也壓於繼母而不敢書哀者名也禮之節文是</hi>
　<hi>也古有母死而請數月之喪者亦有壓而然豈忍恝邪考律之制服凡喪繼母舅如其舅服功繼母死則</hi>
　<hi>己之服舅之有無尚以繼母存亡為别則繼母在而避不稱哀禮由義起詎為得己哉如近今登科序齒</hi>
　<hi>録父没而有繼母在堂必書曰慈侍下而不曰永感何則書永感則嫌於無繼母書慈侍不嫌於忘己母</hi>
　<hi>也比是以觀亦可曉然已且執或之說如喪父有二子一子前母出一子後母出前子以己母先亡而欲</hi>
<pb n="33a"/>
　<hi>書孤哀後子以己母尚在而欲但書孤則二子者將同訃異狀邪君子行禮每稱情立文而未始壹於直</hi>
　<hi>遂彼事後母之如母有父制命焉惡敢以父没而遽遺之故喪吾母也哀喪後母也亦哀惟其喪也亦當</hi>
　<hi>哀則其存也必不敢預哀儻以哀屬吾母不為後母計有如執言以問嫌隙所開其罪等於不孝也持論</hi>
　<hi>者善處人骨肉之間宜何從焉或又曰今俗有停柩在家經年始殯者假令母殯未舉而父已續娶於𤼵</hi>
　<hi>引之時孝子通狀亦縁繼母去哀否乎予謂喪母書哀自屬定禮繼親後來惡得避之且前此訃告以父</hi>
　<hi>為政率男稱哀專為其母則無可引嫌者也夫禮者稱情立文恒縁義起喪父有繼母而并書哀失之戅</hi>
　<hi>喪其母因後母來而遂削哀失之葸戅非禮葸亦非禮也抑語有之議禮如聚訟吾安得通人而與之折</hi>
　<hi>中也哉</hi>
<pb n="33b"/>
　<hi>朱董祥曰孤獨也禮曰少而無父者謂之孤孟子曰幼而無父曰孤鄭氏禮注曰三十以下無父稱孤曲</hi>
　<hi>禮曰人生十年曰幼學二十曰弱冠三十曰壯有室三十以内未有室而無父母謂之孤子當室父母存</hi>
　<hi>衣冠不純素孤子當室衣冠不純采所謂孤子者如寡婦鰥夫之稱非人子臨喪所自稱也臨喪以哀為</hi>
　<hi>本舍哀稱孤是忘本也忘本則無父無父則難言之矣人子忍乎哉○或問期功緦麻皆制乎曰然不特</hi>
　<hi>期功緦麻也冠昬喪祭皆制王者治天下之法無不為制制王制也又王者之言曰制居喪書制古人於</hi>
　<hi>喪服未終遇身家所關之事不得已謁見官長書哀恐忌不祥書從吉則犯十惡之條故書制某去其平</hi>
　<hi>日尊卑禮文之稱以存孝子三年不為禮之意茍無關身家弔喪之重雖鄰不往大功之喪既葬而出弔</hi>
　<hi>今人居喪不敢求之如古人第非謁見官長稱哀何忌而必從而改制乎孔子曰三年之喪練不羣立不</hi>
<pb n="34a"/>
　<hi>旅行不出弔恐忘哀爾無故而諱哀易制是反之也其可哉至於居喪弔人而書制惟有重喪者為然豈</hi>
　<hi>期功緦麻獨非王制邪</hi>
　　　　乾學案父喪稱孤母喪稱哀不自温公朱子<lb/>
　　　　始也開元禮四品以下卜宅兆涖卜者命曰<lb/>
　　　　孤子某云云注曰令儀父祖稱孤子孤孫母<lb/>
　　　　及祖母稱哀子哀孫而虞祔諸祭文亦然則<lb/>
　　　　是孤哀之分稱在唐世已然宋政和禮虞祭<lb/>
　　　　至大小祥祭祝文父曰孤子母曰哀子丘氏<lb/>
<pb n="34b"/>
　　　　未詳考乃謂無所據爾<lb/>
　<lb/>
　<lb/>
　<lb/>
　<lb/>
　<lb/>
　<lb/>
　讀禮通考卷六十二<lb/>
</p>
<p>
</p>
  </div>
</body>
</text>
</TEI>