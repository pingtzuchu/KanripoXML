<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>周易文詮卷三</head>
    <p>
<pb n="1a"/>
欽定四庫全書<lb/>
　周易文詮卷三　　　　　　元　趙汸　撰<lb/>
　　繫辭上傳<lb/>
天尊地卑乾坤定矣卑高以陳貴賤位矣動静有常剛<lb/>
柔斷矣方以類聚物以羣分吉凶生矣在天成象在地<lb/>
成形變化見矣<lb/>
　易畫始于羲皇易詞繫于文周人皆謂聖人之書也<lb/>
　不知非聖人自為作也未有易書以前其理已具于<lb/>
<pb n="1b"/>
　造化聖人不過因而發揮之如易有乾坤豈自易始<lb/>
　哉天以陽處上地以陰處下其一尊一卑已具健順<lb/>
　之理而乾坤定于此矣夫易始于乾坤而因有貴賤<lb/>
　剛柔吉凶變化又豈自易始哉凡地與人物之卑者<lb/>
　序列于下天與萬物之髙者序列于上而卦爻在上<lb/>
　為貴在下為賤者已位列于此矣天與萬物之陽者<lb/>
　性常王動地與萬物之陰者性常主静而卦爻之陽<lb/>
　為剛陰為柔者已判斷于此矣以一人之念言之一<lb/>
<pb n="2a"/>
　念向善而衆理咸集一念向惡而衆欲皆歸以類聚<lb/>
　也以衆人之品言之善與善交而不入惡黨惡與惡<lb/>
　交而不與善謀以羣分也聚分而善則吉惡則凶而<lb/>
　卦爻占決之吉凶已生于此矣在天而日月星辰成<lb/>
　顯晦之象在地而山川動植成經緯之形而易中之<lb/>
　蓍策卦爻陰變為陽陽化為陰者已見于此矣然則<lb/>
　造化原有自然之易聖人不過因其理而發揮之耳<lb/>
是故剛柔相摩八卦相盪<lb/>
<pb n="2b"/>
　伏羲聖人見天地間无往非易不過陰陽兩端其對<lb/>
　待之中自含變化之妙是故畫一竒以象陽而稱剛<lb/>
　畫一偶以象陰而稱柔剛柔既立變化无窮于是剛<lb/>
　摩柔而生太陰少陽柔摩剛而生太陽少陰兩相摩<lb/>
　而為四矣太陽與少隂相摩而生乾兑離震太陰與<lb/>
　少陽相摩而生巽坎艮坤四相摩而為八八卦于是<lb/>
　成矣此易之小成也由是以乾兌離震為主各以八<lb/>
　卦推盪其上自乾至復三十有二陽卦生焉以巽坎<lb/>
<pb n="3a"/>
　艮坤為主各以八卦次第推盪其上自姤至坤三十<lb/>
　有二陰卦生焉六十四卦于是成矣此易之大成也<lb/>
　至此則易道大備所謂乾坤一定而貴賤剛柔吉凶<lb/>
　變化无不備于其中矣<lb/>
鼔之以雷霆潤之以風雨日月運行一寒一暑<lb/>
　聖人既本剛柔以作易則天地間无非易理之燦著<lb/>
　也以變化之成象者言之若雷霆之鼔動即陰陽之<lb/>
　搏擊也風雨之滋潤即陰陽之和暢也日月運行之<lb/>
<pb n="3b"/>
　不息即陰陽之推遷也寒暑循環不已即陰陽之代<lb/>
　謝也是為象不一總之陰陽也即此剛柔摩盪之理<lb/>
　也<lb/>
乾道成男坤道成女<lb/>
　以變化之成形者言之陽而健者乾道也凡得陽之<lb/>
　多者皆屬乎乾其所成為男體一而實性動而健也<lb/>
　陰而順者坤道也凡得陰之多者皆屬乎坤其所成<lb/>
　為女體二而虚性静而順也是為形不一總之一陰<lb/>
<pb n="4a"/>
　陽也亦此剛柔摩盪之理也<lb/>
乾知大始坤作成物<lb/>
　其理之散見于造化如此豈特成男成女已哉乾天<lb/>
　也有父道焉氣始其形理始其性盡物皆主宰而資<lb/>
　姑之葢知大始者也坤地也有母道焉氣成其形理<lb/>
　成其性盡物皆作養而成就之葢作成物者也<lb/>
乾以易知坤以簡能<lb/>
　然其知始作成豈有難且煩乎易簡而已夫乾知大<lb/>
<pb n="4b"/>
　始是物物无不始知若難矣然乾健而動氣至即行<lb/>
　一始即始絶无等待絶无留難何易如之坤成大始<lb/>
　盡物成之能若煩矣然坤順而静凡其所行皆従乎<lb/>
　陽而不自作事无耑成為必有終何簡如之然則乾<lb/>
　坤之用雖大要不外此易簡之理也<lb/>
易則易知簡則易從易知則有親易從則有功有親則<lb/>
可久有功則可大可久則賢人之徳可大則賢人之業<lb/>
　夫乾坤有易簡之妙而體之則存乎人吾人之心原<lb/>
<pb n="5a"/>
　本乾始坤成合下自有易簡人人皆有易簡誠能法<lb/>
　乾之易知以存心而克去艱險則明白坦夷盡人皆<lb/>
　可知矣則易知法坤之簡能以處事而絶去紛擾則<lb/>
　徑直要約盡人皆可能矣則易從易知則萬心一心<lb/>
　其心之无弗同者皆吾親也所知皆親不必其附已<lb/>
　矣易從則衆力為力其力之无弗同者皆吾功也所<lb/>
　從皆功不必其身助也惟有親則心一不二其精神<lb/>
　更无古今易之凝于心者豈不可乆惟有功則成不<lb/>
<pb n="5b"/>
　獨成其分量自足兼善簡之擴于事者豈不可大可<lb/>
　乆則本體不息即至誠无息德為過人之德可大則<lb/>
　分量无方即廣大无方業為過人之業而人之所以<lb/>
　法乾坤者可謂賢于人逺矣<lb/>
易簡而天下之理得矣天下之理得而成位乎其中矣<lb/>
　然則天下之理一易簡而已盡聖人體易之成一盡易<lb/>
　簡而亦盡矣誠體易簡至于乆大則易純乎易簡純乎<lb/>
　簡一易簡而天下之理不遺于吾心而无弗得矣天下<lb/>
<pb n="6a"/>
　之理得則天得易以成位乎上地得簡以成位乎下<lb/>
　人得易簡以成位乎中則體道之極功聖人之能事<lb/>
　可以與天地參矣可見易理即天地之理天地之理<lb/>
　即吾身之理人當求易理于天地亦惟求易理于吾<lb/>
　心而已矣<lb/>
　　右第一章<lb/>
聖人設卦觀象繋辭焉而明吉凶<lb/>
　自伏羲畫卦以來吉凶之理已黙示矣文周聖人何<lb/>
<pb n="6b"/>
　又繋以辭哉盖以有畫无文民用弗昭于是取所畫<lb/>
　六十有四之卦而布列之統觀一卦則内外貞悔時<lb/>
　有消息而係彖辭以明全體之吉凶析觀六爻則乘<lb/>
　承比應位有當否而係爻詞以明一節之吉凶盖聖<lb/>
　人縁象以係詞使人因詞以求象則趨避之機決而<lb/>
　利用之功大矣<lb/>
剛柔相推而生變化<lb/>
　然聖人何以觀象而係辭盖詞雖因象而係而象實<lb/>
<pb n="7a"/>
　因變而生卦爻中之竒偶雖不過剛柔二畫然非膠<lb/>
　于一定者剛進之極柔以時推之則陽化隂而化生<lb/>
　柔退之極剛以時推之則隂變陽而變生其變不窮<lb/>
　則其象不一此聖人所以觀象而繋詞也<lb/>
是故吉凶者失得之象也悔吝者憂虞之象也<lb/>
　然則聖人所作之易皆由剛柔不易之理推之其詞<lb/>
　之模冩人事之紛紜者有不極其備乎詞之吉者即<lb/>
　人事順理而得之象也辭之凶者即人事逆理而失<lb/>
<pb n="7b"/>
　之象也辭有自凶而趨吉之悔者即人事既失之後<lb/>
　困心衡慮而為憂之象也辭有自吉向凶之吝者即<lb/>
　人事未失之先安意肆志而為虞之象也詞之符于<lb/>
　人事如此<lb/>
變化者進退之象也剛柔者晝夜之象也六爻之動三<lb/>
極之道也<lb/>
　其變之闡發造化之精藴者有不極其備乎象變之<lb/>
　中柔變而趨剛者即氣機退極而進之象也剛化而<lb/>
<pb n="8a"/>
　趨柔者即氣機進極而退之象也既變而剛即陽明<lb/>
　用事而為晝之象也既化而柔即隂晦用事而為夜<lb/>
　之象也至若剛柔變化流行于一卦六爻之間而九<lb/>
　六迭運一剛一柔變之化之所謂動也其即三極之<lb/>
　道乎太極之理一也而天地人各得之為三才之至<lb/>
　極是其動于初二即地道剛柔之交錯也動于三四<lb/>
　即人道仁義之並行也動于五上即天道隂陽之迭<lb/>
　運也何動非道何道非極變之符乎造化如此<lb/>
<pb n="8b"/>
是故君子所居而安者易之序也所樂而玩者爻之辭<lb/>
也<lb/>
　夫易而歸之道則凡易之所在皆道之所在矣而君<lb/>
　子可不學乎是故身之所處為居而安而不遷者在<lb/>
　剛柔變化之易序至變之中有不變之理次第不紊<lb/>
　不違其宜則一身皆易矣心之所契為樂而玩而不<lb/>
　厭者在吉凶悔吝之爻詞有言之中寓无言之藴稽<lb/>
　實待虚曲盡其變則一心皆易矣<lb/>
<pb n="9a"/>
是故君子居則觀其象而玩其辭動則觀其變而玩其<lb/>
占是以自天祐之吉无不利<lb/>
　惟君子身心不離乎易故動靜无間其功方居而未<lb/>
　及卜筮也道著為象而詞以洩之則觀其卦爻之象<lb/>
　而玩其吉凶之詞是居安樂玩无間乎静矣及動而<lb/>
　謀及卜筮也道呈為變而占以示之則觀其卦爻所<lb/>
　值之變而玩其吉凶所示之占是居安樂玩无間于<lb/>
　動矣如此觀玩則所趨皆吉所避皆凶一動一靜俱<lb/>
<pb n="9b"/>
　无違理則三極之道皆由我立天且弗違其居其動<lb/>
　寧有不吉利乎是以自天祐之吉无不利此君子體<lb/>
　易之極功也<lb/>
　　右第二章<lb/>
彖者言乎象者也爻者言乎變者也<lb/>
　畫卦繋詞以後文周聖人又復諄諄而繋以彖與爻<lb/>
　者何哉卦之既立意雖已盡而人不能得意忘象故<lb/>
　文王觀象于卦而係彖辭彖者言乎一卦之象也與<lb/>
<pb n="10a"/>
　全體之竒偶純雜内外消長像乎物之宜者莫不統<lb/>
　言之以示人也周公觀變于爻而係爻詞爻者言乎<lb/>
　六爻之變也舉一節之隠顯貴賤當否比應趨乎時<lb/>
　之變者莫不析言之以示人也<lb/>
吉凶者言乎其失得也悔吝者言乎其小疵也无咎者<lb/>
善補過也<lb/>
　彖言象爻言變則吉凶悔吝无咎之詞已備之矣其<lb/>
　言吉凶者言乎象變中有時消而位不當為失者失<lb/>
<pb n="10b"/>
　則從逆而凶有時息而位當為得者得則從順而吉<lb/>
　也詞曰悔吝者言乎象變中剛柔雜居善惡未定有<lb/>
　向于得而未得尚有小疵則自訟而悔生向于失而<lb/>
　未失既有小疵則招尤而吝生也詞曰无咎者言乎<lb/>
　象變中或時位未善才德未純足以致咎者是過也<lb/>
　然一節之善或能更改而補救之則過復无過而咎<lb/>
　可无也<lb/>
是故列貴賤者存乎位齊小大者存乎卦辯吉凶者存乎<lb/>
<pb n="11a"/>
辭<lb/>
　象變闡于卦爻如此而詞可无係乎是故爻固言乎<lb/>
　其變已而所以列其孰為貴孰為賤者則存乎六爻<lb/>
　之位葢内外承乘而貴賤分焉彖固言乎其象已而<lb/>
　所以齊其孰為小孰為大者則存乎六十有四之卦<lb/>
　葢陰陽淑慝而大小齊焉夫貴賤小大雜陳易于是<lb/>
　乎有吉凶矣而所以辨其孰為吉孰為凶者則存乎<lb/>
　卦爻之辭葢詞有得失而吉凶辨焉<lb/>
<pb n="11b"/>
憂悔吝者存乎介震无咎者存乎悔<lb/>
　辨吉凶者存乎詞矣詞有悔吝辨于吉凶之間者也<lb/>
　悔吝固言乎其小疵然不可因小疵而自恕必憂之<lb/>
　而防㣲杜漸存乎善惡初分之介則不至悔吝矣詞<lb/>
　有无咎辨于轉凶為吉之後者也无咎固能補過然<lb/>
　欲動其補過之心必震之而儆戒振動存乎悔悟剏懲<lb/>
　之幾則不終于咎矣凡此皆所以辨吉凶也而詞之<lb/>
　所係不大乎<lb/>
<pb n="12a"/>
是故卦有小大辭有險易辭也者各指其所之<lb/>
　合而觀之无非詞也是故卦分陰陽雖有小大詞分<lb/>
　淑慝雖有險易要非卦自卦而辭自辭也辭也者各<lb/>
　推其卦之所向以示耳所之小則詞因係以險使天<lb/>
　下懈怠有震懾之心所之大則詞因係以易使天下<lb/>
　危疑有自全之策其所以不得不係其詞者正辨吉<lb/>
　凶以示天下知趨避也聖人之情見乎詞矣<lb/>
　　右第三章<lb/>
<pb n="12b"/>
易與天地準故能彌綸天地之道<lb/>
　易之道其大乎天地一陰陽也易以道陰陽其與天<lb/>
　地葢齊準者也天地所以定位之理天地之道也惟<lb/>
　與之準故能彌綸天地之道其兼陰兼陽有以聫合<lb/>
　其全體而無一理之或遺即彌綸之中其分陰分陽<lb/>
　又有以條析其一節而无一毫之或紊凡性理命无<lb/>
　不具于其中信乎易與天地準也<lb/>
仰以觀於天文俯以察於地理是故知幽明之故原始<lb/>
<pb n="13a"/>
反終故知死生之説精氣為物游魂為變是故知鬼神<lb/>
之情狀<lb/>
　惟易能彌綸天地之道故聖人用易以盡天地之道<lb/>
　彼幽明死生鬼神理之最難知也而其道總不外乎<lb/>
　陰陽幽明者陰陽之顯晦也聖人以易之理仰觀經<lb/>
　緯之天文俯察一定之地理則知天文如夜與下地<lb/>
　理如北與深幽也所以幽者陽化陰也天文如晝與<lb/>
　上地理如南與髙明也所以明者陰變陽也其故以<lb/>
<pb n="13b"/>
　易而知之矣死生者陰陽之聚散聖人以易之理推<lb/>
　原人物何自而始反觀人物何為而終則知始之生<lb/>
　者氣聚而凝陰變陽也終之死者氣化而盡陽化陰<lb/>
　也其説以易而知之矣鬼神者陰陽之屈伸聖人以<lb/>
　易之理究其陰精陽氣聚為有象而成物魂魄降散<lb/>
　入于无形而為變則知物者自无而有神之來而伸<lb/>
　也陰變陽也變者自有而无鬼之往而屈也陽化陰<lb/>
　也其情状亦以易而知之矣<lb/>
<pb n="14a"/>
與天地相似故不違知周乎萬物而道濟天下故不過<lb/>
旁行而不流樂天知命故不憂安土敦乎仁故能愛<lb/>
　幽明死生鬼神而皆知之于易是易道即天地之道<lb/>
　也聖人體易以知之則心通造化全體太極矣天地<lb/>
　與我更无彼此之間我與天地相似故天地亦自不<lb/>
　違于我何也天地之道知仁而已聖人所以盡性者<lb/>
　亦惟知仁而已聖人以易而盡其仁盡其知焉知足<lb/>
　以燭隠而照臨之内又溥之以道濟之仁則有仁以<lb/>
<pb n="14b"/>
　實乎其知而知不過于空虚矣知足以行權而圎通<lb/>
　之中究不失其中正之則則有仁以貞乎其知而知<lb/>
　不流于變詐矣吾宻而証其知優㳺于仁義忠信之<lb/>
　天理洞燭乎吉凶禍福之命數泰然自適毫无障礙<lb/>
　既樂且知故不憂吾深而窺其仁素位自安隨處而<lb/>
　皆能下襲慈祥懇篤无物不被其周浹肫然至厚足<lb/>
　以有容既安且敦故能愛聖人備體仁知如此信乎<lb/>
　與天地相似也<lb/>
<pb n="15a"/>
範圍天地之化而不過曲成萬物而不遺通乎晝夜之<lb/>
道而知故神无方而易无體<lb/>
　夫聖人與天地相似如此而參賛之功有不與之同<lb/>
　用乎天地之化不能无過聖人以易而範圍之如理<lb/>
　陰順陽體國經野使天有常運地有常經而不過乎<lb/>
　中天地中之萬物不能自成聖人以易理成之如于<lb/>
　人則正徳厚生于物則撙節愛養使人无失性物无<lb/>
　失養而无少缺遺焉至合天地萬物而總之一書夜<lb/>
<pb n="15b"/>
　之道至難知也聖人又通乎其道而知于晝而夜夜<lb/>
　而晝其所以循環无端宻移无迹者无不與之𠖇契<lb/>
　而符合焉如是則其主宰不測其流行不窮聖人之<lb/>
　心一神也一易也神即易而寓以方求之而不得易<lb/>
　隨神而在以體執之而亦不得此用易以彌綸天地<lb/>
　之道信乎易與天地準矣<lb/>
　　右第四章<lb/>
一陰一陽之謂道<lb/>
<pb n="16a"/>
　道之名由來尚矣由今言之果何謂乎其一陰一陽<lb/>
　之謂乎陰陽不可謂道獨陰獨陽亦不可謂道惟太<lb/>
　極之静固一陰矣静極而動又一陽焉陰陽迭運循<lb/>
　環無端是之謂也<lb/>
繼之者善也成之者性也<lb/>
　是道也原于天而具于人陰陽流行初無間斷者也<lb/>
　試以天人授受之際言之氣之繼静而動理未著于<lb/>
　人物渾然純粹所謂善也陽也及氣之凝成而為人<lb/>
<pb n="16b"/>
　物所受氣又依理而立所謂性也陰也何非道也<lb/>
仁者見之謂之仁知者見之謂之知百姓日用而不知<lb/>
故君子之道鮮矣<lb/>
　然善性本无不全而氣稟容有或異試以人之稟受<lb/>
　言之仁者得陽之動為多其所見偏于發越則謂道<lb/>
　盡于仁不知仁外有知也知者得陰之静為多其所<lb/>
　見偏于收斂則謂道盡于知不知智外有仁也至于<lb/>
　陰陽稟雜者百姓也日用之間囿于仁知而不著不<lb/>
<pb n="17a"/>
　察全不知有仁知焉故君子仁知合一之道鮮矣然<lb/>
　道曷有偏哉<lb/>
顯諸仁蔵諸用鼓萬物而不與聖人同憂盛徳大業至<lb/>
矣哉<lb/>
　然氣稟容有所偏而造化則无不全試以氣機言之<lb/>
　天地以生物為仁方其由閤而闢發生之功自内達<lb/>
　外而顯諸仁焉天地以生物為用當其由闢而闔機<lb/>
　緘之妙自外入内而蔵諸用焉顯仁蔵用所以鼔萬<lb/>
<pb n="17b"/>
　物之出入也然造化无心與聖人有心而憂天下之<lb/>
　不得遂其生成者不同矣顯仁者徳之發也仁顯而<lb/>
　萬物以出徳斯盛矣蔵用者業之本也用蔵而萬物<lb/>
　以入業斯大矣盛大之出于无心如此其徳業不至<lb/>
　矣哉<lb/>
富有之謂大業日新之謂盛徳<lb/>
　徳業有迭運之機又有互根之妙焉夫論業恒于外<lb/>
　何為蔵用葢造化无无體之用蔵用之時萬物生意<lb/>
<pb n="18a"/>
　包蓄无遺所有甚富其施必𢎞故因内知外所以直<lb/>
　謂之大業也論徳恒于内何為顯仁葢造化无无用<lb/>
　之體顯仁之際萬物生機發舒殆盡日日增新其源<lb/>
　必深故因外知内所以直謂之盛徳也盛徳陽也大<lb/>
　業陰也一陰一陽道不在此乎<lb/>
生生之謂易<lb/>
　合而言之皆陰陽也即皆易也何謂易陰極則陽生<lb/>
　陽極則陰生生生而不已即循環而无窮是之謂一<lb/>
<pb n="18b"/>
　陰一陽之道<lb/>
成象之謂乾效法之謂坤<lb/>
　夫易為生生之理則天地間何物非陰陽之生生乎<lb/>
　物之初生胚胎畧成彷彿可象此則輕清未形屬乎<lb/>
　陽也是之謂乾既生之後形色已呈有法可見此則<lb/>
　重濁有迹屬乎陰也是之謂坤乾坤成而易肇乎其<lb/>
　先此道之著于生物者然也<lb/>
極數知來之謂占通變之謂事<lb/>
<pb n="19a"/>
　生生之易豈獨氣機即人事亦然日用間无事非陰<lb/>
　陽之生生也事未來而抱著問易究極陰陽老少之<lb/>
　數求卦爻之所值而因以知未來之吉凶此則決疑<lb/>
　通志是之謂占及占既決據所決吉凶之數以避以<lb/>
　趨而通于事變之際此則定業成務是之謂事夫占<lb/>
　乃事之未定屬乎陽也事乃占之已決屬乎陰也占<lb/>
　事因而易行乎其中此道之著于人事者然也<lb/>
陰陽不測之謂神<lb/>
<pb n="19b"/>
　合天地人物觀之天地間無一非陰陽也又无可執<lb/>
　為陰陽也謂陰也而陽在焉謂陽也而陰在焉謂陰<lb/>
　陽无在也无而未常无也謂陰陽有在也有而未常<lb/>
　有也不可象求不可器執兩在不測非天下之至神<lb/>
　其孰能與于此乎此正一陰一陽之謂道也<lb/>
　　右第五章<lb/>
夫易廣矣大矣以言乎遠則不禦以言乎邇則静而正<lb/>
以言乎天地之間則備矣<lb/>
<pb n="20a"/>
　夫易之為書非若他書之少藴蓄而隘規模也其中<lb/>
　含蓄无遺葢甚廣矣其外包括无盡葢甚大矣葢易<lb/>
　不外陰陽而陰陽兼體事物以言乎逺則雖千載六<lb/>
　合此理无所不到不可得而限也以言乎邇則雖瞬<lb/>
　息几席此理不待安排而咸正无缺也以言乎天地<lb/>
　之間則精及无形粗及有象萬事萬物之理无不悉<lb/>
　備此易所以廣大也<lb/>
夫乾其静也専其動也直是以大生焉夫坤其静也翕<lb/>
<pb n="20b"/>
其動也闢是以廣生焉<lb/>
　然易之廣大何自而來本乎乾坤而得之者也夫乾<lb/>
　天也静與坤别生物之心耑一而不他動與坤交生<lb/>
　物之用直遂而不撓以乾一之氣下行于坤兩之中<lb/>
　是以萬物皆資以始而其質大生焉坤地也静與乾<lb/>
　别生物之心翕受而无遺動與乾交生物之用敷闢<lb/>
　而无隠以坤二之量順承乎乾一之施是以萬物皆<lb/>
　資以生而其量廣生焉乾坤之廣大如此易固摹冩<lb/>
<pb n="21a"/>
　于乾坤者也<lb/>
廣大配天地變通配四時陰陽之義配日月易簡之善<lb/>
配至徳<lb/>
　夫易之廣大由于乾坤則易即乾坤矣其理之大一<lb/>
　天之无不包而大也其理之廣一地之无不有而廣<lb/>
　也其為配合无間者也由是而推四時錯行于天地<lb/>
　者也而廣大中之變通配焉其剛柔之迭運即寒暑<lb/>
　之推遷也日月貞明于天地者也而廣大中隂陽之<lb/>
<pb n="21b"/>
　義配焉其對待之流行即代明而不息也人之至徳<lb/>
　賦予于天地者也而廣大中易簡之善配焉其確然<lb/>
　易隤然簡者即人之存心健而易處事順而簡也總<lb/>
　之一易之廣大配天地也故曰夫易廣矣大矣<lb/>
　　右第六章<lb/>
子曰易其至矣乎夫易聖人所以崇徳而廣業也知崇<lb/>
禮卑崇效天卑法地<lb/>
　夫易之為理塞天地通性情其至極而无以加乎常<lb/>
<pb n="22a"/>
　于聖人用易見之葢天下徳崇業廣莫如聖人而易<lb/>
　則聖人所以崇之廣之也徳起于知若識見有不髙<lb/>
　明則徳何能崇聖人以易理窮之于心則本體昭融<lb/>
　而知崇矣業基于禮若踐履有不篤實業何能廣聖<lb/>
　人以易理體之于身則躬修切實而禮卑矣然知不<lb/>
　徒崇必如天之髙明无一理不在其洞悉之中禮不<lb/>
　徒卑必法地之博厚无一理不在其體驗之内所以<lb/>
　徳崇而業廣也<lb/>
<pb n="22b"/>
天地設位而易行乎其中矣成性存存道義之門<lb/>
　聖人之徳業崇廣如此自有上下與天地同流之妙<lb/>
　焉彼天地設位于上下而其間陰陽之屈伸變化行<lb/>
　乎其中矣此天地徳業之崇廣也聖人知崇如天禮<lb/>
　卑如地則其本成之性原于天者存而又存自是率<lb/>
　之為道且宜之為道中燦然之義千變萬化皆由此<lb/>
　出此聖人之徳崇業廣也夫聖人徳業侔于天地而<lb/>
　皆有資于易則易不其至矣乎<lb/>
<pb n="23a"/>
　　右第七章<lb/>
聖人有以見天下之賾而擬諸其形容象其物宜是故<lb/>
謂之象<lb/>
　易之作也卦必有象象何謂也羲皇聖人仰觀俯察<lb/>
　有以見物理之至賾莫不有陰陽至一之理存焉于<lb/>
　是以至賾之物各有形容比度于未畫之先得其物<lb/>
　之所宜則象之于既畫之後如卦之純竒純偶則象<lb/>
　純陽純陰之物宜卦之雜竒雜偶則象雜陰雜陽之<lb/>
<pb n="23b"/>
　物宜是象乃象天下之至賾也故謂之象<lb/>
聖人有以見天下之動而觀其會通以行其典禮繫辭<lb/>
焉以斷其吉凶是故謂之爻<lb/>
　易必有爻爻何謂也周公聖人遠求近取有以見人<lb/>
　事之至動亦莫不有陰陽至静之理存焉于是觀理<lb/>
　之統聚求一理之可通即通處之可行者立經常之<lb/>
　典禮循典禮者則係辭以斷其吉逆典禮者則係辭<lb/>
　以斷其凶是爻乃效天下之至動也故謂之爻<lb/>
<pb n="24a"/>
言天下之至賾而不可惡也言天下之至動而不可亂<lb/>
也<lb/>
　象有見于賾而立是象著示天下之至賾宜若可惡<lb/>
　然一物一理則名雜不越至賾之中有至一者存玩<lb/>
　之而不厭也爻有見于動而立是爻著示天下之至<lb/>
　動宜若可亂然一事一理則事肆而隠至動之中有<lb/>
　至常者存截然而不亂也此易道之妙所以為可用<lb/>
　也<lb/>
<pb n="24b"/>
擬之而後言議之而後動擬議以成其變化<lb/>
　夫象不可惡爻不可亂言動變化之理无不備矣而<lb/>
　欲用易以成之者可不擬議于斯乎将有言也必由<lb/>
　象詞以明所言之理由變占以決所言之機比擬于<lb/>
　易而後言将有動也必由象詞以明所動之理由變<lb/>
　占以決所動之機商議于易而後動如是則隨時従<lb/>
　易言不膠于一定動不滯于一隅語黙作止无不各<lb/>
　當其可而言動之變化成矣易之可用如此君子可<lb/>
<pb n="25a"/>
　不用易乎<lb/>
鳴鶴在陰其子和之我有好爵吾與爾靡之子曰君子<lb/>
居其室出其言善則千里之外應之况其邇者乎居其<lb/>
室出其言不善則千里之外違之況其邇者乎言出乎<lb/>
身加乎民行發乎邇見乎遠言行君子之樞機樞機之<lb/>
發榮辱之主也言行君子之所以動天地也可不慎乎<lb/>
　試舉易之象辭所當擬議者言之如中孚九二所云<lb/>
　葢言誠信感通莫大乎言行也故君子居室之間雖<lb/>
<pb n="25b"/>
　非大廷廣衆之地使出其言合乎實理而善則千里<lb/>
　之外信而應之況其邇者乎使出其言悖乎實理而<lb/>
　不善則千里之外疑而違之況其邇者乎觀言則行<lb/>
　可知是則言根于心特出乎居室之身而民㒺不屬<lb/>
　耳行基于言特發乎居室之邇而民㒺不屬目感應<lb/>
　之速猶樞一動而户即闢機一動而矢即發言行二<lb/>
　者誠君子之樞機也故樞機之發善則遠邇皆應而<lb/>
　為榮之主樞機之發不善則遠邇皆違而為辱之主<lb/>
<pb n="26a"/>
　豈惟民有應違善則降祥天地亦應不善降殃天地<lb/>
　亦違君子之所以動天地者亦在是也安得不兢兢<lb/>
　戒慎而以中孚為主乎擬議斯爻可以知孚信之道<lb/>
　矣<lb/>
同人先號咷而後笑子曰君子之道或出或處或黙或<lb/>
語二人同心其利斷金同心之言其臭如蘭<lb/>
　如同人九五所云葢言大同之道不以迹而以心也<lb/>
　若據迹而觀或出而事君或處而獨善或黙而蔵辨<lb/>
<pb n="26b"/>
　或語而論斷似不同矣然自其心觀之則出非徇君<lb/>
　處非忘世黙非免禍語非沽名二人之心有不同乎<lb/>
　惟其心同則讒莫能間雖金至剛其利可斷也以同<lb/>
　心而發于言則意氣相投雖蘭至馨其臭可擬也宜<lb/>
　乎先號後笑也擬議斯爻可以知同心之道矣<lb/>
初六藉用白茅无咎子曰苟錯諸地而可矣藉之用茅<lb/>
何咎之有慎之至也夫茅之為物薄而用可重也慎斯<lb/>
術也以往其无所失矣<lb/>
<pb n="27a"/>
　如大過初六所云葢言君子敬慎之道也彼物錯于<lb/>
　地可以安矣又藉之于茅何有傾危之咎此其心葢<lb/>
　安不忘危慎之至也夫茅之為物至㣲而藉物則至<lb/>
　安其用誠可重也慎斯術而往以求濟則凡所錯置<lb/>
　无非萬全之計自无所失矣擬議斯爻可以知處事<lb/>
　之慎矣<lb/>
勞謙君子有終吉子曰勞而不伐有功而不徳厚之至<lb/>
也語以其功下人者也徳言盛禮言恭謙也者致恭以<lb/>
<pb n="27b"/>
存其位者也<lb/>
　如謙九三所云葢言君子善居功也彼勤于王事可<lb/>
　謂勞矣而不矜伐于人及事成而有功矣而不任徳<lb/>
　于己此乃器識深沈度量宏遠厚之至也則夫所謂<lb/>
　勞謙者正言其以功而能下人也此其心何如哉有<lb/>
　功與勞皆徳也徳非不盛而愈欲其盛不伐不徳皆<lb/>
　禮也禮非不恭而愈欲其恭不謙不可得也凡以致<lb/>
　吾恭耳非為位計也然人道好謙自皆不疑不忌位<lb/>
<pb n="28a"/>
　亦因之以保而不失矣擬議斯爻可以知居功之道<lb/>
　矣<lb/>
亢龍有悔子曰貴而无位髙而无民賢人在下位而无<lb/>
輔是以動而有悔也<lb/>
　如乾上九所云葢言惟謙可以保位貴變而通之以<lb/>
　時不可亢以取悔擬議斯爻可以知持盈之道矣<lb/>
不出户庭无咎子曰亂之所生也則言語以為階君不<lb/>
宻則失臣臣不宻則失身㡬事不宻則害成是以君子<lb/>
<pb n="28b"/>
慎宻而不出也<lb/>
　如節初九所云葢言君子慎宻之道也惟口出好興<lb/>
　戎故亂之所生則言語為之階君為臣謀而不宻則<lb/>
　啟奸邪之妬而失臣臣為君謀而不宻則遭中傷之<lb/>
　禍而失身至于利害伏于隠㣲成敗係于毫忽而不<lb/>
　宻其謀則人皆忌其成樂其敗而自害其成矣夫失<lb/>
　臣失身害成皆亂也而皆階于言之不宻言其可不<lb/>
　慎乎擬議斯爻可以知慎言之道矣<lb/>
<pb n="29a"/>
子曰作易者其知盜乎易曰負且乘致寇至負也者小<lb/>
人之事也乗也者君子之器也小人而乗君子之器盜<lb/>
思奪之矣上慢下暴盜思伐之矣慢蔵誨盜冶容誨淫<lb/>
易曰負且乗致寇至盜之招也<lb/>
　易者愛惡相攻盛衰相變若此爻有釁隙衰弱則彼<lb/>
　爻乗變而奪之矣故作易者其知盜之情乎易之解<lb/>
　六三所云葢以負也者无徳小人勞力之事也乗也<lb/>
　者有徳君子所御之器也小人而乗君子之器則處<lb/>
<pb n="29b"/>
　非其據適啟謀利者覬覦之心盜思奪之矣所以然<lb/>
　者葢以小人竊位上則慢君而不忠下則暴民而不<lb/>
　仁盜思執詞以伐之矣夫奪之伐之雖不免于為盜<lb/>
　而致其奪與伐者是猶慢蔵財物所以教人盜我女<lb/>
　子妖冶其容所以教人淫我易曰負且乘致寇至正<lb/>
　言六三无徳據位而為盜之招也擬議斯爻可以知<lb/>
　居位之道矣<lb/>
　　右第八章<lb/>
<pb n="30a"/>
天一地二天三地四天五地六天七地八天九地十<lb/>
　伏羲之時有龍馬負圗出河其上有自一至十之數<lb/>
　人知其為河圗之數而不知此即天地之數也天純<lb/>
　陽其數竒而圗之一三五七九皆竒則皆天數也地<lb/>
　純陰其數偶而圗之二四六八十皆偶則皆地數也<lb/>
　河圗之具天地全數如此<lb/>
天數五地數五五位相得而各有合天數二十有五地<lb/>
數三十凡天地之數五十有五此所以成變化而行鬼<lb/>
<pb n="30b"/>
神也<lb/>
　是數也造化之全功无不該焉彼一三五七九屬天<lb/>
　是天數五也二四六八十屬地是地數五也五數在<lb/>
　圗各有定位是五數即五位也位之一與二三與四<lb/>
　五與六七與八九與十竒先偶後其序不紊生成之<lb/>
　功各専其一矣然相得之中自是有合如一與六二<lb/>
　與七三與八四與九五與十竒施偶成其交无間生<lb/>
　成之功妙合于兩矣此特以其分數言之耳若積天之<lb/>
<pb n="31a"/>
　五竒其數二十有五積地之五偶其數三十合而計<lb/>
　之則五十有五而相得有合之數全始得以妙其用<lb/>
　天一生水而六化成之地二生火而七變成之天三<lb/>
　生木而八化成之地四生金而九變成之天五生土<lb/>
　而十化成之是變起于天者化成于地化起于地者<lb/>
　變成于天所以成變化者此數成之也一二三四五<lb/>
　生數也即伸而神也六七八九十成數也即屈而鬼<lb/>
　也然始生雖來而伸既生則往而屈既成雖往而屈<lb/>
<pb n="31b"/>
　方成則來而伸是所以行鬼神者此數行之也圗數<lb/>
　之功用如此<lb/>
大衍之數五十其用四十有九分而為二以象兩掛一<lb/>
以象三揲之以四以象四時歸竒於扐以象閏五嵗再<lb/>
閏故再扐而後掛<lb/>
　圗數具造化之全功則聖人之筮數皆本于是其衍<lb/>
　之以作易以中宫之五為衍母以十為衍子以五之<lb/>
　一而乘其十則為小衍以五數各乘其十則為大衍<lb/>
<pb n="32a"/>
　大衍之則五十矣是蓍䇿五十之數皆河圗中宫來<lb/>
　也衍之将以用之其用以揲蓍止用四十有九葢虚<lb/>
　其一以象太極有一之不用而後四十有九无所不<lb/>
　用而圓神无方矣至于所用之䇿左右兩手任意中<lb/>
　分宛然兩儀之對待従而取右手之分者掛其一于<lb/>
　左手小指之間以象人處天地之中儼然三才之並<lb/>
　立掛一之後取其所分之策以四為揲又象四時之<lb/>
　運行以成嵗焉四數之後取左右所零之䇿扐于左<lb/>
<pb n="32b"/>
　手中三指之兩間以成變又象積月之餘日而成閏<lb/>
　焉然扐而至再者何也葢一嵗之中氣盈六日朔虚<lb/>
　六日積三嵗之餘必多三十六日以三十日為一閏<lb/>
　餘六日必待五嵗之餘合之又為一閏是為五嵗再<lb/>
　閏故揲蓍之法亦必再扐而後别起一掛以為後揲<lb/>
　之端是蓍法之再扐亦厯法之再閏也數之用其妙<lb/>
　矣哉<lb/>
乾之策二百一十有六坤之策百四十有四凡三百有<lb/>
<pb n="33a"/>
六十當期之日<lb/>
　蓍既揲矣各有所象也而過揲之餘策亦有所準焉<lb/>
　策數由河圗四象而生太陽居一而連九陽數九也<lb/>
　太陰居四而連六陰數六也揲蓍三變之末凡四為<lb/>
　竒竒用其全餘三竒則九而為老陽是乾爻所餘之<lb/>
　策每爻三十有六總六爻計之則二百一十有六凡<lb/>
　八為偶偶用其半餘三偶則六而為老陰是坤爻所<lb/>
　餘之策每爻二十有四總六爻計之則百四十有四<lb/>
<pb n="33b"/>
　合之凡三百有六十與期之日正相當焉雖一期之<lb/>
　中氣盈朔虚或有不同而三百六十其常也以二老<lb/>
　之策準之則謂策之揲為四時行可也按策而乾坤<lb/>
　之藴可叩矣<lb/>
二篇之策萬有一千五百二十當萬物之數也<lb/>
　不特乾坤也通上下經二篇之策凡陽皆乾陽爻百<lb/>
　九十二每爻俱以三十六計之得六千九百一十二<lb/>
　策凡陰皆坤陰爻百九十二每爻俱以二十四計之<lb/>
<pb n="34a"/>
　得四千六百八策合之萬有一千五百二十與萬物<lb/>
　之數適相當焉雖萬物之中氣數形化或有不同而<lb/>
　萬其總數也以二篇之策準之則謂策之揲為萬物<lb/>
　生可也極數而二篇之會可通矣<lb/>
是故四營而成易十有八變而成卦<lb/>
　筮法既合于造化則用之求卦自各有序是故卦始<lb/>
　于一變之易而非自成也分二掛一象三歸竒凡四<lb/>
　度經營然後或四或五而成一變之竒或九或八而<lb/>
<pb n="34b"/>
　成一變之偶易自此成矣由此一變積之十有八變<lb/>
　然後内外以備貞悔以全則成六爻而一卦成矣此<lb/>
　大成之卦也<lb/>
入卦而小成<lb/>
　然未有内體未立而外體即成者畫卦之序自下而<lb/>
　上方三十六營而成九變則三畫已具得八卦中之<lb/>
　一卦而内卦已成此小成之卦也十有八變而卦大<lb/>
　成正即此而重之耳<lb/>
<pb n="35a"/>
引而伸之觸類而長之天下之能事畢矣<lb/>
　夫卦既成六爻則老少形而動静異其變可考而知<lb/>
　也于是因爻求變或變在動動固可變也或變在静<lb/>
　静亦可變也引其變之端而展伸之則一卦可變為<lb/>
　六十四卦一卦如是諸卦可推因變及變同此卦即<lb/>
　同此變即以引伸者觸類而増長之則卦之可變為<lb/>
　六十四卦凡四千九十六卦其吉凶无不可見而天<lb/>
　下趨避之能事无不畢具于其中矣<lb/>
<pb n="35b"/>
顯道神徳行是故可與酬酢可與佑神矣<lb/>
　蓍卦盡變而能事畢其功用何如哉吉凶之道隠于<lb/>
　无形不能以自顯也而有筮卦之詞則言象言變不<lb/>
　隠于茫昧而道以辭顯矣趨避之徳行滯于有迹不<lb/>
　能以自神也而人取決于筮則趨之避之民咸用以<lb/>
　出入而行以數神矣惟顯且神是故明則有裨于人<lb/>
　而受命如嚮儼賔主之相酬幽則有功于造化而開<lb/>
　物成務賛神明之不及蓍變之功用如此此能事之<lb/>
<pb n="36a"/>
　所畢也<lb/>
子曰知變化之道者其知神之所為乎<lb/>
　合而觀之數法一變化也變化一道也道一神也苟能因<lb/>
　數以極其變由法以明其理則知數法之妙皆出于理之<lb/>
　自然雖天地聖人有莫知其然而然者其神之所為乎<lb/>
　　右第九章<lb/>
易有聖人之道四焉以言者尚其辭以動者尚其變以<lb/>
制器者尚其象以卜筮者尚其占<lb/>
<pb n="36b"/>
　聖人欲以其道示天下後世而因以其道洩之于易<lb/>
　書是道雖易之所固有也而由今言之易有聖人之<lb/>
　道四焉四者維何詞占象變是已聖人本道而係詞<lb/>
　曲中而不越是議事之定論也故人欲以言商度其<lb/>
　事者則取法其卦爻之詞以發言使淺深詳畧各得<lb/>
　其宜也聖人本道而裁變屢遷而不居是圗事之員<lb/>
　機也故人欲以動圗度其事者則取法其卦爻之變<lb/>
　以效動使卷舒進退不膠于一也聖人本道而擬象<lb/>
<pb n="37a"/>
　一定而不易是制事之成矩也故人有裁制于心而<lb/>
　欲事有定理是謂制器則取法其陰陽老少之象葢<lb/>
　象為變之已定尚之可以成務也聖人本道而決占<lb/>
　斷然而不貳是臨事之確見也故人有兩可于慮而<lb/>
　欲決其所疑是謂卜筮則取法其吉凶得失之占葢<lb/>
　占為詞之既決尚之可以通志也此聖人之道所以<lb/>
　有之于易而濟民行者如此<lb/>
是以君子将有為也将有行也問焉而以言其受命也<lb/>
<pb n="37b"/>
如嚮无有遠近幽深遂知來物非天下之至精其孰能<lb/>
與于此<lb/>
　人之所以尚辭占者以其精耳是以君子将有為于<lb/>
　一身将有行于天下抱蓍問易而求卦爻以擬議其<lb/>
　所行之事易之詞占受人之命隨問隨答如嚮應聲<lb/>
　之速凡所問之事不論遠而時地寥濶近而時地現<lb/>
　前幽而事㡬潛蔵深而人心叵測來物之吉凶无不<lb/>
　周知而詳應焉此惟辭占之理純粹不雜具于天道<lb/>
<pb n="38a"/>
　民物之故无不究極其精故能至此苟非然者何以<lb/>
　稽實待虚存體應用能若是之如嚮无遺哉此以言<lb/>
　以卜筮者尚之也<lb/>
參伍以變錯綜其數通其變遂成天地之文極其數遂<lb/>
定天下之象非天下之至變其孰能與於此<lb/>
　人之所以尚象變者以其變耳君子當問焉以言之<lb/>
　時四營成易是為一變乃竒偶所由分于是先以參<lb/>
　之各數其左右之所歸後以伍之總數其先後之所<lb/>
<pb n="38b"/>
　扐則其策或八九之多或四五之少皆有以辨之而<lb/>
　其變明矣迨三變成爻必有其數乃老少所由别于<lb/>
　是即其所參伍者分之左右而交互以稽其變列之<lb/>
　低昻而總挈以會其歸則其數或九六為老或七八<lb/>
　為少皆有以稽之而其數明矣然參伍以變特一變<lb/>
　耳未成爻也通三變而皆參伍則變中竒偶之錯陳<lb/>
　剛柔之間雜宛然天地之經緯燦然而成文矣錯綜<lb/>
　其數特一爻耳未成卦也極六爻而皆錯綜則數中<lb/>
<pb n="39a"/>
　老少之動静隂陽之消息宛然天下之事物不易之<lb/>
　定象矣此惟象變之理具圓神之德妙屢遷之機極<lb/>
　天下之至變故能如此苟非然者何以不滯于隂陽<lb/>
　不膠于動静能如是之成文成象哉此以動以制器<lb/>
　者尚之也<lb/>
易无思也无為也寂然不動感而遂通天下之故非天<lb/>
下之至神其孰能與於此<lb/>
　然精變之妙何一非神之所為乎凡物有思有為其知<lb/>
<pb n="39b"/>
　識才能超出于萬物之表者方可以通天下之故今<lb/>
　蓍龜之易不過一物耳何有于思何有于為方其蓍<lb/>
　未揲卦未求詞占象變隠于无迹葢寂然不動也及<lb/>
　其動于分揲掛扐之餘則受命如嚮而來物遂知通<lb/>
　變極數而文象畢洩天下之故无所不通此惟詞占<lb/>
　至精而精之所通无方象變至變而變之所通无體<lb/>
　極天下之至神故能无思而无不思无為而无不為<lb/>
　如此也苟非然者寂則必淪于静感則必滯于動孰<lb/>
<pb n="40a"/>
　能若是其寂而能感哉此易體之所以立而用之所<lb/>
　以行也<lb/>
夫易聖人之所以極深而研幾也<lb/>
　夫詞占象變皆易也易何以至精至變至神哉聖人<lb/>
　為之也吉凶來物隠于无形所謂深也不極之則不<lb/>
　出聖人係之詞决之占使深入于㝠㝠者洩于見聞<lb/>
　而无遺是詞占之至精乃聖人所以究極其幽深之<lb/>
　理者也隂陽老少渾于未剖所謂幾也不研之則不<lb/>
<pb n="40b"/>
　辨聖人制之變立之象使幾兆于微茫者剖于動静<lb/>
　而不惑是象變之至變乃聖人所以研窮其幾微之<lb/>
　理者也而神即寓于精變之中矣<lb/>
唯深也故能通天下之志唯幾也故能成天下之務唯<lb/>
神也故不疾而速不行而至<lb/>
　葢易之為理不能窮究其至鮮能知其微也惟極之<lb/>
　而詞占一深也故于幾微曲折无不洞悉玩占之下<lb/>
　吉凶明而迷者以開天下之志為能通之惟研之而<lb/>
<pb n="41a"/>
　象變一幾也故雖隂陽老少推移靡定通變極數之<lb/>
　後趨避決而怠者以奮天下之務為能成之惟深與<lb/>
　幾皆出于自然而神也故其志之通也若或通之務<lb/>
　之成也若或成之卒莫知其所以通所以成者其殆<lb/>
　不疾而速不行而至乎使非聖人烏能有如是之<lb/>
　功用哉<lb/>
子曰易有聖人之道四焉者此之謂也<lb/>
　然則通志成務而妙于神易為之也而皆聖人之道<lb/>
<pb n="41b"/>
　為之也所謂易有聖人之道四者正以辭占為聖人<lb/>
　所極深而神于通志象變為聖人所研幾而神于成<lb/>
　務之謂也不然易道雖具四者安能為天下後世之<lb/>
　所尚哉此可見聖人作易之功大矣<lb/>
　　右第十章<lb/>
子曰夫易何為者也夫易開物成務冒天下之道如斯<lb/>
而已者也是故聖人以通天下之志以定天下之業以<lb/>
斷天下之疑<lb/>
<pb n="42a"/>
　夫易始于畫卦終于係詞必有所用果何為者也葢<lb/>
　易用之可以卜筮以之開物則得告吉失告凶而顓<lb/>
　蒙開焉以之處事吉使趨凶使避而幾務成焉以之<lb/>
　統天下之理則凡物理之自然事理之當然而謂之<lb/>
　道者无不備于吉凶趨避之中丕冒而无遺焉其易<lb/>
　之用如斯豈小補哉是故聖人制為卜筮以開物者<lb/>
　而通天下之志使人不迷于吉凶以成務者而定天<lb/>
　下之業使人不怠于趨避以冒道者而通志以斷其<lb/>
<pb n="42b"/>
　心之疑定業以斷其事之疑使人不眩于義理則其<lb/>
　所為切于民用大矣<lb/>
是故蓍之德圓而神卦之德方以知六爻之義易以貢<lb/>
聖人以此洗心退藏於宻吉凶與民同患神以知來知<lb/>
以藏往其孰能與於此哉古之聰明叡知神武而不殺<lb/>
者夫<lb/>
　易之用雖周于天下而其理實具于聖心是故易之<lb/>
　所有惟蓍卦爻方蓍之揲也老少无定動静无常妙<lb/>
<pb n="43a"/>
　于流轉不滯而兩在不測其德非圓而神乎及蓍所<lb/>
　得之卦則得失並存貞悔具備確乎不易之中而有<lb/>
　昭然其不爽者其德非方以知乎乃卦所生之爻則<lb/>
　時之消息位之當否各具一節變易其説无不備以<lb/>
　告人如貢獻者非易以貢乎此易之妙也而聖心先<lb/>
　具之矣其中萬理盡澄一私不染若以此三者洗濯<lb/>
　其心故方无事斂神知變易之德退藏于静宻寂然<lb/>
　不動莫能窺之及其有事其于吉凶憂民不能趨避<lb/>
<pb n="43b"/>
　與之同患故其間吉凶之未萌曰來以退藏之神知<lb/>
　之而若符其造化之靈吉凶之一定曰往以退藏<lb/>
　之知藏之而若出其胸中之故此皆與民同患之<lb/>
　心本于洗心宥宻之内自靈自徹何假卜筮而後<lb/>
　知也其孰能與此惟古聖人聰明不假耳目睿知不<lb/>
　假心思猶神其威武而不假殺伐者始能神其蓍卦<lb/>
　爻之理耳苟非其人誰能妙易理于一心如此哉<lb/>
是以明於天之道而察於民之故是興神物以前民用<lb/>
<pb n="44a"/>
聖人以此齋戒以神明其德夫<lb/>
　惟聖人有心易之神知是以上明天道之消息而契<lb/>
　吉凶之原下察民故之攻取而洞吉凶之理則知蓍<lb/>
　龜洩造化之秘而法可備于致用斯民昧趨避之途<lb/>
　而用宜有以開先于是因蓍龜之神以興卜筮使民<lb/>
　先事而知吉凶以前民趨避之用然聖人之心豈待<lb/>
　卜筮而致齋戒哉其平日退藏无念不致誠敬而于<lb/>
　此卜筮之時尤齋而一念不分戒而一念无斁以自<lb/>
<pb n="44b"/>
　考其吉凶之占而知來藏往之德益以神明矣<lb/>
是故闔户謂之坤闢户謂之乾一闔一闢謂之變往來<lb/>
不窮謂之通見乃謂之象形乃謂之器制而用之謂之<lb/>
法利用出入民咸用之謂之神<lb/>
　夫聖人明天道察民故以興神物正以神物原于天<lb/>
　道而周于民故也造化一氣流行萬物出入之户也<lb/>
　時乎静斂如户斯闔隂之事也謂之坤時乎動顯如<lb/>
　户斯闢陽之事也謂之乾從闔而闢氣序相禪有更<lb/>
<pb n="45a"/>
　方互換之義謂之變闔闢往來循環无端有流行不<lb/>
　滯之機謂之通乾坤變通而物生于其間矣方其始<lb/>
　生影響見端輕清未形謂之象及其既生形貭既具<lb/>
　已有可見謂之器其于形象之中獨得乾坤之精而<lb/>
　為物之最神者蓍龜是也聖人知其可興以前民用<lb/>
　于蓍制為四營之法而用以筮于龜制為五行之兆<lb/>
　而用以卜古今則之謂之法法既立而民之出者入<lb/>
　者皆安于其用有不知誰之所為者謂之神蓍龜之<lb/>
<pb n="45b"/>
　用于是乎周天下矣<lb/>
是故易有太極是生兩儀兩儀生四象四象生八卦<lb/>
　聖人作易既有蓍龜以妙其用必有卦爻以立其體<lb/>
　是故儀象八卦皆隂陽之變所謂易也易固生生不<lb/>
　窮矣必有所以生生之理主宰于其中不有太極乎<lb/>
　太極動而生陽則畫一竒以象陽儀静而生隂則畫<lb/>
　一偶以象隂儀太極生兩儀兩儀一太極也陽儀之<lb/>
　上加一竒一偶則生太陽少隂隂儀之上加一竒一<lb/>
<pb n="46a"/>
　偶則生太隂少陽兩儀生四象四象一太極也太陽<lb/>
　少隂之上各加一竒一偶而乾兊離震生焉太隂少<lb/>
　陽之上各加一竒一偶而巽坎艮坤生焉四象生八<lb/>
　卦八卦亦一太極也八卦既生則六十四卦特因而<lb/>
　重之耳此畫卦自然之序也<lb/>
八卦定吉凶吉凶生大業<lb/>
　是八卦也雖未斷以吉凶其間時有消息位有當否<lb/>
　則吉凶已黙定矣吉凶既定雖未知有趨避而得失<lb/>
<pb n="46b"/>
　之報明可為利用出入之資而趨吉避凶之大業已<lb/>
　従此生矣夫孰非太極定之生之乎<lb/>
是故法象莫大乎天地變通莫大乎四時懸象著明莫<lb/>
大乎日月崇髙莫大乎富貴備物致用立成器以為天<lb/>
下利莫大乎聖人探賾索隠鈎深致逺以定天下之吉<lb/>
凶成天下之亹亹者莫大乎蓍龜<lb/>
　八卦成而蓍龜之用行矣其功豈小補哉試以天下<lb/>
　之大者觀之成象成形皆法象也而法象之大莫大<lb/>
<pb n="47a"/>
　乎天地之覆載往來屈伸皆變通也而變通之大莫<lb/>
　大乎四時之推遷懸象于上而其明之昭著莫掩者<lb/>
　莫大于日月之代明由其造化而推及于人列爵惟<lb/>
　五分土惟三誰非崇髙惟富有四海貴為天子者為<lb/>
　尤大智者作法巧者創始誰非制作而備水火動植<lb/>
　之物以致斯民之用立小大方圓之器以利天下之<lb/>
　民惟聖人竭耳目心思之巧通民情世故之煩豈不<lb/>
　大乎至若理之賾亂者而探其至一幾之隠伏者而<lb/>
<pb n="47b"/>
　索其先兆深入于性命理數而鉤之使出逺隔于時地<lb/>
　世數而致之使近于以定吉凶而失得之報明成亹<lb/>
　亹而趨避之不倦則莫大乎蓍龜蓍一筮而八卦之<lb/>
　象即著龜一卜而五行之兆即明所以前民用者无<lb/>
　以加矣<lb/>
是故天生神物聖人則之天地變化聖人效之天垂象<lb/>
見吉凶聖人象之河出圖洛出書聖人則之<lb/>
　然易雖作于聖人而其原實本于天地是故天生蓍<lb/>
<pb n="48a"/>
　龜神物蓍具圓神之德龜具伏藏之智聖人則之以<lb/>
　立其占蓍用之筮龜用以卜不過因天之所生興神物<lb/>
　以前民用也由是卜筮中有變化非无自也在天成<lb/>
　象在地成形各有變化聖人效之而九六迭用剛柔<lb/>
　襍居无非效于天地者也卜筮中有吉凶非无自也<lb/>
　天垂日月星辰之象循度而見吉失度而見凶聖人<lb/>
　象之而于卦爻之得則斷吉以象休徵于卦爻之失<lb/>
　則斷凶以象咎徵皆象之于天者也有卜筮則有儀<lb/>
<pb n="48b"/>
　象儀象何自而成哉天不愛道龍負圖而出于河以<lb/>
　五生數統五成數而同處其方數之體也地不愛寳<lb/>
　神龜載書而出于洛以五竒數統五偶數而各居其<lb/>
　所數之用也總之皆易理也聖人則圖而用摩盪之<lb/>
　法其所為儀象八卦者已備則書而用縱横交錯之<lb/>
　法其所為儀象八卦者亦符盖易一隂陽也圖書亦<lb/>
　隂陽也本隂陽以作易孰謂天地圖書非聖人作易<lb/>
　之原乎<lb/>
<pb n="49a"/>
易有四象所以示也繋辭焉所以告也定之以吉凶所<lb/>
以斷也<lb/>
　聖人本造化以作易而所以前民用者豈外是哉彼<lb/>
　揲蓍求卦之餘有隂陽老少之四象果何以哉所以<lb/>
　示人所值之卦爻也所值卦爻必係以詞又何以哉<lb/>
　彖詞告人以全體之象爻詞告人以一節之象也詞<lb/>
　之所立定以吉凶又何以哉葢吉凶一定不易斷之<lb/>
　使人決于趨避也凡此皆以前民用也易之開物成<lb/>
<pb n="49b"/>
　務冒道如此<lb/>
　　右第十一章<lb/>
易曰自天祐之吉无不利子曰祐者助也天之所助者<lb/>
順也人之所助者信也履信思乎順又以尚賢也是以<lb/>
自天祐之吉无不利也<lb/>
　大有上九曰自天祐之者豈天私佑上九哉有所以<lb/>
　祐之也葢佑之為言助之謂也天无私助助必于順<lb/>
　由天推人而人亦无私助助必于信即人觀天而知<lb/>
<pb n="50a"/>
　天之祐非无故也上九當大有時下従六五之賢是<lb/>
　身所履者極誠而无妄心所思者循理而不拂又以<lb/>
　此履而思者崇尚乎賢士真大君信順之極滿而不<lb/>
　溢者是以自天祐之吉无不利<lb/>
子曰書不盡言言不盡意然則聖人之意其不可見乎<lb/>
子曰聖人立象以盡意設卦以盡情偽繋辭焉以盡其<lb/>
言變而通之以盡利鼔之舞之以盡神<lb/>
　聖人與民同患之意固无窮也書以載之而書不盡<lb/>
<pb n="50b"/>
　欲言言以達之而言不盡其意然則聖人之意終无<lb/>
　以自見乎非也聖人以天下之事不外隂陽言之所<lb/>
　𫝊者淺象之所示者深于是畫一竒以象陽畫一偶<lb/>
　以象隂則體貴對待而包涵无外用貴流行而變化<lb/>
　无方言與書不能盡者而象无不盡矣然意之所包<lb/>
　有情偽情偽未盡即意未盡也即此象而因重之設<lb/>
　為六十四卦則消息異時而小大判當否異位而淑<lb/>
　慝分情偽无不盡矣意之所發有言言未盡即意未<lb/>
<pb n="51a"/>
　盡也即此象而發揮之係彖詞以言材而全體義著<lb/>
　係爻詞以言變而一節義彰情則斷以吉偽則斷以<lb/>
　凶而言无不盡矣然卦詞以立其體使不能達其用<lb/>
　聖人之意亦未盡即象之趨時者制為卜筮因其卦爻<lb/>
　之變使人通之事為則趨避咸宜而利盡矣然欲盡<lb/>
　利而使人勉强以趨其意猶未極其妙也即象之變<lb/>
　通者妙于鼓舞則趨避踊躍有不知誰為之者而神<lb/>
　盡矣至于盡利盡神而聖人之意寧有不盡乎<lb/>
<pb n="51b"/>
乾坤其易之緼耶乾坤成列而易立乎其中矣乾坤毁<lb/>
則无以見易易不可見則乾坤或幾乎息矣<lb/>
　立象所以盡意者以象始于乾坤二畫隂陽變化包<lb/>
　含无窮其殆易之緼耶何也乾以竒成列于左坤以<lb/>
　偶成列于右對待之中自妙流行之用隂陽合德而<lb/>
　諸卦之體已成剛柔襍居而六爻之質已具雖未變<lb/>
　化而其體立矣向使竒偶之卦畫毁而不成列焉則<lb/>
　何以為隂何以為陽而變化之易體不可見矣易不<lb/>
<pb n="52a"/>
　可見人何以化隂何以化陽乾坤之用或幾乎息矣<lb/>
　乾坤必不可息易必不可无乾坤之成列此乾坤所<lb/>
　以為易緼而立象之必不可已也<lb/>
是故形而上者謂之道形而下者謂之器化而裁之謂<lb/>
之變推而行之謂之通舉而措之天下之民謂之事業<lb/>
　乾坤何以為易之緼正以易之所有无非乾坤也是<lb/>
　故乾坤之象一隂陽之形也自其形之超于法象而<lb/>
　上者是為太極之真至精至粹謂之道道固乾坤之<lb/>
<pb n="52b"/>
　精也自此形之著于法象而下者是為竒偶之質有<lb/>
　方有體謂之器器固乾坤之迹也因此乾坤自然之<lb/>
　化而裁之如陽化趨隂裁之為隂隂化趨陽裁之為<lb/>
　陽隂陽交錯一道之推遷也謂之變因此化裁之理<lb/>
　而推行之如隂窮則推而行之于陽陽窮則推而行<lb/>
　之于隂流行無滯一道之旋轉也謂之通由是舉變<lb/>
　通之化措之天下使民无不趨吉避凶則事无不成<lb/>
　業无不定聖人之事業溥矣孰非乾坤之妙用哉信<lb/>
<pb n="53a"/>
　乎乾坤為易之緼而立象足以盡意也<lb/>
是故夫象聖人有以見天下之賾而擬諸其形容象其<lb/>
物宜是故謂之象聖人有以見天下之動而觀其會通<lb/>
以行其典禮繫辭焉以斷其吉凶是故謂之爻<lb/>
　聖人固立象以盡意矣然立象非无見也聖人葢有<lb/>
　見于天下之賾莫非道也于是擬諸其形容而因畫<lb/>
　卦以象其物宜道之精蘊于此悉模而象之故謂之<lb/>
　象象立而爻生焉非无見也聖人又有見于天下之<lb/>
<pb n="53b"/>
　動莫非道也于是觀其會通以行其典禮係詞焉以<lb/>
　斷其吉凶道之變動于此悉倣而傚之故謂之爻葢<lb/>
　緣意以起見緣見以立卦詞此聖人必立象以盡意<lb/>
　也哉<lb/>
極天下之賾者存乎卦鼔天下之動者存乎辭<lb/>
　試以用易言之象見道于賾而立則欲究極天下之<lb/>
　賾而无遺存乎卦葢觀卦之象物宜陳而萬理析矣<lb/>
　爻見道于動而立則欲鼔舞天下之動而不怠存乎<lb/>
<pb n="54a"/>
　辭葢觀爻之詞典禮明而趨避決矣<lb/>
化而裁之存乎變推而行之存乎通神而明之存乎其<lb/>
人黙而成之不言而信存乎德行<lb/>
　至若揲蓍求卦之詞因卦爻隂陽之化而裁為七八<lb/>
　九六之數則存乎卦爻之變盖變乃聖人所裁以盡<lb/>
　利者人亦裁此而已極數之後因卦爻所著之理而<lb/>
　推于出入云為之際則存乎卦爻之通葢通乃聖人<lb/>
　所推以盡神者人亦推此而已乃若不假化裁推行<lb/>
<pb n="54b"/>
　之迹而神明夫變通之用則存乎其人焉苟非其人<lb/>
　道不虚行然所謂其人者必于變通之理沉潛淵黙<lb/>
　而完具渾成且不煩擬議而孚合无間所謂神而明<lb/>
　之者也則存乎德行葢其平日造理精㣲履事極其<lb/>
　純熟自然易之變通已先得之深矣故一用易之際<lb/>
　而自成自信神明不測有如此也此則得意忘象之<lb/>
　事道器精粗一以貫之矣可見易非聖人不能作亦<lb/>
　非聖人不能用也<lb/>
<pb n="55a"/>
　　右第十二章<lb/>
　繋辭下傳<lb/>
八卦成列象在其中矣因而重之爻在其中矣<lb/>
　易理盡于吉凶吉凶原于爻象爻象何自而立哉聖<lb/>
　人作易自兩而四自四而八乾兊八卦以次而序二<lb/>
　老列而純隂純陽之象著六子列而襍隂襍陽之象<lb/>
　著俱在成列之中矣由是因已成之卦各以八卦次<lb/>
　第加之以成六十四卦是因而重之也則内外滿而<lb/>
<pb n="55b"/>
　貞悔全承乗比應之爻在各卦之中矣此易之體所<lb/>
　以立也<lb/>
剛柔相推變在其中矣繫辭焉而命之動在其中矣<lb/>
　夫卦爻既立則卦爻一剛柔也然是剛柔迭相推盪<lb/>
　剛推乎柔則剛變為柔柔推乎剛則柔變為剛雖未<lb/>
　及乎占變而卦爻之變已在相推之中矣推變則卦<lb/>
　之消息爻之當否无不備具聖人于時位之息而當<lb/>
　者則係詞以命其吉于時位之消而不當者則係詞<lb/>
<pb n="56a"/>
　以命其凶雖未形于動而為占然占者所值當動之<lb/>
　卦爻已具于係詞中矣此易之用所以行也<lb/>
吉凶悔吝者生乎動者也<lb/>
　動雖寓于詞而詞實顯于動卦爻之詞固有吉凶悔<lb/>
　吝然必抱蓍問易而值其所動然後吉凶悔吝可見<lb/>
　葢生于動者也<lb/>
剛柔者立本者也變通者趣時者也<lb/>
　吉凶悔吝生乎動矣而實本于位之未常動趨于時<lb/>
<pb n="56b"/>
　不得不動者也葢卦爻未動時一剛一柔各有本位<lb/>
　有凝然對待不易之意是立本者也然有一定之位<lb/>
　而无一定之時及其動也變化不拘剛進之極變通<lb/>
　于柔柔退之極變通于剛立本之中又有迭運不窮<lb/>
　之妙是葢趣時者也<lb/>
吉凶者貞勝者也<lb/>
　夫剛柔變通吉凶見矣是吉凶者不容並出常以正<lb/>
　而相勝者也吉有當然則吉為正而常勝凶凶有當<lb/>
<pb n="57a"/>
　然則凶為正而常勝吉出此入彼事勢必然非貞勝<lb/>
　而何<lb/>
天下之道貞觀者也日月之道貞明者也天下之動貞<lb/>
夫一者也<lb/>
　然吉凶所以貞勝惟其理之一而已葢理一則不當<lb/>
　有二至常則不容有變試以造化騐之人事天地之<lb/>
　道消息盈虚變之至也要以貞而常運法象所垂亘<lb/>
　古今以為觀也日月之道晦朔弦望變之至也要以<lb/>
<pb n="57b"/>
　貞而常照晝夜代明亘古今以為明也况人事之動<lb/>
　乎天下吉凶之動紛然不齊雖極至變要以貞而常<lb/>
　勝葢不貞則二貞則未有不一者也惟當然不易之<lb/>
　理隨其所勝而貞自在順則吉而逆則凶此所以貞<lb/>
　勝也<lb/>
夫乾確然示人易矣夫坤隤然示人簡矣<lb/>
　夫吉凶貞勝固由于一而一之原則出于天地夫乾<lb/>
　天也確然天下之至健也理行即達氣至即亨示人<lb/>
<pb n="58a"/>
　以生物之易矣夫坤地也隤然天下之至順也承天<lb/>
　之理為理順天之氣為氣示人以生物之簡矣其易簡<lb/>
　之理非一乎所謂貞觀者也<lb/>
爻也者效此者也象也者像此者也<lb/>
　夫乾坤以易簡示人如此而易之爻象誰能外之故<lb/>
　八卦因重而有爻爻非他也竒者效乾之易偶者效<lb/>
　坤之簡也八卦成列而有象象非他也陽息隂消者<lb/>
　像乾之易隂息陽消者像坤之簡也然則爻象雖至<lb/>
<pb n="58b"/>
　變至賾亦不外乎一理天下之動非貞夫一哉<lb/>
爻象動乎内吉凶見乎外功業見乎變聖人之情見乎<lb/>
辭<lb/>
　夫爻象之體由易簡而立而爻象之用得蓍卦而行<lb/>
　故揲蓍求卦之先參伍錯綜雖未成爻象而爻之竒<lb/>
　偶象之消息已躍然動乎蓍卦之内矣揲蓍求卦之<lb/>
　後通變極數則所值吉凶占決之詞在卦而以全體<lb/>
　昭在爻而以一節著遂顯然見于蓍卦之外矣夫爻<lb/>
<pb n="59a"/>
　象之動即變也雖未見諸行事而所以通志定業者<lb/>
　見于斯矣吉凶之占即詞也雖非聖人面命而所以<lb/>
　與民同患者見于斯矣卦爻之功豈不大哉<lb/>
天地之大德曰生聖人之大寳曰位何以守位曰仁何<lb/>
以聚人曰財理財正辭禁民為非曰義<lb/>
　聖人情見乎辭而其功用豈小補哉葢天地以生物<lb/>
　為心乾以易知而知始坤以簡能而作成生非天地<lb/>
　之大德乎乃聖人正天所生以生天下者也體天地<lb/>
<pb n="59b"/>
　所好生之德以生天地所生之民則必藉位以行其<lb/>
　德位非聖人之大寳耶大寳在位不可不守而守位<lb/>
　則必以仁民為邦本本固邦寧也守位在仁不可不<lb/>
　聚而聚人則必以財財為民命財散民聚也至若財<lb/>
　以聚人宜理也務崇本而節用既富而教以詞為先<lb/>
　宜正也必反經以貞志民有為非宜禁也必明罰以<lb/>
　致刑而總之一歸于義是義也正所以成其仁也盖<lb/>
　得乎義則導之而生養遂教之而倫理明治之而爭<lb/>
<pb n="60a"/>
　奪息天地以徳生萬物聖人以義生萬民其功業與<lb/>
　天地相配矣而易之功用豈不大哉<lb/>
　　右第一章<lb/>
古者包犧氏之王天下也仰則觀象於天俯則觀法於<lb/>
地觀鳥獸之文與地之宜近取諸身遠取諸物於是始<lb/>
作八卦以通神明之徳以類萬物之情<lb/>
　羲皇之王天下葢位大寳作易以前民用者也雖其<lb/>
　妙契隂陽已具作易之本尤疏觀造化以驗消息之<lb/>
<pb n="60b"/>
　機仰則觀經緯之象於天俯則觀一定之法於地至<lb/>
　天地間有鳥獸之文觀其希革毛毨之殊與地之宜<lb/>
　觀其髙深上下之實近取諸身之性情形體遠取諸<lb/>
　物之飛潜動植見得天地之間无一非陰陽之消息<lb/>
　于是始作八卦以通神明之徳凡陰陽之理深入无<lb/>
　形者易直與之貫通而无間焉以類萬物之情凡陰<lb/>
　陽之理顯及有象者易直與之相肖而不違焉如是<lb/>
　則卦之立也顯㣲畢具聖人制器尚象寧不本于是<lb/>
<pb n="61a"/>
　哉<lb/>
作結繩而為網罟以佃以漁葢取諸離<lb/>
　伏羲作易非為制器設也然制器之理卒无外于易<lb/>
　焉上古未有耕種則鮮食乃其先也于是教民作結<lb/>
　繩而為網罟以佃于山林以漁于川澤而物皆麗焉<lb/>
　且離象為目葢取諸離<lb/>
包犧氏沒神農氏作斵木為耜揉木為耒耒耨之利以<lb/>
教天下葢取諸益<lb/>
<pb n="61b"/>
　上古民知鮮食猶未知粒食也包犧没而神農作斵<lb/>
　木使鋭而為耜揉木使曲而為耒耒以運耜耜以起<lb/>
　土以教天下樹藝二體皆木有益之象上入下動有<lb/>
　益之徳葢取諸益<lb/>
日中為市致天下之民聚天下之貨交易而退各得其<lb/>
所葢取諸噬嗑<lb/>
　網罟作而鮮食足五穀熟而民人育則貨財殖矣然<lb/>
　有无不通民弗便也神農于是教民當日之中而為<lb/>
<pb n="62a"/>
　市致天下之民于各市地聚天下之貨于各市㕓貿<lb/>
　易有无交易而退則有餘不足彼此相通而各得其<lb/>
　所矣此其上明下動有日中為市之象葢取諸噬嗑<lb/>
神農氏没黄帝堯舜氏作通其變使民不倦神而化之<lb/>
使民宜之易窮則變變則通通則久是以自天祐之吉<lb/>
无不利黄帝堯舜垂衣裳而天下治葢取諸乾坤<lb/>
　生養雖遂禮教猶未興也黄帝堯舜繼興風氣漸開<lb/>
　人思文治其變也時為之也三聖人因其時之所必<lb/>
<pb n="62b"/>
　變而通乎民之所欲趨則民日遊于其中而亹亹不<lb/>
　倦有若或使之者如是則民宜矣民何以宜哉正以<lb/>
　通變之道神化不測在聖人亦不知其所以然自令<lb/>
　人安之以為宜也惟其宜之所以不倦聖人通變如<lb/>
　此一循乎易理而已葢易理即天之理也消息互乘<lb/>
　盈虚迭運故當時事窮極未有不變者變則隨時而<lb/>
　轉因勢而導未有不通者通則一時為宜萬世无弊<lb/>
　未有不久者是以三聖人之神化通變合乎易即合<lb/>
<pb n="63a"/>
　乎天以是而天祐之民宜不倦吉利孰大焉當此之<lb/>
　時黄帝堯舜夫何為哉但垂衣裳端拱于上而禮樂<lb/>
　教化胥于此起文治成矣此天地變化无有作為聖<lb/>
　人順時亦無作為葢取諸乾坤<lb/>
刳木為舟剡木為楫舟楫之利以濟不通致遠以利天<lb/>
下葢取諸涣<lb/>
　衣裳既垂則遠邇觀化然川澤阻塞則文教不通于<lb/>
　是刳木使中虚而為舟剡木使末鋭而為楫舟楫之<lb/>
<pb n="63b"/>
　利既興則不通者濟矣此木在水上有渙之象葢取<lb/>
　諸渙<lb/>
服牛乘馬引重致遠以利天下葢取諸隨<lb/>
　夫民雖有涉川之利而猶苦于戴負之勞于是因牛<lb/>
　之性順服而馴之以引重因馬之性健乗而駕之以<lb/>
　致遠則天下之徒行者利矣此下動上説猶物勞人<lb/>
　安有隨之象葢取諸隨<lb/>
重門擊柝以待暴客葢取諸豫<lb/>
<pb n="64a"/>
　川途既通暴客或至可无備乎故設重門以防外擊<lb/>
　柝以警内縱有暴客防閑已備有以待之此即豫備<lb/>
　之意葢取諸豫<lb/>
斷木為杵掘地為臼臼杵之利萬民以濟葢取諸小過<lb/>
　雖有耒耜以開粒食之原民猶未知精食之用于是<lb/>
　斷木為杵以使之舂掘地為臼以使之容則易粗為<lb/>
　精萬民之養道以濟此下止上動之象葢取諸小過<lb/>
弦木為弧剡木為矢弧矢之利以威天下葢取諸睽<lb/>
<pb n="64b"/>
　外有以待暴客内有以得精食使无弧矢以威不軌<lb/>
　将有險不能守有粒不得食矣于是弦木曲其中以<lb/>
　為弧剡木鋭其末而為矢威暴所以仁良弧矢亦利<lb/>
　也此以威武服天下之暴葢取諸睽<lb/>
上古穴居而野處後世聖人易之以宫室上棟下宇以<lb/>
待風雨葢取諸大壮<lb/>
　夫兵器既制固有以禦民患矣宫室不興何以奠民<lb/>
　居乎是以上古之世冬則穴居夏則野處民无所安<lb/>
<pb n="65a"/>
　息後世聖人易之以宫室有棟以直承而上有宇以<lb/>
　兩垂而下而風雨可以无患矣此壯固之意葢取諸<lb/>
　大壯<lb/>
古之塟者厚衣之以薪塟之中野不封不樹喪期无數<lb/>
後世聖人易之以棺槨葢取諸大過<lb/>
　夫宫室既制固有以奠民居矣塟禮未舉何以教民<lb/>
　孝乎是以古之塟者厚衣以薪委之中野无封土樹<lb/>
　木之規无衰麻哭踊之數後世聖人易以棺槨此送<lb/>
<pb n="65b"/>
　死過厚之意葢取諸大過<lb/>
上古結繩而治後世聖人易之以書契百官以治萬民<lb/>
以察葢取諸夬<lb/>
　制度既詳貴有文明之治故上古民淳事簡凡事結<lb/>
　繩以記驗之亦足以致治後世民偽事煩聖人于是<lb/>
　易以書契言不能記者書以記之事有不信者契以<lb/>
　驗之由是百官之功實可稽萬民之情偽可覈以治<lb/>
　以察无不明決葢取諸夬合而觀之聖人制器无非<lb/>
<pb n="66a"/>
　本諸易也尚象之功豈不大哉<lb/>
　　右第二章<lb/>
是故易者象也象也者像也<lb/>
　羲皇作而圗起于是觀象而有小成大成之易是故<lb/>
　易者非他无非象卦爻竒偶之象耳然此象者非滯<lb/>
　于迹也乃像夫陰陽之理之似耳陽之理不可見特<lb/>
　假竒以象之陰之理不可見特假偶以像之此先天<lb/>
　之易立象以盡意也<lb/>
<pb n="66b"/>
彖者材也<lb/>
　有象于是乎有彖文王本此象而係彖詞彖何言哉<lb/>
　葢言一卦之材貭也如徳體象變之中有本然之能<lb/>
　有各足之量彖悉闡之原始要終兼理統論而象之<lb/>
　全體彰矣<lb/>
爻也者效天下之動者也<lb/>
　有彖于是乎有爻周公體此象而係爻詞爻何言哉<lb/>
　葢天下之動如愛惡情偽利害得失之類動本至煩<lb/>
<pb n="67a"/>
　詞亦至悉是爻也者不過因其事變而摹倣之呈獻<lb/>
　以出而象之一節昭矣此後天之易係詞以盡言也<lb/>
是故吉凶生而悔吝著也<lb/>
　夫卦以象告如此而詞之所以發揮乎象者又如此<lb/>
　是故得失之報以明吉凶由此而生焉憂虞之故以<lb/>
　晰悔吝由此而著焉人之考占用易者无不具于此<lb/>
　矣可見聖人係詞以盡言不外立象以盡意象之所<lb/>
　像不有禆于民用乎<lb/>
<pb n="67b"/>
　　右第三章<lb/>
陽卦多陰陰卦多陽<lb/>
　乾坤之卦純陽純陰其畫固无多寡矣至震坎艮皆<lb/>
　索諸乾而為陽卦宜多陽矣其畫乃一陽二陰而反<lb/>
　多陰巽離兌皆索諸坤而為陰卦宜多陰矣其畫乃<lb/>
　一陰二陽而反多陽<lb/>
其故何也陽卦竒陰卦偶<lb/>
　此其故何也葢陽卦主竒一陽二陰合為五畫五竒<lb/>
<pb n="68a"/>
　數也所以多陰陰卦主偶一陰二陽合為四畫四偶<lb/>
　數也所以多陽<lb/>
其徳行何也陽一君而二民君子之道也陰二君而一<lb/>
民小人之道也<lb/>
　有數則有理由數以究其理則卦形所在即徳行所<lb/>
　在其徳行何也易之大分陽貴陰賤有君民之象焉<lb/>
　陽卦一陽二陰為一君二民天下一統其道大而公<lb/>
　陰卦二陽一陰為二君一民政出多門其道小而私<lb/>
<pb n="68b"/>
　是聖人作易不獨前民用正以扶世教也<lb/>
　　右第四章<lb/>
易曰憧憧往來朋従爾思子曰天下何思何慮天下同歸<lb/>
而殊塗一致而百慮天下何思何慮<lb/>
　咸四爻詞葢言一感一應當順其自然也何也天下<lb/>
　空體也其往者來者原屬之天下而不屬之我何處<lb/>
　可容吾思且思之深而慮哉葢天下之理原于太極<lb/>
　本同歸也而事物散見其途不能不殊殊卒不離乎<lb/>
<pb n="69a"/>
　同也理根于人心本一致也而此心酬酢其慮不能<lb/>
　不百百卒不離乎一也人第以天下應天下以天下<lb/>
　還天下順其自然可矣何憧憧思慮為哉<lb/>
日往則月來月往則日來日月相推而明生焉寒往則<lb/>
暑來暑往則寒來寒暑相推而嵗成焉往者屈也來者<lb/>
伸也屈伸相感而利生焉<lb/>
　試觀之造化日往則月自來月往則日自來日月无<lb/>
　心相推而明自生而不窮寒往則暑自來暑往則寒<lb/>
<pb n="69b"/>
　自來寒暑无心相推而嵗自成而不匱夫日月寒暑<lb/>
　之往非有心于往也氣機之息而屈也日月寒暑之<lb/>
　來者非有心于來也氣機之息而伸也屈以感乎來<lb/>
　者之伸伸以應乎往者之屈日月寒暑无心相感而<lb/>
　明生嵗成之利不期生而自生焉此造化感應自然<lb/>
　之理也<lb/>
尺蠖之屈以求信也龍蛇之蟄以存身也精義入神以<lb/>
致用也利用安身以崇徳也<lb/>
<pb n="70a"/>
　又試觀之物理尺蠖不屈則不伸其屈以求伸而行<lb/>
　无心也龍蛇不蟄則不存其蟄以存身而奮无心也<lb/>
　物理且然聖學可知心之裁制為義義之泛應為用<lb/>
　用之渾融于心為徳本同歸一致者也君子于義則<lb/>
　精研之以至㡬㣲必徹造人神妙之境時而往來无<lb/>
　迹應用不窮本體即能致用而用无心矣致用自能<lb/>
　利用隨時隨物迎刃而解利其施用至于无不自得<lb/>
　而身安乃躬行既熟心得自深義在吾心自覺圎融<lb/>
<pb n="70b"/>
　透徹无心于崇徳而徳自崇矣此亦感應自然之理也<lb/>
過此以往未之或知也窮神知化徳之盛也<lb/>
　夫義未精而求精用未利而求利此其機在我可知<lb/>
　者也乃今義已精用已利過此則機不在我非我所<lb/>
　知也當此未之或知之時窮極天地之神而與合一<lb/>
　不測者脗合通知天地之化而與推行有漸者流通<lb/>
　始而入神至此而神已窮始而可知至此而知已化<lb/>
　盛之至也豈徒崇之已乎葢交養互發之機熟之又<lb/>
<pb n="71a"/>
　熟斯神化合一之妙忘之又忘何容思慮于其間哉<lb/>
易曰困于石據于蒺藜入于其宫不見其妻凶子曰非<lb/>
所困而困焉名必辱非所據而據焉身必危既辱且危<lb/>
死期将至妻其可得見耶<lb/>
　困六三之爻詞葢言危辱之事无以崇徳也大凡進<lb/>
　退有據而身名兩全者必既度其身又度其人也今<lb/>
　九四剛而在上如石之不可困也三不度身而欲去以<lb/>
　邀功則傾陷君子公論不容而名必辱九二剛而在<lb/>
<pb n="71b"/>
　下如蒺藜之不可據也三不度人而欲依以圗安則<lb/>
　盤據要地賈禍立至而身必危既辱且危死期将至<lb/>
　雖有親暱誰能庇之故上六之應有妻之象其可得<lb/>
　見耶當思善處矣<lb/>
易曰公用射隼于髙墉之上獲之无不利子曰隼者禽<lb/>
也弓矢者器也射之者人也君子蔵器于身待時而動<lb/>
何不利之有動而不括是以出而有獲語成器而動者<lb/>
也<lb/>
<pb n="72a"/>
　解上六之爻詞葢言解悖之理有以崇其徳也凡天<lb/>
　下无不可解之悖在善為之方耳隼者鷙害之禽小<lb/>
　人心術之險也弓矢者射禽之器君子道徳之威也<lb/>
　操弓矢以射禽者君子得時用事之人也葢君子解<lb/>
　悖之器素蔵于身待可為之時而動則動中機宜何<lb/>
　不利之有若此者正以君子有器能蔵先為不可括<lb/>
　以善其動則其動自善而无足為吾括也是以不出<lb/>
　則己一出而鷙害以除有不獲乎上六爻義正語公<lb/>
<pb n="72b"/>
　之蔵器于身待時而動所以獲也<lb/>
子曰小人不恥不仁不畏不義不見利不勸不威不懲<lb/>
小懲而大誡此小人之福也易曰屨校滅趾无咎此之<lb/>
謂也<lb/>
　噬嗑初九爻詞葢云懲惡之事可以證安身也葢福<lb/>
　生于所懲小人不恥己之不仁不畏己之不義不見<lb/>
　利則不動不見威則不懲若因其小不仁不義而見<lb/>
　懲于前則不為大不仁不義而知誡于後此小人轉<lb/>
<pb n="73a"/>
　禍為福也屨校滅趾正此謂也人當知所懲矣<lb/>
善不積不足以成名惡不積不足以滅身小人以小善<lb/>
為无益而弗為也以小惡為无傷而弗去也故惡積而<lb/>
不可掩罪大而不可解易曰何校滅耳凶<lb/>
　噬嗑上九爻詞葢言改過之事可以證安身也善惡<lb/>
　生于所積仁義善也不積特小善耳何足以成名不<lb/>
　仁不義惡也不積特小惡耳何足以滅身小人豈一<lb/>
　旦罪大莫解哉以小善為无益于名而弗為也以小<lb/>
<pb n="73b"/>
　惡為无傷于身而弗去也而不知惡已積而不可掩<lb/>
　是以罪大而不可解故至何校滅耳人當知所戒矣<lb/>
子曰危者安其位者也亡者保其存者也亂者有其治<lb/>
者也是故君子安而不忘危存而不忘亡治而不忘亂<lb/>
是以身安而國家可保也易曰其亡其亡繫于苞桑<lb/>
　否之九五爻詞葢言保治之事可以證安身也葢禍<lb/>
　生于所忽自古身任國家者每以未然之防得之故<lb/>
　心之常若危者所以安其位也心之常若亡者所以<lb/>
<pb n="74a"/>
　保其身之存也心之常若亂者所以有其紀綱之治<lb/>
　也君子有見于此故四方无虞可謂安矣以安為危<lb/>
　所伏而不忘危宗社鞏固可謂存矣以存為亡所倚<lb/>
　而不敢忘亡綱舉目張可謂治矣以治為亂所基而<lb/>
　不敢忘亂夫有思危思亡思亂之心必有圗安圗存<lb/>
　圗治之策是以身安而國家可保觀否五爻人當知<lb/>
　所防矣<lb/>
子曰徳薄而位尊知小而謀大力小而任重鮮不及矣<lb/>
<pb n="74b"/>
易曰鼎折足覆公餗其形渥凶言不勝其任也<lb/>
　鼎之九四爻詞葢言恃才之事可以證安身也葢為<lb/>
　人臣者居位以徳徳薄而居尊位謀事以知知小而<lb/>
　欲謀大任重以力力小而欲任重此皆過分而不自<lb/>
　量者鮮不及于敗矣若鼎之四爻正言不勝其任也<lb/>
　人當知所審矣<lb/>
子曰知㡬其神乎君子上交不諂下交不瀆其知㡬乎<lb/>
㡬者動之㣲吉之先見者也君子見㡬而作不俟終日<lb/>
<pb n="75a"/>
易曰介于石不終日貞吉介如石焉寧用終日斷可識<lb/>
矣君子知㣲知彰知柔知剛萬夫之望<lb/>
　豫之六二爻詞葢言知㡬之事可以證精義入神也<lb/>
　夫天下之事莫不有㡬能知之者其神而明之者乎<lb/>
　觀之君子上下之間自有㡬存㡬而不早覺覺而不<lb/>
　及持鮮有不諂不瀆者君子於上交則能燭其不諂<lb/>
　之㡬于下交則能燭其不瀆之㡬其真知㡬乎然所<lb/>
　謂㡬者理初動而未著惟㣲而已事之所為吉者先<lb/>
<pb n="75b"/>
　見于此者也君子見吉之㡬即作而趨之不俟終日<lb/>
　何其神也豫二爻詞葢言君子无欲而静堅確分辨<lb/>
　介如石焉神生於定明炳於先不用終日斷有卓識<lb/>
　矣故天下事有宜韜晦而㣲者有宜顯著而彰者有<lb/>
　宜退遜而柔者有宜勇敢而剛者其動㣲先見處無<lb/>
　不知之矣此其曠識妙用真超世邁俗而為萬夫之<lb/>
　望者信乎其神也<lb/>
子曰顔氏之子其殆庶㡬乎有不善未嘗不知知之未<lb/>
<pb n="76a"/>
嘗復行也易曰不遠復无祗悔元吉<lb/>
　復之初九爻詞葢言誠明之學可以證崇徳也人心<lb/>
　自繼善來止有一善純之則一復之則㡬若顔氏子<lb/>
　其殆庶㡬乎彼其克復功深无有不善以雜至善之<lb/>
　體故其念慮之間㣲覺動于人心有非繼善之初當<lb/>
　體自知自復既无迷㡬復无留念不待既失而後復<lb/>
　也初九爻義即顔氏之學也<lb/>
天地絪緼萬物化醇男女搆精萬物化生易曰三人行<lb/>
<pb n="76b"/>
則損一人一人行則得其友言致一也<lb/>
　損之六三爻詞葢言得一之事可以證安身也安身<lb/>
　之道在于得一天下情必兩而耑功必兩而成吾觀<lb/>
　天地兩也陰陽絪緼交合无間兩而一也而萬物之<lb/>
　氣化渾厚而不漓焉男女兩也精氣交搆施受相感<lb/>
　兩而一也而萬物之形化生生而不已焉夫天地男<lb/>
　女皆以致一成功況友道乎若損三爻葢言損去其<lb/>
　間已者反其同已者以致兩者之一也<lb/>
<pb n="77a"/>
子曰君子安其身而後動易其心而後語定其交而後<lb/>
求君子修此三者故全也危以動則民不與也懼以語<lb/>
則民不應也无交而求則民不與也莫之與則傷之者<lb/>
至矣易曰莫益之或擊之立心勿恒凶<lb/>
　益之上九爻詞葢言勿恒之戒可以證安身也人主<lb/>
　莫不求益而求益須有恒心故君子不遽動也必修<lb/>
　身順理而安然後動之政事不遽語也必心氣和平<lb/>
　而易然後播之號令不遽求也必上下之間情意交<lb/>
<pb n="77b"/>
　孚而後求之征賦修此三者而立心之恒可知故動<lb/>
　則民悦語則民應求則民與益道全矣若立心无恒<lb/>
　事不順理従欲惟危為危以動誰其與而従之非道<lb/>
　命令惟恐不順為懼以語誰其聴而信之分非已定<lb/>
　恩非素孚為无交而求誰其樂而與之至莫之與則<lb/>
　不徒不與而已且争奪紛起傷之者衆矣若益上九<lb/>
　爻詞正此立心勿恒是以凶也<lb/>
　　右第五章<lb/>
<pb n="78a"/>
子曰乾坤其易之門邪乾陽物也坤陰物也陰陽合徳<lb/>
而剛柔有體以體天地之撰以通神明之徳<lb/>
　伏羲之畫卦始于乾坤二畫而六十四卦皆由此出<lb/>
　其易之門邪何也乾體一而實性動而健陽物也坤<lb/>
　體二而虚性静而順陰物也然以兩分者以一而交<lb/>
　陰交於陽陽交於陰則兩物合而為徳矣惟其合徳則<lb/>
　兩相摩而為四四相摩而為八八相盪而為六十四<lb/>
　凡諸卦之剛柔或剛上柔下或柔上剛下其質不同<lb/>
<pb n="78b"/>
　體无不立矣如顯而天地之撰為雷風山澤陰陽之<lb/>
　迹也易惟合徳有體則其撰之悉備者无不形容其<lb/>
　似㣲而神明之徳為健順動止陰陽之理也易惟合<lb/>
　徳有體則其徳之无形者无不發揮其妙此先天之<lb/>
　易該乎顯㣲之理也<lb/>
其稱名也雜而不越於稽其類其衰世之意邪<lb/>
　羲皇既本陰陽以盡意文周又豈離陰陽以盡言哉<lb/>
　是故卦爻之辭其稱名也或假物象如稱龍稱馬之<lb/>
<pb n="79a"/>
　類或言事變如建侯行師之類紛然雜出總不外乎<lb/>
　陰陽之理何差越之有然其稱名之襍此何意也以<lb/>
　稽其所言之事類目擊皇風下衰世變日滋故辭不<lb/>
　得不詳焉耳此後天之易盡乎世變之情也<lb/>
夫易彰往而察來而㣲顯闡幽開而當名辨物正言斷<lb/>
辭則備矣<lb/>
　夫易固雜而不越矣而何理之弗備耶如消息盈虚<lb/>
　天道之已然者曰往陰陽之故也易則彰其一定之<lb/>
<pb n="79b"/>
　理吉凶悔吝人事之未然者曰來陰陽之㡬也易則<lb/>
　察其㡬先之故見于事為曰顯陰陽之迹也易則言<lb/>
　事必根于理而顯者㣲之原于性命曰幽陰陽之秘<lb/>
　也易則言理必托于事而幽者闡之尊卑貴賤之名<lb/>
　不可亂也易則因陰陽之定分而稱之各當其實鳥<lb/>
　獸草木之物不可混也易則因陰陽之成質而辨之<lb/>
　各従其類以至爻象之言皆本典常之道以發之吉<lb/>
　凶之辭皆本得失之情以斷之是易也體天地通神<lb/>
<pb n="80a"/>
　明其无不備如此<lb/>
其稱名也小其取類也大其㫖遠其辭文其言曲而中<lb/>
其事肆而隠因貳以濟民行以明失得之報<lb/>
　自其所備之中而詳論之其卦爻稱名擬議事物之<lb/>
　小而所取之類皆陰陽變化則又甚大其㫖趣包含<lb/>
　天地鬼神之遠而所發之詞皆經緯錯綜則又甚文<lb/>
　易之言多委曲矣而于理未嘗不精確而中易之事<lb/>
　常詳悉矣而于理未嘗不含蓄而隠易詞之妙如此<lb/>
<pb n="80b"/>
　真可謂襍而不越矣聖人豈无因哉葢因民行之不<lb/>
　濟由于民心之貳民心之貳由于失得之報未明慮<lb/>
　民之疑于趨避欲以濟其行之不及故作易定吉凶<lb/>
　以告人以明失得之報此後天之詞所以廣先天之<lb/>
　教而開物成務也總本陰陽二畫信乎乾坤為易之<lb/>
　門耶<lb/>
　　右第六章<lb/>
易之興也其於中古乎作易者其有憂患乎<lb/>
<pb n="81a"/>
　易始于羲皇中㣲于夏商至文王係彖而易道大明<lb/>
　則易之興也其于中古乎當其時適囚羑里操危慮<lb/>
　深其有憂患乎夫當憂患以作易則易之為書无非<lb/>
　處憂患之道矣<lb/>
是故履徳之基也謙徳之柄也復徳之本也恒徳之固<lb/>
也損徳之修也益徳之裕也困徳之辨也井徳之地也<lb/>
巽徳之制也<lb/>
　然處憂患之事无如反身修徳試舉九卦明之徳始<lb/>
<pb n="81b"/>
　于踐履以禮治私則徳有所據而立自日進于髙明<lb/>
　矣非徳之基乎然惟譲可以明禮能謙以自持則徳<lb/>
　有執持矣非徳之柄乎徳修于存養謙以行禮則制<lb/>
　外養中善端復矣一念之復于善即萬善之根柢故<lb/>
　復為徳之本然復而不守雖得必失得一善當拳拳<lb/>
　固守不為外物所摇故恒為徳之固持守雖固私欲<lb/>
　果盡去乎損則懲忿窒欲浄去其人欲之私此乃修<lb/>
　身之事故為徳之修克治雖嚴天理果盡純乎益則<lb/>
<pb n="82a"/>
　遷善改過充長其本然之量而日増月盛有餘裕焉<lb/>
　故為徳之裕雖徳裕于常未必不變于困惟處困之<lb/>
　亨不亨吾徳之至不至可辨矣徳雖亨于困未必不<lb/>
　變于終井則徳性堅定能安所止應用之體立矣然<lb/>
　可與立者未可與權巽則隨時制宜不膠一定化裁<lb/>
　之制妙矣其序之不可紊也如此<lb/>
履和而至謙尊而光復小而辨於物恒雜而不厭損先<lb/>
難而後易益長裕而不設困窮而通井居其所而遷巽<lb/>
<pb n="82b"/>
稱而隠<lb/>
　其妙何如禮以律身非強世也而天理人情自不可<lb/>
　易和而至焉謙卑自牧忘其尊也而心愈卑下徳愈<lb/>
　崇顯尊而光焉善端初復雖曰甚小而理欲之介自<lb/>
　明不其辨于物乎徳既有恒雖處紛襍而始終之致<lb/>
　自一曾何至于厭乎損主懲忿窒欲初固難矣然已<lb/>
　克而理還後何易也益主遷善改過固長裕矣然善<lb/>
　還吾本有過去吾本无曽何増設也困則身窮道亨<lb/>
<pb n="83a"/>
　无入而不自得不其通乎井則居安資深足以待用<lb/>
　而不窮是體雖静而用則動也不其遷乎巽則稱物<lb/>
　之宜而冺其運用之迹是用則顯而機則蔵也不其<lb/>
　隠乎九卦之徳如此<lb/>
履以和行謙以制禮復以自知恒以一徳損以遠害益<lb/>
以興利困以寡怨井以辨義巽以行權<lb/>
　其用何如行已非禮則乖戾而不和是禮所以行乎<lb/>
　和而使之中節者也行禮非謙則倨傲而无本是謙<lb/>
<pb n="83b"/>
　所以制乎禮而出之以遜者也以復而用之則已自<lb/>
　覺悟良知不為欲蔽以恒而用之則久暫不渝天徳<lb/>
　不為物搖用損之懲忿窒欲則身心之害遠用益之<lb/>
　遷善改過則徳業之利興用困之窮而通則怨尤之<lb/>
　念絶惟井體不動安而能慮故處經事而知宜惟巽<lb/>
　順乎理則以道為體故處變事而能權九卦之用如<lb/>
　此要皆反身修徳之事也尚何憂患之難處哉<lb/>
　　右第七章<lb/>
<pb n="84a"/>
易之為書也不可遠為道也屢遷變動不居周流六虚<lb/>
上下无常剛柔相易不可為典要唯變所適<lb/>
　易之為書也有畫有辭切于民用不可須臾遠也何<lb/>
　也其為道也屢有變遷不膠于一者也其屢遷何如<lb/>
　易道不外陰陽陰陽變動而不止其所常周徧于六<lb/>
　位之間従六位中分之初二三為下四五六為上上<lb/>
　下之位有常而九六居之則无常従六位細别之初<lb/>
　三五為剛二四六為柔剛柔之位不易而九六居之<lb/>
<pb n="84b"/>
　則有易此豈可以一定典要拘之哉惟隨其變之所<lb/>
　趨而已易變之屢遷如此而人顧可遠哉<lb/>
其出入以度外内使知懼<lb/>
　夫易惟變所適其適出適入即道之利出利入而確<lb/>
　然不可易者宛然以法度立出外入内之則使人惕<lb/>
　然知懼焉<lb/>
又明於憂患與故无有師保如臨父母<lb/>
　不特使民知懼已也又于出入以度之中獨提憂患<lb/>
<pb n="85a"/>
　之事與所以致此憂患之故使人常懐兢惕雖无師<lb/>
　保以訓之如父母臨之而不敢忽使人于知懼之中<lb/>
　尤知懼焉信乎不可遠矣<lb/>
初率其辭而揆其方既有典常苟非其人道不虚行<lb/>
　觀變之懼人則詞之因變而係者可知葢易變无常<lb/>
　形而詞有定理故問易者始由卦爻之詞揆度卦爻<lb/>
　之理即出入之度憂患之故既確然有典常矣然人<lb/>
　之由詞以達變者不可膠于一定也惟神明之人方<lb/>
<pb n="85b"/>
　能通變于不窮苟非其人則泥而不通屢遷變動之<lb/>
　道豈虚行哉甚矣人之不可遠易也<lb/>
　　右第八章<lb/>
易之為書也原始要終以為質也六爻相雜唯其時物<lb/>
也<lb/>
　易之為書有卦有爻是以全體而妙大用者也吾常<lb/>
　原其一畫之始以要六畫之終則貞悔全而内外備<lb/>
　陰陽純襍之體質于是成矣若卦之六爻或陽居陰<lb/>
<pb n="86a"/>
　位陰居陽位相襍而靡定者葢陰陽二物各以時成<lb/>
　時陽而陽時陰而陰初无定體之可拘也<lb/>
其初難知其上易知本末也初辭擬之卒成之終<lb/>
　自時物之見于初上者言之初則其理幽隠而難知<lb/>
　上則其理明顯而易知何者初上本末之分也本則<lb/>
　㣲露其端故難知末則已闡其藴故易知惟難知故<lb/>
　聖人當時係初之辭必擬其當假何象當著何占不<lb/>
　敢輕舉也惟易知故聖人當時係上之詞不過因初<lb/>
<pb n="86b"/>
　之象占而成之耳何待擬議哉<lb/>
若夫雜物撰徳辨是與非則非其中爻不備<lb/>
　初上固足該始終之時物矣若夫陰陽賾亂之物襍<lb/>
　而陳之剛柔中正之徳撰而出之又擬物與徳中之<lb/>
　純襍善惡一一辨晰其孰是孰非此非兼中四爻不<lb/>
　能悉備而无遺也<lb/>
噫亦要存亡吉凶則居可知矣知者觀其彖辭則思過<lb/>
半矣<lb/>
<pb n="87a"/>
　六爻既全則吉凶存亡之理具矣噫人欲究極天道<lb/>
　之存亡人事之吉凶析觀爻詞居然可坐而知矣然<lb/>
　此特就衆人言之耳若智者晰理既精統觀彖詞則<lb/>
　吉凶存亡襍陳于時物間者已可得易之概矣豈待<lb/>
　遍觀六爻哉然天下不皆智者爻詞可不係耶<lb/>
二與四同功而異位其善不同二多譽四多懼近也柔<lb/>
之為道不利遠者其要无咎其用柔中也<lb/>
　以二四爻言之二四皆陰爻皆能為柔順之事業固<lb/>
<pb n="87b"/>
　同功矣然位有遠近之異故其善有不同者二多譽<lb/>
　而四則多懼焉此何以故四位近于君動有僣逼之<lb/>
　嫌所以多懼也觀四之多懼由于近則知二之多譽<lb/>
　由于遠矣夫柔之為道非附陽剛不能自立本不利<lb/>
　于遠者二柔而遠于五乃大要得无咎而多譽焉者<lb/>
　以其用柔不過乎柔張弛合宜得乎中道此所以多<lb/>
　譽也觀二之多譽由于中則知四之多懼由于不中<lb/>
　矣<lb/>
<pb n="88a"/>
三與五同功而異位三多凶五多功貴賤之等也其柔<lb/>
危其剛勝邪<lb/>
　以三五爻言之三五皆陽爻皆能為陽剛之事業固<lb/>
　同功矣然位有君臣之異故其善亦異三多凶而五<lb/>
　則多功焉此何以故五為君而貴則操得為之權所<lb/>
　以多功也三為臣而賤動有掣肘之患所以多凶也<lb/>
　然要而言之三五皆陽位以柔徳居之則委靡不振<lb/>
　君臣胥失其道三固多凶五亦不能多功也豈不危<lb/>
<pb n="88b"/>
　乎以剛徳居之則強毅有為君臣交得其道五固多<lb/>
　功三亦不至多凶也其有不勝耶是知逺近貴賤物<lb/>
　也剛柔中正徳也譽懼凶功是非之辨也非中四爻<lb/>
　何以悉備哉此觀易者不可不審也<lb/>
　　右第九章<lb/>
易之為書也廣大悉備有天道焉有人道焉有地道焉<lb/>
兼三才而兩之故六六者非它也三才之道也<lb/>
　易之為書也内而無不含蓄外而无不包舉而廣大<lb/>
<pb n="89a"/>
　中之條理無不精宻其廣大而悉備者乎何以見之<lb/>
　天下之道盡於天地人而已方易之三畫成卦上畫<lb/>
　有天道焉中畫有人道焉下畫有地道焉是三畫已<lb/>
　具三才矣又以一而不兩則獨而無成又兼三才而<lb/>
　各兩其畫故有六畫然六畫非他也上二爻即天道<lb/>
　之隂陽也中二爻即人道之仁義也下二爻即地道<lb/>
　之剛柔也六畫亦三才之道也其廣大悉備如此<lb/>
道有變動故曰爻爻有等故曰物物相雜故曰文文不<lb/>
<pb n="89b"/>
當故吉凶生焉<lb/>
　夫易畫既備三才之道則畫之所在即道之所在也<lb/>
　故道之變動不居周流六虚則謂之爻爻者交變之<lb/>
　義也爻之逺近貴賤等級森然則謂之物物之不齊<lb/>
　物之情也物之剛柔相間燦然可觀則謂之文盖六<lb/>
　位錯綜煥然兩間之經緯也至於是文有以剛居柔<lb/>
　柔居剛而位未必當者亦有以柔居柔剛居剛而位<lb/>
　亦未必當者其義互有得失而吉凶生於其間矣可<lb/>
<pb n="90a"/>
　見爻者道之變動物者道之散殊文者道之昭著吉<lb/>
　凶者道之淑慝而莫非三才之所貫也易之廣大悉<lb/>
　備不信然乎<lb/>
　　右第十章<lb/>
易之興也其當殷之末世周之盛德邪當文王與紂之<lb/>
事邪是故其辭危危者使平易者使傾其道甚大百物<lb/>
不廢懼以終始其要无咎此之謂易之道也<lb/>
　道待人而興易之復興也其當殷之末世周之盛德<lb/>
<pb n="90b"/>
　邪當文王與紂之事邪文王以是德當是時遇是事<lb/>
　故其所係之詞多警戒之意而危焉何以明其危也<lb/>
　卦詞所發莫非人事之理故凡危懼存心者戒謹恒<lb/>
　至必有安寧之慶則辭係以吉利若使之平怠易存<lb/>
　心者忽慢不檢必有覆敗之虞則詞亦係以凶害若<lb/>
　使之傾然危平易傾之道安危存亡係焉豈不甚大<lb/>
　故自一身之舉動萬物之操履與夫天下國家之治<lb/>
　亂凡百事物平者必生於危傾者必生於易固無倖<lb/>
<pb n="91a"/>
　致之福亦無倖免之禍誰能廢之其道之大若此聖<lb/>
　人係詞果何意哉無非教人危懼存心終如其始使<lb/>
　人平而無傾終歸无咎此之謂與民同患易之道也<lb/>
　　右第十一章<lb/>
夫乾天下之至健也德行恒易以知險夫坤天下之至<lb/>
順也德行恒簡以知阻<lb/>
　太極之理一也分布於乾坤統㑹於聖心自聖心純<lb/>
　乎理有乾之名乾則自强不息極天下之至健也本<lb/>
<pb n="91b"/>
　此健德以行則會易知之理而恒易易本無險故險<lb/>
　之幾舉歸坐照不待險而知也自聖心順乎理有坤<lb/>
　之名坤則安貞無為極天下之至順也本此順德以<lb/>
　行則㑹簡能之理而恒簡簡本無阻故阻之幾無不<lb/>
　前知不待阻而知也此正能危能懼而無易者之傾<lb/>
　不待卜筮而知吉凶者也<lb/>
能説諸心能研諸慮定天下之吉凶成天下之亹亹者<lb/>
　然所以知險知阻者皆聖人自然之能事也盖聖人<lb/>
<pb n="92a"/>
　於未事時易簡所涵理自融洽是能說諸心矣及應<lb/>
　事時易簡所應幾自詳審又能即說者而研諸慮矣<lb/>
　惟說心是以吉凶之理皆吾心所素藏險阻與否無<lb/>
　不知之而吉凶定矣惟研慮是以趨避之幾皆吾心<lb/>
　所宻察險阻與否無不趨避之而亹亹成矣<lb/>
是故變化云為吉事有祥象事知器占事知來<lb/>
　此其自然之知豈待卜筮哉是故天道寒暑晝夜即<lb/>
　有變化人事語黙動静即有云為此理之顯者也變<lb/>
<pb n="92b"/>
　化有吉則祥先見於垂象云為有吉則祥先動於四<lb/>
　體此理之㣲者也夫變化云為各有一定之理所謂<lb/>
　器也聖人比擬其事於已往稽迹觀變而已然之理<lb/>
　周知而不忒矣吉事有祥原有先見之理所謂來也<lb/>
　聖人推驗其事於将然察㣲洞幽而未然之理早知<lb/>
　而不惑矣所謂知以藏往神以知來説心研慮定吉<lb/>
　凶成亹亹者此也<lb/>
天地設位聖人成能人謀鬼謀百姓與能<lb/>
<pb n="93a"/>
　夫不假易而知吉凶聖人能之而百姓未與能也易<lb/>
　可無作乎聖人因天地設位而變化云為吉事之理<lb/>
　無不備具此天地之能也但不能自言以告人聖人<lb/>
　於是畫卦係詞以成其能也由是人有所為謀之於<lb/>
　人趨避未决必抱蓍問易復謀之於鬼神則百姓雖<lb/>
　愚因卜筮而知吉凶成亹亹得與于聖人之能矣<lb/>
八卦以象告爻彖以情言剛柔雜居而吉凶可見矣<lb/>
　聖人作易成能不過欲人趨吉避凶耳而吉凶於何<lb/>
<pb n="93b"/>
　見也先天聖人畫為八卦或以純隂純陽之象告或<lb/>
　以襍隂襍陽之象告矣而險阻之情百姓未遂知也<lb/>
　後天聖人係以爻彖或以全體之情言或以一節之<lb/>
　情言矣象告情言皆吉凶也惟是畫卦定位剛柔襍<lb/>
　居則時之消息位之當否吉凶居然可見此成能之<lb/>
　易百姓所以與能也<lb/>
變動以利言吉凶以情遷是故愛惡相攻而吉凶生逺<lb/>
近相取而悔吝生情偽相感而利害生凡易之情近而<lb/>
<pb n="94a"/>
不相得則凶或害之悔且吝<lb/>
　然是吉凶也由象辭以見其體又由變占以見其用<lb/>
　方揲蓍之初隂陽老少未定所謂變動也此時雖未<lb/>
　成卦爻而趨避之幾已寓非以利言乎及變動已定<lb/>
　占决已著必有吉凶此則因卦爻之情有消息當否<lb/>
　之異而卦之吉凶隨之非以情遷乎惟其以情遷也<lb/>
　是故卦爻有中正相與是愛相攻也其情和諧而吉<lb/>
　生如不中正相與是惡相攻也其情拂逆而凶生吉<lb/>
<pb n="94b"/>
　凶以愛惡之情遷矣至於吉凶未判而曰悔吝又有<lb/>
　吉凶方形而曰利害從何生也如卦爻有逺相取則<lb/>
　情之暌者病於疎近相取則情之合者嫌於妄悔吝<lb/>
　胥此生矣如卦爻有情相感則為道義之交而利生<lb/>
　偽相感則為私情之合而害生要之凡易之情近相<lb/>
　得固貴也逺而不相得亦無害也惟近而不相得則<lb/>
　猜疑間隔凶害悔吝皆由此生吉凶之以情遷如此<lb/>
将叛者其辭慙中心疑者其辭枝吉人之辭寡躁人之<lb/>
<pb n="95a"/>
辭多誣善之人其辭㳺失其守者其辭屈<lb/>
　所謂情遷不觀人之辭乎人心之動因言以宣試以<lb/>
　人險阻之情發於言詞者觀之人之叛乎正理者其<lb/>
　辭慚愧而囘互中心疑乎正理其詞枝離而不一有<lb/>
　德之吉人言不妄發而詞寡無德之躁人言必輕出<lb/>
　而詞多人本善也而心欲誣之其辭浮㳺而不定理<lb/>
　本定也而無執守之人其詞屈抑而不伸人之辭以<lb/>
　情遷如此則卦爻之辭以情而遷也不益信哉<lb/>
<pb n="95b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　周易文詮卷三<lb/>
</p>
<p>
</p>
  </div>
</body>
</text>
</TEI>