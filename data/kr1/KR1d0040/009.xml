<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>儀禮述註卷九</head> <lb/>
    <p>
<pb n="1a"/>
欽定四庫全書<lb/>
　儀禮述註卷九<lb/>
　　　　　　　　　　　安溪　李光坡　撰<lb/>
　　公食大夫禮第九<lb/>
　　　鄭目録曰主國君以禮食小聘大夫之禮○疏<lb/>
　　　曰下文云六豆六簋又設庶饈十六豆此是下<lb/>
　　　大夫小聘之禮下乃别云上大夫八豆八簋庶<lb/>
　　　饈二十豆是食上大夫之法若然聘禮據侯伯<lb/>
<pb n="1b"/>
　　　之大聘此篇據小聘大夫者周公設經互見為<lb/>
　　　義又此篇魚腸胃倫膚皆七亦下大夫之禮若<lb/>
　　　上大夫則若九若十一公食於五禮屬嘉禮<lb/>
公食大夫之禮<lb/>
使大夫戒各以其爵<lb/>
　註曰戒猶告也告之必使同班敵者易以相親敬<lb/>
上介出請入告<lb/>
　註曰問所以為來事<lb/>
<pb n="2a"/>
三辭<lb/>
　註曰為既先受賜不敢當<lb/>
賔出拜辱<lb/>
　註曰拜使者屈辱來迎已<lb/>
大夫不答拜將命<lb/>
　註曰不答拜為人使也將猶致也<lb/>
賔再拜稽首<lb/>
　註曰受命<lb/>
<pb n="2b"/>
大夫還<lb/>
　註曰復於君<lb/>
賔不拜送遂從之<lb/>
　註曰不拜送者為從之不終事<lb/>
賔朝服即位於大門外如聘<lb/>
　註曰於是朝服則初時𤣥端如聘亦入於次俟○疏<lb/>
　曰在館拜戒即𤣥端今入次乃着朝服<lb/>
即位具<lb/>
<pb n="3a"/>
　註曰主人也擯者俟君於大門外卿大夫士序及宰<lb/>
　夫具其饌物皆於廟門之外<lb/>
羮定<lb/>
　註曰肉謂之羮定猶熟也著之者下以為節<lb/>
甸人陳鼎七當門南面西上設扄鼏鼏若束若編<lb/>
　註曰七鼎一大牢也甸人冡宰之屬兼亨人者南面西<lb/>
　上以其為賔統於外也扄鼎扛所以舉之者也凡鼎<lb/>
　鼐蓋以茅為之長則束本短則編其中央○疏曰此<lb/>
<pb n="3b"/>
　亦一大牢而七鼎者食禮輕無鮮魚鮮脂<lb/>
設洗如饗<lb/>
　註曰必如饗者先饗後食如其近者也饗禮亡燕禮<lb/>
　則設洗於阼階東南<lb/>
小臣具盤匜在東堂下<lb/>
　註曰為公盥也公尊不就洗小臣於小賔客饗食掌<lb/>
　正君服位<lb/>
宰夫設筵加席几<lb/>
<pb n="4a"/>
　註曰設筵於户西南面而左几公不賔至授几者親<lb/>
　設湆爵可以畧此<lb/>
無尊<lb/>
　註曰主於食不獻酬<lb/>
飲酒漿飲俟於東房<lb/>
　註曰飲酒清酒也漿飲酨漿也其俟奠於豊上也飲<lb/>
　酒先言飲明非獻酬之酒也漿飲先言漿别於六飲<lb/>
　也○疏曰酨之言載以其汁滓相載故云酨飲酒先<lb/>
<pb n="4b"/>
　言飲此擬酳口異於獻酬酒六飲為渇而飲此漿為<lb/>
　酳口故異之<lb/>
凡宰夫之具饌於東房<lb/>
　註曰凡非一也飲酒之具宰夫所掌也酒漿不在凡<lb/>
　中者雖無尊猶嫌在堂<lb/>
公如賔服迎賔於大門内<lb/>
　註曰不出大門降於國君<lb/>
大夫納賔<lb/>
<pb n="5a"/>
　註曰大夫謂上擯也納賔以公命<lb/>
賔入門左公再拜賔辟再拜稽首<lb/>
　註曰左西方賔位也辟逡遁不敢當君拜也<lb/>
公揖入賔從<lb/>
　註曰揖入道之<lb/>
及庿門公揖入<lb/>
　註曰庿禰庿也<lb/>
賔入三揖<lb/>
<pb n="5b"/>
　註曰每曲揖及當碑揖相人偶<lb/>
至於階三讓<lb/>
　註曰讓先升<lb/>
公升二等賔升<lb/>
　註曰逺下人君○疏曰亦取君行一臣行二之義也<lb/>
大夫立於東夾南西面北上<lb/>
　註曰東夾南東西節也取節於夾明東於堂○疏曰<lb/>
　此主國卿大夫立位序西為正堂序東有夾室立於<lb/>
<pb n="6a"/>
　夾室之南是東於堂也<lb/>
士立於門東北面西上<lb/>
　註曰統於門者非其正位辟賔在此○疏曰燕禮大<lb/>
　射士在西方東面北上不統於門今統於門者以賔<lb/>
　在門西辟賔在此非正位故也<lb/>
小臣東堂下南面西上宰東夾北西面南上<lb/>
　註曰宰宰夫之屬也<lb/>
内官之士在宰東北西面南上<lb/>
<pb n="6b"/>
　註曰夫人之官内宰之屬自卿大夫至此不先即位<lb/>
　從君而入者明助君饗食賔自無事<lb/>
介門西北面西上<lb/>
　註曰西上自統於賔也然則承擯以下立於士西少<lb/>
　進東上○疏曰不言上擯者上擯有事其位不定故<lb/>
　不言<lb/>
公當楣北郷至再拜賔降也公再拜<lb/>
　註曰楣謂之梁至再拜者興禮俟賔嘉其來也公再<lb/>
<pb n="7a"/>
　拜賔降矣○疏曰至再拜者公方一拜賔即降公再<lb/>
　拜者賔降後又一拜本當再拜故皆以再拜言之<lb/>
賔西階東北面答拜<lb/>
　註曰西階東少就主君敬也<lb/>
擯者辭<lb/>
　註曰辭拜於下<lb/>
拜也公降一等辭曰寡君從子雖將拜興也<lb/>
　註曰賔降再拜公降擯者釋辭矣賔猶降終其再拜<lb/>
<pb n="7b"/>
　稽首興起也<lb/>
賔栗階升不拜<lb/>
　註曰自以已拜也栗實栗也不拾級連歩趨主國君<lb/>
　之命不拾級而下曰辵<lb/>
命之成拜階上北面再拜稽首<lb/>
　註曰賔降拜主君辭之賔雖終拜於主君之意猶為<lb/>
　不成○疏曰賔終拜於下盡臣之禮為成拜而主君<lb/>
　之意猶以為不成故命之升成拜賔遂主君之意故<lb/>
<pb n="8a"/>
　命之升成拜賔遂主君之意故升更拜也<lb/>
士舉鼎去鼏於外次入陳鼎于碑南南面西上右人抽<lb/>
扄坐奠于鼎西南順出自鼎西左人待載<lb/>
　註曰入由東出由西明為賔也○疏曰次入謂序入<lb/>
　也<lb/>
雍人以俎入陳于鼎南旅人南面加匕于鼎退<lb/>
　註曰旅人雍人之屬旅食者也雍人言入旅人言退<lb/>
　文互相備也出入之由亦如舉鼎者匕爼每器一人<lb/>
<pb n="8b"/>
　諸侯官多也<lb/>
大夫長盥洗東南西面北上序進盥退者與進者交于<lb/>
前卒盥序進南面匕<lb/>
　註曰長以長幼也序猶更也前洗南<lb/>
載者西面<lb/>
　註曰載者左人亦序自鼎東西面於其前大夫匕則<lb/>
　載之○疏曰待載時在鼎東南面今大夫鼎北面南<lb/>
　匕之左人當載故序自鼎東西面爼當鼎南則載者<lb/>
<pb n="9a"/>
　在鼎南稍東<lb/>
魚腊飪<lb/>
　註曰飪熟也食禮宜熟饗有腥者<lb/>
載體進奏<lb/>
　註曰體謂牲與腊也奏謂皮膚之理也進其理本在<lb/>
　前下大夫體七个○疏曰進其理本在前者此謂生<lb/>
　人食法故進本本謂近上者若祭祀則進末故少牢<lb/>
　云進下鄭云變於食生是也<lb/>
<pb n="9b"/>
魚七縮爼寢右<lb/>
　註曰右首也寢右進鬐也乾魚進腴多骨鯁○疏曰<lb/>
　縮縱也魚在爼為縱於人亦横賔在户牖之間南面<lb/>
　爼則東西陳之魚在爼首在右腹腴向南鬐脊也進<lb/>
　脊在北向賔是取脊小骨鯁者以優賔也若祭祀則<lb/>
　進腴以鬼神尚氣腴者氣之所聚故少牢進腴是也<lb/>
腸胃七同俎<lb/>
　註曰以其同類也不異其牛羊腴賤也此爼實凡二<lb/>
<pb n="10a"/>
　十八○疏曰牛羊同是畜類又其腹腴賤故畧之同<lb/>
　爼也牛羊各有腸胃腸胃各七四七二十八也但此<lb/>
　腸胃與牲或同鼎同爼或别鼎别爼何者據此下文<lb/>
　七鼎腸胃與牲别鼎别爼是其正法取其鼎爼竒也<lb/>
　少牢五爼腸胃與牲同鼎者以其有鮮獸若腸胃别<lb/>
　鼎則六不得竒故并腸胃與牲同鼎有司徹亦然<lb/>
倫膚七<lb/>
　註曰倫理也謂精理滑脃者○疏曰倫膚謂豕之皮<lb/>
<pb n="10b"/>
　革為之<lb/>
腸胃膚皆横諸爼垂之<lb/>
　註曰順其在牲之性也腸胃垂及爼拒<lb/>
大夫既匕匕奠于鼎逆退復位<lb/>
　註曰事畢宜由便也士匕載者又待設爼<lb/>
公降盥<lb/>
　註曰將設醬<lb/>
賔降公辭<lb/>
<pb n="11a"/>
　註曰辭其從已<lb/>
卒盥公壹揖壹讓公升賔升<lb/>
　註曰揖讓皆壹殺於初<lb/>
宰夫自東房授醯醬<lb/>
　註曰授授公也醯醬以醯和醬<lb/>
公設之<lb/>
　註曰以其為饌本<lb/>
賔辭北面坐遷而東遷所<lb/>
<pb n="11b"/>
　註曰東遷所奠之東側其故處○疏曰君設當席中<lb/>
　故東遷之辟君設處側近也近其故處<lb/>
公立于序内西郷<lb/>
　註曰不立阼階上示親饌<lb/>
賔立于階西疑立<lb/>
　註曰不立階上以主君離阼也疑正立也自定之貎<lb/>
宰夫自東房薦豆六設于醬東西上韭菹以東醓醢昌<lb/>
本昌本南麋臡以西菁菹鹿臡<lb/>
<pb n="12a"/>
　註曰醓醢醢有醓昌本昌蒲本菹也醢有骨謂之臡<lb/>
　菁蓂菁菹也<lb/>
士設爼于豆南西上牛羊豕魚在牛南腊腸胃亞之<lb/>
　註曰亞次也不言䋫錯爼尊<lb/>
膚以為特<lb/>
　註曰直豕與腸胃東也特膚者出下牲賤<lb/>
旅人取匕甸人舉鼎順出奠于其所<lb/>
　註曰以其空也其所謂當門○疏曰前旅人以匕入<lb/>
<pb n="12b"/>
　加於鼎退出今還使之取匕前士舉鼎入今不使士<lb/>
　舉鼎出者以其士載訖遂設爼於賔前事未畢故甸<lb/>
　人舉鼎而出也<lb/>
宰夫設黍稷六簋于爼西二以並東北上黍當牛爼其<lb/>
西稷錯以終南陳<lb/>
　註曰並併也<lb/>
大羮湇不和實于鐙宰右執鐙左執蓋由門入升自阼<lb/>
階盡階不升堂授公以蓋降出入反位<lb/>
<pb n="13a"/>
　註曰大羮湇煮肉汁也大古之羮不和無鹽菜瓦豆<lb/>
　謂之鐙宰謂大宰宰夫之長也有蓋者饌自外入為<lb/>
　風塵<lb/>
公設之于醬西賔辭坐遷之<lb/>
　註曰亦東遷所<lb/>
宰夫設鉶四于豆西東上牛以西羊羊南豕豕以東牛<lb/>
　註曰鉶和羮之器○疏曰羮在鉶言之謂之鉶羮據<lb/>
　器言之謂之鉶鼎正鼎之後設之謂之陪鼎入庶羞言<lb/>
<pb n="13b"/>
　之謂之羞鼎其實一也<lb/>
飲酒實于觶加于豐<lb/>
　註曰豐所以承觶者也如豆而卑<lb/>
宰夫右執觶左執豐進設于豆東<lb/>
　註曰食有酒者優賔也設於豆東不舉也燕禮記曰<lb/>
　凡奠者於左○疏曰按下文宰夫執漿飲賔興受唯<lb/>
　用漿酳口不用酒今主人猶設之是優賔也此酒不<lb/>
　用故奠于豆東○楊氏曰按上文飲酒漿飲俟于東<lb/>
<pb n="14a"/>
　房疏云酒漿皆以酳口此又云漿以酳口不用酒今<lb/>
　主人猶設之所以優賔兩說牴牾不同又按下文祭<lb/>
　飲酒於上豆之間魚腊醬湆不祭夫魚腊醬湆不祭<lb/>
　而祭飲酒則知酒以優賔但賔不舉爾豈酳口之物<lb/>
　哉當以優賔之義為正<lb/>
宰夫東面坐啟簋㑹各卻于其西<lb/>
　註曰㑹簋蓋也亦一一合卻之各當其簋之西<lb/>
贊者負東房南面告具于公<lb/>
<pb n="14b"/>
　註曰負東房負房户而立也南面者欲得鄉公與賔<lb/>
　也<lb/>
公再拜揖食<lb/>
　註曰再拜拜賔饌具<lb/>
賔降拜<lb/>
　註曰答公拜<lb/>
公辭賔升再拜稽首<lb/>
　註曰不言成拜降未拜<lb/>
<pb n="15a"/>
賔升席坐取韭菹以辯擩于醢上豆之間祭<lb/>
　註曰擩猶染也<lb/>
贊者東面坐取黍實于左手辯又取稷辯反于右手興<lb/>
以授賔賔祭之<lb/>
　註曰取授以右手便也賔亦興受坐祭之於豆祭也<lb/>
　獨云贊興優賔也少儀曰受立授立不坐○疏曰此<lb/>
　所授者皆謂逺賔者故菹醢及鉶皆不授以其近賔<lb/>
　取之易故不言按曲禮云殽之序辯祭之故知雖不<lb/>
<pb n="15b"/>
　授亦祭可知也<lb/>
三牲之肺不離贊者辯取之壹以授賔<lb/>
　註曰肺不離者刌之也不言刌刌則祭肺也此舉肺<lb/>
　不離而刌之便賔祭也祭離肺者絶肺祭也壹猶稍<lb/>
　也<lb/>
賔興受坐祭<lb/>
　註曰於是云賔興受坐祭重牲也賔亦每肺興受祭<lb/>
　於豆祭<lb/>
<pb n="16a"/>
挩手扱上鉶以柶辯擩之上鉶之間祭<lb/>
　註曰扱以柶扱其鉶菜也挩拭也拭以巾<lb/>
祭飲酒於上豆之間魚腊醬湇不祭<lb/>
　註曰不祭者非食物之盛者○疏曰此不祭者以在<lb/>
　正饌之内有三牲之體魚腊醬湆非盛者故不祭也<lb/>
　若入庶羞則祭之故下文云士羞庶羞皆有大又云<lb/>
　辯取庶羞之大興一以授賔賔受兼一祭之少儀云<lb/>
　祭膴膴詁為大魚肉之臠是亦祭之也<lb/>
<pb n="16b"/>
宰夫授公飯粱公設之于湆西賔北面辭坐遷之<lb/>
　註曰既告具矣而又設此殷勤之加也遷而西之以<lb/>
　其東上也<lb/>
公與賔皆復初位<lb/>
　註曰位序内階西<lb/>
宰夫膳稻于粱西<lb/>
　註曰膳猶進也進稻粱者以簠<lb/>
士羞庶羞皆有大葢執豆如宰<lb/>
<pb n="17a"/>
　註曰羞進也庶衆也進衆珍味可進者大以肥美者<lb/>
　特為臠所以祭也魚或謂之膴膴大也唯醢醬無大<lb/>
　如宰如其進大羮湆右執豆左執蓋<lb/>
先者反之<lb/>
　註曰反之者以其庶羞十六豆羞人不足故先至者<lb/>
　反取之下文云先者一人升設於稻南其人不反則<lb/>
　此云先者反之謂第二已下為先者也<lb/>
由門入升自西階<lb/>
<pb n="17b"/>
　註曰庶羞多羞人不足則相授於階上復出取也<lb/>
先者一人升設于稻南簋西間容人<lb/>
　註曰簋西黍稷西也必言稻南者明庶羞加不與正<lb/>
　豆併也間容人者賔當從間往來也<lb/>
旁四列西北上<lb/>
　註曰不統於正饌者雖加自是一禮是所謂羮胾中<lb/>
　别○疏曰曲禮曰左殽右胾殽此謂之羮一也為正<lb/>
　饌胾謂切肉即庶羞正饌東庶羞西間容人是中别<lb/>
<pb n="18a"/>
膷以東臐膮牛炙<lb/>
　註曰膷臐膮今時臛牛曰膷羊曰臐豕曰膮皆香美<lb/>
　之名也<lb/>
炙南醢以西牛胾醢牛鮨<lb/>
　註曰先設醢䋫之以次也内則為鮨為膾然則膾為<lb/>
　鮨<lb/>
鮨南羊炙以東羊胾醢豕炙炙南醢以西豕胾芥醬魚<lb/>
膾<lb/>
<pb n="18b"/>
　註曰芥醬芥實醬也内則曰膾春用葱秋用芥<lb/>
衆人騰羞者盡階不升堂授以蓋降出<lb/>
　註曰騰當作媵媵送也授授先者一人<lb/>
贊者負東房告備于公<lb/>
　註曰復告庶羞具者以其異饌<lb/>
贊升賔<lb/>
　註曰以公命命賔升席<lb/>
賔坐席末取粱即稻祭于醬湆間<lb/>
<pb n="19a"/>
　註曰即就也祭稻梁不於豆祭祭加宜于加○疏曰<lb/>
　下文云賔三飯以湆醬註云食正饌也又云不以湆<lb/>
　醬註云不復用正饌也則此湆醬是正饌而云加者<lb/>
　以在正饌之上得以正饌為本故名正饌其實是正<lb/>
　饌之加故公親設之也<lb/>
贊者北面坐辯取庶羞之大興一以授賔賔受兼壹祭<lb/>
之<lb/>
　註曰壹壹受之而兼一祭之庶羞輕也自祭之於膷<lb/>
<pb n="19b"/>
　臐之間以異饌也<lb/>
賔降拜<lb/>
　註曰拜庶羞<lb/>
公辭賔升再拜稽首公答再拜<lb/>
賔北面自間坐左擁簋粱右執湆以降<lb/>
　註曰自間坐由兩饌之間也擁抱也必取粱者公所<lb/>
　設也以之降者堂尊處欲食於階下然也<lb/>
公辭賔西面坐奠于階西東面對西面坐取之栗階升<lb/>
<pb n="20a"/>
北面反奠于其所降辭公<lb/>
　註曰奠而後對成其意也降辭公敬也必辭公者為<lb/>
　其尊而親臨已食侍食贊者之事<lb/>
公許賔升公揖退于箱<lb/>
　註曰箱東夾之前俟事之處<lb/>
擯者退負東塾而立<lb/>
　註曰無事<lb/>
賔坐遂卷加席公不辭<lb/>
<pb n="20b"/>
　註曰贊者以告公公聽之重來優賔○疏曰公既在<lb/>
　序外賔食在户西若不告公公何以知之明知贊者<lb/>
　告公也公來則勞賔不來則賔不勞故不來者所以<lb/>
　優饒賔也<lb/>
賔三飯以湇醬<lb/>
　註曰每飯歠湆以殽擩醬食正饌也三飯而止君子<lb/>
　食不求飽不言其殽優賔○疏曰特牲少牢尸食時<lb/>
　舉殽皆言次第此不言者任賔取之是優賔也<lb/>
<pb n="21a"/>
宰夫執觶漿飲與其豐以進<lb/>
　註曰此進潄也非為卒食為將有事緣賔意欲自潔<lb/>
　清<lb/>
賔挩手興受<lb/>
　註曰受觶<lb/>
宰夫設其豐于稻西<lb/>
　註曰酒在東漿在西是所謂左酒右漿<lb/>
庭實設<lb/>
<pb n="21b"/>
　註曰乗皮<lb/>
賔坐祭遂飲奠于豐上<lb/>
　註曰飲潄<lb/>
公受宰夫束帛以侑西鄉立<lb/>
　註曰束帛十端帛也侑猶勸也主國君以為食賔殷<lb/>
　勤之意未至復發幣以勸之欲用深安賔也西向立<lb/>
　序内位也受束帛于序端<lb/>
賔降筵北面<lb/>
<pb n="22a"/>
　註曰以君將有命也北面于西階上<lb/>
擯者進相幣<lb/>
　註曰為君釋幣辭於賔<lb/>
賔降辭幣升聽命<lb/>
　註曰降辭幣主國君又命之升聴命釋許辭<lb/>
降拜<lb/>
　註曰當拜受幣<lb/>
公辭賔升再拜稽首受幣當東楹北面<lb/>
<pb n="22b"/>
　註曰主國君南面授之當東楹者欲得君行一臣行<lb/>
　二也<lb/>
退西楹西東面立<lb/>
　註曰俟主國君送幣也退不負序以將降<lb/>
公壹拜賔降也公再拜<lb/>
　註曰賔不敢俟成拜<lb/>
介逆出<lb/>
　註曰以賔事畢<lb/>
<pb n="23a"/>
賔北面揖執庭實以出<lb/>
　註曰揖執者示親受<lb/>
公降立<lb/>
　註曰俟賔反<lb/>
上介受賔幣從者訝受皮<lb/>
　註曰從者府史之屬訝迎也○疏曰此子男小聘使<lb/>
　大夫士介一人而已此時已受賔幣故知訝受者非<lb/>
　士介是府史之屬也<lb/>
<pb n="23b"/>
賔入門左没霤北面再拜稽首<lb/>
　註曰便退則食禮未卒不退則嫌更入行拜若欲從<lb/>
　此退<lb/>
公辭<lb/>
　註曰止其拜使之卒食<lb/>
揖讓如初升賔再拜稽首公答再拜<lb/>
　註曰賔拜拜主國君之厚意賔揖介入復位<lb/>
賔降辭公如初<lb/>
<pb n="24a"/>
　註曰將復食<lb/>
賔升公揖退于箱賔卒食㑹飯三飲<lb/>
　註曰卒已也已食㑹飯三潄漿也㑹飯謂黍稷也此<lb/>
　食黍稷則初時食稻粱○疏曰知㑹飯是黍稷者上<lb/>
　文云宰夫東面坐啟簋㑹各卻于其西此云食㑹飯<lb/>
　知是黍稷<lb/>
不以醬湇<lb/>
　註曰不復用正饌也初時食加飯用正饌此食正飯<lb/>
<pb n="24b"/>
　用庶羞互相成也後言湆者湆或時後用○楊氏曰<lb/>
　按注云初時食加飯謂食稻粱用正饌謂以殽擩醬<lb/>
　食正饌也此食正飯謂食黍稷也但用庶羞則經無<lb/>
　其文若可疑者據下文上大夫庶羞酒飲漿飲庶羞<lb/>
　可也注云於食庶羞宰夫又設酒漿以之食庶羞可<lb/>
　也以彼證此恐此食㑹飯有三飲亦食庶羞此注所<lb/>
　以有互相成之義也<lb/>
挩手興北面坐取粱與醬以降西面坐奠于階西<lb/>
<pb n="25a"/>
　註曰示親徹也不以出者非所當得又以已得侑幣<lb/>
東面再拜稽首<lb/>
　註曰卒食拜也不北面者異于辭<lb/>
公降再拜<lb/>
　註曰答之也不辭之使升堂明禮有終<lb/>
介逆出賔出公送于大門内再拜賔不顧<lb/>
　註曰初來揖讓而退不顧退禮畧也示難進易退之<lb/>
　義<lb/>
<pb n="25b"/>
有司卷三牲之爼歸于賔館<lb/>
　註曰卷猶收也無遺之辭也歸爼者實于篚<lb/>
魚腊不與<lb/>
　註曰不言腸胃膚在魚腊下不與可知<lb/>
明日賔朝服拜賜于朝<lb/>
　註曰朝謂大門外<lb/>
拜食與侑幣皆再拜稽首訝聴之<lb/>
　註曰受其言入告出報也此下大夫有士訝<lb/>
<pb n="26a"/>
上大夫八豆八簋六鉶九爼魚腊皆二爼<lb/>
　註曰記公食上大夫異于下大夫之數豆加葵菹蝸<lb/>
　醢四四為列爼加鮮魚鮮腊三三為列無特○疏曰<lb/>
　雖無特膚亦為下<lb/>
魚腸胃倫膚若九若十有一下大夫則若七若九<lb/>
　註曰此以命數為差也九謂再命者也十一謂三命<lb/>
　者也七謂一命者也九或上或下者再命謂小國之<lb/>
　卿次國之大夫也卿則曰上大夫則曰下大國之孤<lb/>
<pb n="26b"/>
　視子男○疏曰若然孤與子男同十三侯伯十五上<lb/>
　公十七差次可知<lb/>
庶羞東西毋過四列<lb/>
　註曰謂上下大夫也○疏曰言西東則上大夫南北<lb/>
　五行矣<lb/>
上大夫庶羞二十加於下大夫以雉兎鶉鴽<lb/>
　註曰鴽無母○疏曰爾雅作鴾母莊子云田䑕化為<lb/>
　鶉月令曰田䑕化為鴽然則一物也<lb/>
<pb n="27a"/>
若不親食<lb/>
　註曰謂主國君有疾病若他故<lb/>
使大夫各以其爵朝服以侑幣致之<lb/>
　註曰執幣以將命<lb/>
豆實實于罋陳于楹外二以並北陳簋實實於筐陳於<lb/>
楹内兩楹間二以並南陳<lb/>
　註曰陳罋筐於楹間者象授受於堂中也南北相當<lb/>
　以食饌同列耳罋北陳者變於食罋數如豆醢芥醬<lb/>
<pb n="27b"/>
　從焉筐米四<lb/>
庶羞陳于碑内<lb/>
　註曰生魚也魚腊從焉上大夫加鮮魚鮮腊雉免鶉<lb/>
　鴽不陳於堂辟正饌<lb/>
庭實陳于碑外<lb/>
　註曰執乗皮者也不參分庭一在南者以言歸宜近内<lb/>
　○疏曰庭實正法皆參分庭一在南而陳之故婚禮<lb/>
　記云納徴執皮者參分庭一在南今云碑外繼碑而<lb/>
<pb n="28a"/>
　而言近北矣彼參分庭一在南陳之謂在主人之庭<lb/>
　參分庭陳之擬與賔向外故近南此陳於客館擬與<lb/>
　賔入内故鄭云以言歸宜近内<lb/>
牛羊豕陳于門内西方東上<lb/>
　註曰為其踐汙館庭使近外<lb/>
賔朝服以受如受饔禮<lb/>
　註曰朝服食禮輕也<lb/>
無儐<lb/>
<pb n="28b"/>
　註曰以已本宜往<lb/>
明日賔朝服以拜賜于朝訝聴命<lb/>
　註曰賜亦謂食侑幣<lb/>
大夫相食親戒速<lb/>
　註曰記異於君者也速召也先就告之歸具既具復<lb/>
　自召之<lb/>
迎賔于門外拜至皆如饗拜<lb/>
　註曰饗大夫相饗之禮也<lb/>
<pb n="29a"/>
降盥受醬湆侑幣束錦也皆自阼階降堂授受者升一<lb/>
等<lb/>
　註曰皆者謂受醬受湆受幣也侑用束錦大夫文也<lb/>
　降堂謂止階上<lb/>
賔止也<lb/>
　註曰主人三降賔不從○疏曰主人降堂不至地故<lb/>
　賔止不降也<lb/>
賔執粱與湆之西序端<lb/>
<pb n="29b"/>
　註曰不敢食於尊處<lb/>
主人辭賔反之卷加席主人辭賔反之辭幣降一等主<lb/>
人從<lb/>
　註曰從辭賔降<lb/>
受侑幣再拜稽首主人送幣亦然<lb/>
　註曰敵也○疏曰左氏𫝊哀十七年孟武伯曰非天<lb/>
　子寡君無所稽首若然臣於君乃稽首平敵相於當<lb/>
　頓首今言敵而稽首者以食禮相尊敬雖敵亦稽首<lb/>
<pb n="30a"/>
　與臣拜君同故也<lb/>
辭於主人降一等主人從<lb/>
　註曰辭謂辭其臨已食<lb/>
卒食徹于西序端<lb/>
　註曰亦親徹<lb/>
東面再拜降出<lb/>
　註曰拜亦拜卒食<lb/>
其他皆如公食大夫之禮<lb/>
<pb n="30b"/>
　註曰其他謂豆數爼體陳設皆不異上陳但禮異者<lb/>
　謂親戒速君則不親迎賔公不出此大夫出大門公<lb/>
　受醬湇幣不降此大夫則降也公食大夫大夫降食<lb/>
　於階下此言西序端上公食卷加席公不辭此則辭<lb/>
　之皆是異也<lb/>
若不親食則公作大夫朝服以侑幣致之<lb/>
　註曰作使也大夫有故君必使其同爵者為之致禮<lb/>
　列國之賔來榮辱之事君臣同<lb/>
<pb n="31a"/>
賔受于堂無儐<lb/>
　註曰與受君禮同<lb/>
記不宿戒<lb/>
　註曰食禮輕也前期三日為戒前期一日申戒為宿<lb/>
戒不速<lb/>
　註曰食賔之朝夙興戒之賔則從戒者而來不復召<lb/>
不授几<lb/>
　註曰異於聘禮禮賔時公親授几也<lb/>
<pb n="31b"/>
無阼席<lb/>
　註曰公不坐<lb/>
亨于門外東方<lb/>
　註曰必於門外者大夫之事也東方者主陽<lb/>
司宫具几與蒲筵常緇布純加萑席尋𤣥帛純皆卷自<lb/>
末<lb/>
　註曰司宫大宰之屬掌宫庿者也丈六尺曰常半常<lb/>
　曰尋純縁也必長筵者以有左右饌也○疏曰賔在<lb/>
<pb n="32a"/>
　户牖之間南面正饌在左庶羞在右雖不在席上皆<lb/>
　陳於席前當席左右其間容人故必長筵也<lb/>
宰夫筵出自東房<lb/>
　註曰筵本在房宰夫敷之也天子諸侯左右房<lb/>
賔之乗車在大門外西方北面立<lb/>
　註曰賔車不入門廣敬也凡賔即朝將至下行而後<lb/>
　車還立於西方賔及位而止北面卿大夫之位當車<lb/>
　前凡朝位賔主之間各以命數為逺近之節也○疏<lb/>
<pb n="32b"/>
　曰大行人上公朝位賔主之間九十歩侯伯七十歩<lb/>
　子男五十歩又云凡諸侯之卿其禮各下其君二等<lb/>
　以下及大夫士皆如之<lb/>
鉶芼牛藿羊苦豕薇皆有滑<lb/>
　註曰藿豆葉也苦苦荼也滑堇荁之屬<lb/>
贊者盥從爼升<lb/>
　註曰爼其所有事○疏曰豆亦從下升不言從豆升<lb/>
　者贊者不佐祭豆直佐祭爼故云爼其所有事<lb/>
<pb n="33a"/>
簋有蓋冪<lb/>
　註曰稻粱將食乃設去㑹於房蓋以冪冪巾也<lb/>
凡炙無醬<lb/>
　註曰已有鹹和○疏曰云凡者欲觧儀禮一部之内<lb/>
　牛羊豕炙皆無醬配之云已有鹹和者若今人食炙<lb/>
　然<lb/>
上大夫蒲筵萑席其純皆如下大夫純<lb/>
　註曰謂三命大夫也孤為賔則莞筵紛純加繅席畫<lb/>
<pb n="33b"/>
　純也<lb/>
卿擯由下<lb/>
　註曰不升堂也○疏曰此謂上擯擯詔賔主升降周<lb/>
　還之事故云不升堂<lb/>
上贊下大夫也<lb/>
　註曰上謂堂上擯贊者事相近以佐上下為名○疏<lb/>
　曰案上經贊者告具於公而贊賔食故云上贊使下<lb/>
　大夫為之<lb/>
<pb n="34a"/>
上大夫庶羞酒飲漿飲庶羞可也<lb/>
　註曰於食庶羞宰夫又設酒漿以之食庶羞可也以<lb/>
　優賔○疏曰復記此者欲見上大夫食加飯之時得<lb/>
　兼食庶羞又食㑹飯及庶羞之時宰夫更設酒飲漿<lb/>
　飲<lb/>
拜食與侑幣皆再拜稽首<lb/>
　註曰嫌上大夫不稽首<lb/>
　<lb/>
<pb n="34b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　儀禮述註卷九<lb/>
</p>
<p>
</p>
  </div>
</body>
</text>
</TEI>