<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>詩緝卷二十一</head> <lb/>
    <p>
<pb n="1a"/>
欽定四庫全書<lb/>
　詩緝卷二十一<lb/>
　　　　　　　　　　　　　宋　嚴粲　撰<lb/>
小旻<hi>音閩</hi>大夫刺幽王也<hi>吕氏曰小旻小宛小弁小明言小者篇在小雅恐與大雅相亂以别之今大雅止有夫明餘篇疑亡○蘇氏曰其在小雅者謂之小旻在大雅者謂之召旻</hi>
　小旻刺不能聽謀將致亂也<lb/>
旻天疾威<hi>釋天曰秋曰旻天○王肅曰仁覆憫下曰旻天</hi>敷于下土<hi>傳曰敷布也</hi>謀<lb/>
猶回遹<hi>音聿○傳曰回邪也遹僻也</hi>何日斯沮<hi>音咀○箋曰沮止也○今曰沮有所憚而<pb n="1b"/>止也</hi>謀臧不從不臧覆用<hi>箋曰覆/反也</hi>我視謀猶亦孔之卭<hi>音窮○傳曰卭病也</hi>
　首章次章言謀而不能擇也旻天以仁憫為稱今乃<lb/>
　迅烈威虐敷布于下土使徧受其害言災禍荐臻也<lb/>
　是皆人事有以召之幽王宜恐懼而改圖矣今謀猶<lb/>
　邪僻不反其轍不知更待何時而後畏沮也謂天怒<lb/>
　已甚王改過豈可緩乎羣臣之謀非無可從者但王<lb/>
　於謀之善者不從謀之不善者反用我視其謀猶亦<lb/>
<pb n="2a"/>
　甚病矣<lb/>
潝潝訿訿<hi>潝音吸訿音紫○蘇氏曰潝潝言相和也訿訿言相詆也○李氏曰劉向云潝潝相是而背君子</hi>亦孔之哀謀之其臧則具是違<hi>箋曰具俱也</hi>謀之不臧<lb/>
則具是依我視謀猶伊于胡底<hi>音㫖○箋曰底至也</hi>
　羣小相聚潝潝然相和而苟合訿訿然相詆而苟毁<lb/>
　同乎已者以為是異乎已者以為非小人之好惡如<lb/>
　此甚可哀矣謀之善者俱背違之謀之不善者俱依<lb/>
　就之我視其謀猶則亦何所底至乎至於亂亡而已<lb/>
<pb n="2b"/>
我龜既厭<hi>去聲</hi>不我告猶謀夫孔多是用不集<hi>傳曰集就也</hi>𤼵<lb/>
言盈庭誰敢執其咎<hi>李氏曰左傳楚子伐鄭其六卿三欲從楚三欲待晉子駟曰請從楚騑也受其咎</hi>如匪行邁謀<hi>釋文曰邁逺行也</hi>是用不得于道<lb/>
　三章言謀之非其人也易曰再三瀆瀆則不告卜筮<lb/>
　既數龜亦厭之不復告其所圖之吉凶言卜之不中<lb/>
　也謀事者雖多而不能斷則惑於議論之不定是以<lb/>
　不能有就𤼵言滿庭而無敢決然任其責者謂事若<lb/>
　不成則咎有所歸故皆持兩端也如人欲行路必問<lb/>
<pb n="3a"/>
　於曾行之人非行邁之人而與之謀問其所不知宜<lb/>
　其無得於道路之事也如沈慶之言耕當問奴織當<lb/>
　訪婢也<lb/>
哀哉為猶匪先民是程<hi>疏曰民者人之大名其實是聖賢也○今曰書相古先民有夏○傳曰程法也</hi>匪大猶是經<hi>箋曰大猶大道也○傳曰經常也</hi>維邇言是聽維<lb/>
邇言是爭如彼築室于道謀是用不潰于成<hi>傳曰潰遂也</hi>
　四章言謀而不能斷也哀哉今之為謀不以古人為<lb/>
　程法不以大道為經常維淺近之言是聽受是爭辯<lb/>
<pb n="3b"/>
　言所見止於目前而無逺圖也如築室於道傍與行<lb/>
　道之人謀之人人異見故不得遂有成也<hi>朱氏曰古語云作舎</hi>
　<hi>道傍三年不成</hi>
國雖靡止<hi>蘇氏曰止定也</hi>或聖或否<hi>音/缶</hi>民雖靡膴<hi>音呼○疏曰膴大也無大有人言少也</hi>或哲或謀或肅或艾<hi>音刈○傳曰艾治也○朱氏曰聖哲謀肅乂即洪範五事之徳</hi>如彼泉流無淪胥以敗<hi>箋曰淪率也胥相也</hi>
　五章言賢愚將同受其禍也國雖無所止定而人有<lb/>
　通聖者或有不然者民雖寡少亦或有明哲者或有<lb/>
<pb n="4a"/>
　善謀者或有恭肅者或有能理治者豈可厚誣天下<lb/>
　為無人哉人主能擇其賢者而用之則天下之人皆<lb/>
　頼以濟今乃使小人用事於上則政亂國敗賢愚皆<lb/>
　喪亡矣如衆泉之流更相灌注一處決潰則衆流俱<lb/>
　竭是淪率相與以敗也<hi>蘇氏曰雖世亂民僻猶有賢者在焉苟能用之愚者可賴</hi>
　<hi>以皆濟也苟廢而不用而使愚者壅之於上則相與皆敗無能為矣</hi>
不敢暴虎<hi>傳曰徒搏曰暴虎</hi>不敢馮河<hi>馮音憑○傳曰馮陵也徒涉曰馮河</hi>人知<lb/>
其一莫知其他戰戰兢兢<hi>傳曰戰戰恐也兢兢戒也</hi>如臨深淵如履<lb/>
<pb n="4b"/>
薄氷<lb/>
　末章言懼禍也虎不可以徒搏河不可以徒涉人特<lb/>
　知此一等事耳不知其他更有可畏之事謂國將亡<lb/>
　而禍及已也暴虎馮河其禍立至則知畏之亡國之<lb/>
　禍稍緩則不知畏也我則戰戰而恐兢兢而戒如臨<lb/>
　深淵之恐墜如履薄氷之恐䧟懼之甚也荀子云人<lb/>
　不肖而不敬則是押虎也遂引此章蓋斷章取義耳<lb/>
　毛祖其師之説以為不敬小人之危殆今考本詩諸<lb/>
<pb n="5a"/>
　章止言不能聽謀無畏懼小人之意<lb/>
　　　小旻六章三章章八句三章章七句<lb/>
小宛<hi>音婉</hi>大夫刺幽王也<lb/>
　小宛刺不能自强而昏於酒下不能撫其子上不能<lb/>
　紹其先也<lb/>
宛彼鳴鳩<hi>傳曰宛小貌○曰鳴鳩鶻鵰也即氓詩食葚之鳩郯子所謂鶻鳩氏司事莊子所謂鷽鳩也非斑鳩也鶻音骨又如字鵰音嘲亦作鵃鷽音學○釋鳥曰鶌鳩鶻鵃鶌九勿反○郭璞曰似山鵲而小短尾青黒色多聲今江東亦呼為鶻鵃○杜預曰春來秋去故為司事○釋曰按舊說及廣雅皆云斑鳩非也○<pb n="5b"/>山隂陸氏曰莊子所謂鷽鳩笑之者是也多聲故名鳴鳩鳴鳩小物决起而飛搶榆枋時則不至控於地而已矣今飛鳴戾天勉强故也性食桑葚陸璣云一名斑鳩似鵓鳩而大項有繡文斑然與此鶻鳩全異璣之言非此鳥喜朝鳴故曰鶻嘲也此鳥朝鳴曰嘲夜鳴曰㖡搶音鏘枋音坊木名㖡音夜</hi>翰飛戾天<hi>翰去聲○蘇氏曰翰羽也○傳曰戾至也</hi>我心憂傷念昔先人<hi>陳氏曰先人據幽王以言宣王也</hi>明𤼵不寐<hi>疏曰明𤼵從夕至明也夜地而闇至旦而明明地開𤼵故謂之明𤼵也</hi>有懐<lb/>
二人<hi>蘇氏曰二人文武也</hi>
　首章刺不能自强也興也宛然而小之鳴鳩决起而<lb/>
　飛搶榆枋不至而控於地者也然亦有羽飛至天之<lb/>
<pb n="6a"/>
　志事在强勉而已幽王不自奮起曾鳴鳩之不若將<lb/>
　日就衰替墜其祖宗之業矣故我心憂傷其如此追<lb/>
　念先人宣王能自夕至明憂勤不寐永懐文武之烈<lb/>
　惟恐失墜遂致中興此幽王家庭所親見而曾不念<lb/>
　之乃令臣下念之乎<lb/>
人之齊聖<hi>今曰謂整齊也○疏曰聖通也</hi>飲酒溫克<hi>傳曰克勝也</hi>彼昬不知<lb/>
壹醉日富<hi>今曰壹専也壹醉専務酣飲也○陳氏曰富益也</hi>各敬爾儀天命不<lb/>
又<hi>傳曰又復也</hi>
<pb n="6b"/>
　次章刺沈湎也人之整肅通逹者其飲酒也能以溫<lb/>
　和自克彼昬昧而不知者専務酣飲日以增益唯酒<lb/>
　是務焉知其餘也以酒喪徳君臣沈湎則天命將改<lb/>
　矣故戒羣臣以各敬爾威儀恐天命一去不復來也<lb/>
　○齊聖廣淵底至齊信生而徇齊彼皆言聖人之事<lb/>
　此言齊者止謂整肅也或疑飲酒小節未必係天命<lb/>
　之去留殊不知蕩心敗德縱慾荒政疎君子而狎近<lb/>
　倖玩冦讎而忘憂患皆自飲酒啓之禹惡㫖酒曰後<lb/>
<pb n="7a"/>
　世必有以酒亡國者歴觀前史其事可監晉元帝以<lb/>
　王導一言而覆杯其能植立江左宜哉<lb/>
中原有菽<hi>音叔○傳曰中原原中也菽藿也○采菽箋曰菽大豆也采其葉以為藿○疏曰以言采之明采取其葉○采菽疏曰公食禮云鉶芼牛藿羊苦豕薇皆有滑注云藿豆葉也苦苦荼也滑堇萑之屬是也以鼎煑牛取其骨體置之於爼其汁則芼之以藿調以鹹酸乃盛之於鉶謂之鉶羹萑音完○今曰箋於生民荏菽及采菽皆云大豆是鄭意以菽即荏菽也</hi>庶民采之螟蛉有子<hi>螟蛉音銘零○傳曰螟蛉桑蟲也○陸氏曰桑上小青蟲也其色青而細小或在草葉也</hi>蜾蠃負之<hi>蜾音果蠃羅之上○曰蜾蠃者細腰蜂也俗呼為蠮螉記所謂蒲盧也蠮音壹螉音翁○釋蟲曰蜾蠃蒲盧○郭璞曰即細腰<pb n="7b"/>蠭○鄭注中庸曰土蠭○山隂陸氏曰即今細腰土蠭○解頥新語曰說者考之不精乃謂蜾蠃取桑蟲負之七日化為其子雖揚雄亦有類我類我久則肖之之說近世詩人取蜾蠃之巢毁而視之乃自有細卵如栗寄螟蛉之身以養之其螟蛉不生不死蠢然在穴中久則螟蛉盡枯其卵日益長大乃為蜾蠃之形穴竅而出葢此物不獨取螟蛉亦取小蜘蛛置穴中寄卵於蜘蛛腹脅之間其蜘蛛亦不生不死久之蜘蛛盡枯其子乃成今人養晚蠶者蒼蠅亦寄卵於蠶之身久之其卵為蠅穴繭而出殆物類之相似者列子云純雌其名大腰純雄其名穉蠭莊子云細腰者化說文云天地之性細腰純雄無子此皆信說詩者之言也古人名物多取形似瓠之細腰者曰蒲盧故蠭之細腰者亦名蒲盧正如綬草綬鳥皆名以鷊青黒之菼青黒之鳩皆名以鵻也○傳曰負持也</hi>教誨爾子式榖似之<hi>箋曰式用也榖善也</hi>
<pb n="8a"/>
　三章刺黜其子也幽王黜太子宜臼宜臼奔申侯此<lb/>
　章刺之言中原有菽庶民乃采之而去桑蟲有子蜾<lb/>
　蠃乃持之而去喻王有太子不能撫愛而申侯乃挾<lb/>
　而去之也王若以宜臼為不肖何不教誨之用善道<lb/>
　而使之似續於已乎<hi>錢氏曰庶民采而去則非我所有矣蜾蠃持而去則非我所保</hi>
　<hi>矣今王有子乃黜棄之將有挾之而為不善者</hi>
題彼脊令<hi>題音弟○傳曰題視也○曰脊令雪姑也飛則鳴解見常棣</hi>載飛載鳴<hi>箋曰載之言則也</hi>我日斯邁<hi>箋曰邁/行也</hi>而月斯征<hi>箋曰征行也</hi>夙興夜寐<lb/>
<pb n="8b"/>
無忝爾所生<hi>歐陽氏曰所生謂宣王也○今曰即首章先人也</hi>
　四章申首章之意也他鳥飛則不常鳴唯脊令且飛<lb/>
　且鳴口翼俱勞無有止息可以人而自暴自棄乎今<lb/>
　日月逝矣王宜愛惜日力夙夜勉勵無辱宣王也脊<lb/>
　令飛鳴即鳴鳩戾天之意　宣王承衰亂之後而能<lb/>
　中興幽王繼中興之緒反致衰亂故一曰先人二曰<lb/>
　所生以其所親見者勉之言非上世久逺難知之事<lb/>
　也<lb/>
<pb n="9a"/>
交交桑扈<hi>胡之上濁○歐陽氏曰交交參雜相亂之謂也○曰桑扈有二種此青雀也性之竊脂者也○釋鳥曰桑扈竊脂○郭璞曰俗呼青雀觜曲食肉喜盜脂膏食之因以名云○山隂陸氏曰淮南子云馬不食脂桑扈不啄粟非廉也桑扈葢一名而二種若魯有兩曽參也釋鳥云桑扈竊脂□鷯剖葦此桑扈之一種也桑扈竊脂棘扈竊丹此桑扈之一種也葢對剖葦言之則竊脂者所謂青質觜曲食肉好盗脂膏者是也對竊丹者言之則竊脂者所謂素質其翅與領皆鶯然而有文章者是也所謂交交桑扈率場啄粟者正以其性之竊脂者言之也故以啄粟為失其性交交桑扈有鶯其羽者正以其色之竊脂者言之也故其序曰君臣上下動無禮文焉蓋君臣素以為質而文之者禮也釋獸云虎竊毛謂之虦貓又云魋如小熊竊毛而黄竊毛皆謂淺毛則下扈竊𤣥言淺黑秋扈竊藍言淺青冬扈竊黄言淺黄棘扈竊丹言淺赤桑扈竊脂言淺白固其<pb n="9b"/>理也且爾雅主詩言之而小雅桑扈所取者有兩竊脂故爾雅亦兩解也□音刁鷯音僚虦潺棧二音貓苗茅二音魋音隤○補傳曰或指其色或指其性實一物耳</hi>率塲啄粟哀我塡寡<hi>塡田之上濁○傳曰塡盡也○箋曰窮盡也</hi>宜岸宜獄<hi>傳曰岸/訟也</hi>握粟出卜<hi>今曰史曰者傳云卜而有不審不見奪糈見古以粟問卜也糈音所</hi>自何能榖<hi>長樂劉氏曰穀善也</hi>
　五章述民病也此桑扈性之竊脂者乃食肉之鳥而<lb/>
　交交然亂雜以循塲而啄粟失其性也可哀哉我此<lb/>
　貧窮寡獨之人迫於朝夕之計宜其相與爭訟而入<lb/>
　於獄也言宜者謂勢使之然雖在縲紲而非其罪也<lb/>
<pb n="10a"/>
　又持粟行卜問其勝負卜之曰何自而能善乎亦可<lb/>
　憐矣<lb/>
溫溫恭人<hi>傳曰溫溫和柔貌</hi>如集于木惴惴小心<hi>惴追之去</hi>如臨于<lb/>
谷戰戰兢兢如履薄氷<lb/>
　末章言懼禍也溫溫然恭謹之人無過可指然處今<lb/>
　亂世如集于木而恐墜如臨于谷而恐隕戰戰而恐<lb/>
　兢兢而戒如履薄氷而恐䧟不敢不懼也<lb/>
　　　小宛六章章六句<lb/>
<pb n="10b"/>
小弁<hi>音槃</hi>刺幽王也大子之傅作焉<hi>大音泰○朱氏曰幽王娶於申生大子宜臼後得襃姒而惑之信其䜛黜申后逐宜臼宜臼之傅知其無罪而憫之故述大子之情而為之作是詩也</hi>
　周東遷之禍基於此人倫廢而後夷狄乘之<lb/>
弁彼鸒斯<hi>鸒音豫○傳曰弁樂也鸒雅鳥也○釋鳥曰鸒斯鵯鶋鵯音匹又音卑○釋曰小而多羣腹下白不反哺○山隂陸氏曰法言云頻頻之黨甚於鸒斯亦賊夫糧食而已矣鸒斯賊夫糧食以衆故也東都賦云鵯鶋秋棲鶻鳩春鳴今衆鳥秋分多羣集非時鳥也然至春分輙兩兩而翔不復羣矣里俗謂之分羣○疏曰此鳥名鸒而云斯者語辭猶蓼彼蕭斯菀彼栁斯以劉孝標之博學而類苑鳥部立鸒斯之目是不精也</hi>歸飛提提<hi>音匙○傳曰/提提羣貌</hi>民莫不榖<hi>箋曰穀養也</hi>我獨于罹<lb/>
<pb n="11a"/>
<hi>音離○箋曰罹憂也</hi>何辜于天我罪伊何心之憂矣云如之何<lb/>
　首章負罪引慝也興也幽王放大子宜臼將殺之其<lb/>
　傅述大子之情而作此詩鴉鳥不能反哺猶已之不<lb/>
　能致養是為不孝自罪之辭也鴉鳥雖不能反哺然<lb/>
　出食在野飽則提提然羣飛而歸是其父子相随為<lb/>
　可樂也凡民莫不得以相養而我獨不容於父鴉鳥<lb/>
　之不若也我何以得罪於天乎我之罪伊何乎心之<lb/>
　憂矣云如之何則無可奈何而順受之○烏有三種<lb/>
<pb n="11b"/>
　廣雅云純黒而反哺者謂之烏小而腹下白不反哺<lb/>
　者謂之鴉烏白項而羣飛者謂之燕烏爾雅所謂白<lb/>
　脰烏也<hi>脰音豆項也</hi>
踧踧周道<hi>踧音敵○傳曰踧踧平易也○朱氏匪風解曰周道適周之道也</hi>鞠為茂草<lb/>
<hi>鞠音菊○傳曰鞠窮也○李氏曰猶伍被謂淮南王曰臣將見宫中荆棘露沾衣也非是當時已如此特預言之耳</hi>我心憂傷惄焉如擣<hi>惄音溺○傳曰惄思也○疏曰有如物之擣心也</hi>假寐<lb/>
永歎<hi>箋曰不脫衣冠而寐曰假寐</hi>維憂用老心之憂矣疢如疾首<hi>疾音趂○箋曰疢猶病也○疏曰疾首頭痛也</hi>
<pb n="12a"/>
　次章憂國將亡也周之道路以朝㑹往來如織故車<lb/>
　馬蹂踐踧踧然平易今將鞠為茂草矣國亡則路少<lb/>
　行人唯草生之言周之興者以歸往之衆曰串夷載<lb/>
　路曰岐有夷之行言周之衰者以行人之稀曰鞠為<lb/>
　茂草也我心憂傷其如是惄焉思之如有物之擣心<lb/>
　不脫衣冠而假寐終夜永歎身未老而以憂故老也<lb/>
維桑與梓<hi>音子○解見定之方中</hi>必恭敬止靡瞻匪父靡依匪母<lb/>
不屬于毛<hi>屬音燭○疏曰屬連屬也○朱氏曰毛體膚之餘氣末屬也</hi>不離于裏<hi>曰離<pb n="12b"/>麗也解見邶新臺○朱氏曰衷心腹也</hi>天之生我我辰安在<hi>疏曰辰十二辰也</hi>
　三章怨而慕也桑梓謂祖父所植以遺子孫者今人<lb/>
　以桑梓為郷里者謂有祖父所植之木有存焉祖父<lb/>
　植木猶不敢不敬况人無有瞻望而非父無有依恃<lb/>
　而非母者烏有不敬恭敬如此而父母之不我愛豈<lb/>
　我不連屬于父母之毛乎謂不得皮膚之氣也豈我<lb/>
　不離麗于父母之腹乎謂不處母之胞胎也父母無<lb/>
　不愛子之理但恐我命自薄不知天之生我我所遇<lb/>
<pb n="13a"/>
　值之辰安所在乎豈皆值凶時而生乎何其不祥也<lb/>
　<hi>疏曰此大子為父所放耳非母放之而并言母者以人皆得父母之恩故言連之其意不怨申后也○李</hi>
　<hi>氏曰如韓退之云我生不辰月宿南斗</hi>
菀彼栁斯<hi>菀音鬱○疏曰菀茂也</hi>鳴蜩嘒嘒<hi>蜩音條嘒音諱○曰蜩蟬也諸蟬之總名也解見七月○傳曰嘒嘒聲也</hi>有漼者淵<hi>漼崔之上○/傳曰漼深也</hi>萑葦淠淠<hi>萑葦咅完偉淠徐音沸本字音譬○萑葦解見七月○傳曰淠淠衆也</hi>譬彼舟流不知所届<hi>箋曰届至也</hi>心之憂矣不遑假寐<lb/>
　四章言如窮人無所歸也菀然而茂者桞也其上則<lb/>
<pb n="13b"/>
　有蟬聲嘒嘒然漼然而深者淵也其旁則有萑葦生<lb/>
　之淠淠然衆言物皆有所依也我獨如不繫之舟流<lb/>
　於水中無所依泊不知所至也初猶假寐至此雖假<lb/>
　寐猶不遑其憂深矣<lb/>
鹿斯之奔<hi>疏曰斯辭也</hi>維足伎伎<hi>音岐○傳曰/伎伎舒貌</hi>雉之朝雊<hi>溝之去○箋曰雊雉鳴也</hi>尚求其雌譬彼壊木<hi>壊回之上濁字與瘣同○傳曰壊傷病也</hi>疾<lb/>
用無枝心之憂矣寧莫之知<lb/>
　五章憂王孤立也鹿見人則奔宜速矣而伎伎然舒<lb/>
<pb n="14a"/>
　緩者顧其羣也雉朝作而鳴者求其雌也今王黜后<lb/>
　而放子兀然如傷病之木内有蠧病而外無附枝也<lb/>
　我心之憂如此而王寧不之知乎冀其感悟也<lb/>
相彼投兔<hi>相去聲○箋曰相視也</hi>尚或先之<hi>先音/線</hi>行有死人<hi>箋曰行道也</hi>尚或墐之<hi>墐音覲○疏曰/墐埋藏之名</hi>君子秉心<hi>箋曰秉執也</hi>維其忍<lb/>
之心之憂矣涕既隕之<hi>隕音尹○傳曰隕墜也</hi>
　六章述親親之怨也視兔之見迫逐而投人人哀其<lb/>
　窮則及驅者未至而先存之行路之死人初非親識<lb/>
<pb n="14b"/>
　乃或墐埋之使免暴露人皆有不忍之心也幽王乃<lb/>
　獨黜后放子何其忍也是以心之憂而涕隕墜也<lb/>
君子信讒如或醻之<hi>醻音讎○箋曰醻旅醻也○疏曰酬酢皆作酬此作醻者古字得通用酬有二等既酢而酬賓奠之不舉謂之奠酬至三爵之後乃舉嚮者所奠之爵以行之行於後交錯相酬名曰旅酬此喻得䜛即受而行之故知是旅酬非奠酬也</hi>君子不惠<hi>箋曰惠愛也</hi>不舒究<lb/>
之<hi>朱氏曰舒緩也</hi>伐木掎矣<hi>掎音紀○今曰釋/文云掎從後牽也</hi>析薪杝矣<hi>杝音侈○錢氏曰杝以手離之○今曰杝從才者離也廣韻亦作栘俗作扯其析薪之杝從木亦離之義也</hi>舎彼<lb/>
有罪<hi>舎音捨</hi>予之佗矣<hi>虚齋趙氏音如字今從之舊音唾○今曰韻佗亦作他他與它同無<pb n="15a"/>别音之佗猶孟子反顧而之他</hi>
　七章言䜛人離間父子也幽王信䜛言如賓主飲酒<lb/>
　相酬得即飲之喻聞䜛卽行不違拒之也幽王心不<lb/>
　惠愛太子之故不肯舒緩而究察之茍徐察之則知<lb/>
　䜛人之情矣木附著於本根伐木者既以斤斧伐之<lb/>
　又以繩索從其後牽拽之以倒其木使絶離其本根<lb/>
　又薪本一木相聨屬析薪者既斧之又以手杝而離<lb/>
　之使一木析而為二皆喻幽王父子天性本附著聨<lb/>
<pb n="15b"/>
　屬為一體而䜛人横離絶之也彼離絶人之父子者<lb/>
　為有罪王乃捨之不問而反黜逐我令之他所○釋<lb/>
　文以掎為從後牽左傳諸戎掎之<hi>襄十四年</hi>注云掎其足<lb/>
　是從後牽也今伐木者斧其前乃以繩索繫其末從<lb/>
　後牽而倒之故云伐木掎矣舊説掎為掎其巔不欲<lb/>
　妄踣之<hi>踣音白</hi>又說杝為順其理義亦迂曲而先儒承<lb/>
　襲之𤼵上下文䜛人離間父子之意不出<lb/>
莫髙匪山莫浚匪泉<hi>浚音濬○傳曰浚深也</hi>君子無易由言<hi>易音異</hi>
<pb n="16a"/>
耳屬于垣<hi>屬音燭垣音袁</hi>無逝我梁無𤼵我笱<hi>梁笱解見邶谷風</hi>我躬<lb/>
不閱遑恤我後<lb/>
　末章憂䜛人不已將為國禍也莫髙莫深言無有髙<lb/>
　深於此者謂極髙極深也極髙者豈非山乎極深者<lb/>
　豈非泉乎然山雖髙而人能登之泉雖深而人能入<lb/>
　之王勿謂處髙深之地而人不得聞之也王不可輕<lb/>
　易自由以言恐屬耳垣牆者將窺伺意嚮而為䜛也<lb/>
　我已被䜛見逐不可解矣但慮䜛人不已將敗我家<lb/>
<pb n="16b"/>
　事故謂外人無逝我梁無𤼵我笱猶顧念家國之事<lb/>
　而不能忘也既而自歎我身尚不容何暇惜後事乎<lb/>
　　　小弁八章章八句<lb/>
巧言刺幽王也大夫傷於䜛故作是詩也<lb/>
　小弁巧言何人斯巷伯之詩作而内外上下皆困於<lb/>
　䜛矣<lb/>
悠悠昊天<hi>李氏曰悠悠言天逺大之意</hi>曰父母且<hi>沮之平○歐陽氏曰且語助</hi>無<lb/>
罪無辜亂如此憮<hi>音呼○傳曰憮大也</hi>昊天已威<hi>箋曰已甚也</hi>予慎無<lb/>
<pb n="17a"/>
罪昊天泰憮<hi>箋曰泰甚也</hi>予愼無辜<lb/>
　首章傷已被䜛也人窮則呼天呼父母此大夫被䜛<lb/>
　乃呼天呼父母而訴之言悠悠然逺大之昊天也及<lb/>
　我之父母也其聽我之訴也我無罪辜而使我遭亂<lb/>
　如此之大上天降此喪亂亦甚威大矣然我其實畏<lb/>
　謹無罪無辜也<lb/>
亂之初生僭始既涵<hi>朱氏曰僭始不信之端也○傳曰涵容也</hi>亂之又生君<lb/>
子信䜛君子如怒亂庶遄沮<hi>遄市專反沮音咀○傳曰遄疾也沮止也</hi>君子<lb/>
<pb n="17b"/>
如祉<hi>音恥○傳曰祉福也○朱氏曰猶喜也</hi>亂庶遄已<lb/>
　次章言亂生於䜛䜛生於優柔不斷所謂懐狐疑之<lb/>
　心者來䜛賊之口持不斷之意者開羣枉之門也䜛<lb/>
　言無實僭而不信小人為䜛以漸而入初為不根之<lb/>
　言以嘗試君之喜怒此不信之端所謂僭始也幽王<lb/>
　既涵容之則䜛人將無所憚日月既久浸潤益深禍<lb/>
　亂愈生是君子信䜛之過也凡聞人之言當别白其<lb/>
　是非所言者非王若怒而責之則小人不敢為䜛亂<lb/>
<pb n="18a"/>
　庶幾速止矣所言者是王若祉而福之則君子得行<lb/>
　其言亂庶幾速已矣今忠䜛不分是以邪正渾淆是<lb/>
　非易位而亂天下也<hi>李氏曰子張問明子曰浸潤之潛膚受之愬不行焉可謂明也</hi>
　<hi>已矣孔子此言最盡小人之情狀夫以水之浸潤漸於壊物皮膚之受塵漸於垢汙小人之䜛亦其以漸</hi>
　<hi>人君苟不察則小人得以逞其志漢元帝優㳺不斷是以恭顯之徒周堪蕭望之劉更生張猛四人重相</hi>
　<hi>辯論其始也元帝不之察其終也蕭望之等皆為恭顯所排原其所由則僭始既涵之所致也司馬溫公</hi>
　<hi>嘗舉君子如怒亂庶遄沮君子如祉亂庶遄己此言無所臧否為患大矣</hi>
君子屢盟<hi>箋曰屢數也</hi>亂是用長<hi>音掌○今曰長加益也</hi>君子信盜亂<lb/>
<pb n="18b"/>
是用暴<hi>今曰暴驟進也</hi>盜言孔甘亂是用餤<hi>音談○傳曰餤進也</hi>匪其止<lb/>
共<hi>音恭</hi>維王之卭<hi>音窮○箋曰卭病也</hi>
　三章言信䜛致亂也周官有司盟凡邦國有疑則殺<lb/>
　牲㰱血告神以相要束今幽王信䜛君臣相疑屢為<lb/>
　盟誓此亂之所以加長也盜以名小人小人䜛言不<lb/>
　可信而幽王信之此亂之所以驟進也小人之言先<lb/>
　務諛說其君甘言卑辭以入之使人君如嗜甘物而<lb/>
　不厭此亂之所以日益進也為人臣止於敬此䜛人<lb/>
<pb n="19a"/>
　非止於敬徒為王之卭病耳<hi>李氏曰考之春秋如伯冇之亂鄭伯與其臣下</hi>
　<hi>盟蓋盟者生於君臣相疑而致也禮云與其有聚斂之臣寧有盜臣以其害人如盜賊然</hi>
奕奕寢廟<hi>奕音亦○傳曰奕奕大貌○錢氏曰宫室後曰寢前曰廟</hi>君子作之秩秩<lb/>
大猷<hi>秩音帙○李氏曰秩秩序也○箋曰猷道也</hi>聖人莫之<hi>王氏曰莫定也</hi>他人有<lb/>
心予忖度之<hi>忖村之上度音鐸○錢氏曰忖黙度也</hi>躍躍毚免<hi>躍音惕毚音䜛○疏曰躍疾也○傳曰毚兔狡兔也</hi>遇犬獲之<lb/>
　四章言已知䜛人之情也奕奕然髙大之寢廟唯君<lb/>
　子能作之秩秩然有序之大道唯聖人能定之此非<lb/>
<pb n="19b"/>
　我所能也至於忖度他人之心則我能之爾䜛人見<lb/>
　䜛自謂深宻我不得而知不知我能忖度爾心而知<lb/>
　之爾䜛人如兔之狡躍躍然疾跳謂人無如之何然<lb/>
　遇犬則獲之言䜛人雖狡險得志又更有狡險者中<lb/>
　傷於汝自古小人更相傾䧟豈有善終者哉兔犬皆<lb/>
　喻小人也忖度䜛人之心如下篇何人斯皆忖度之<lb/>
辭也<lb/>
荏染柔木<hi>荏音稔染音冉○傳曰荏染柔意也柔木梧桐梓漆也</hi>君子樹之往來<lb/>
<pb n="20a"/>
行言心焉數之<hi>焉本義音煙本注如字數上聲○錢氏曰數猶記也</hi>蛇蛇碩言<hi>蛇音移○歐陽氏曰蛇蛇舒遲安閑之貌○箋曰碩大也</hi>出自口矣<hi>今曰與正月好言自口莠言自口同意</hi>巧言如簧顔之厚矣<lb/>
　五章戒王愛䕶善類勿信䜛言也荏染然之柔木良<lb/>
　材也君子當封殖之俾無牛羊斧斤之患往來道塗<lb/>
　之言誣謗善人何可介意乎若數記此道塗之言則<lb/>
　小人得駕飛語以中傷君子矣蓋小人蛇蛇然舒遲<lb/>
　安閑敢為大言而無忌憚惟其口之所出非由中之<lb/>
<pb n="20b"/>
　言無真實也其言之巧如笙簧之可聽然皆不根之<lb/>
　談以誣善人而不知恥其顔厚矣人有愧於心必形<lb/>
　於色中心逹於面目也今小人面皮厚故無愧恥之<lb/>
　色<lb/>
彼何人斯<hi>箋曰何人者斥䜛人也賤而惡之故曰何人</hi>居河之麋<hi>音眉○傳曰水草交謂之麋○李氏曰左氏吾賜汝孟諸之麋</hi>無拳無勇<hi>傳曰拳/力也</hi>職為亂階<hi>箋曰職主也</hi>既微且尰<hi>慵之上濁○傳曰骭瘍為微腫足為尰骭音限脚脛也瘍音羊瘡也○箋曰居下濕之地故生微尰之疾</hi>爾勇伊何為猶將多<hi>箋曰猶謀也將大也</hi>爾居徒幾何<lb/>
<pb n="21a"/>
　末章指䜛人而惡之言彼何等人居河濱水草之交<lb/>
　其居室陋既無拳力又無勁勇其人至弱而敢主為<lb/>
　此亂之階梯此人自謂勇而有謀既患脛瘡有微之<lb/>
　疾又患腫足有尰之疾爾假有勇伊何能為汝為謀<lb/>
　大多矣汝所聚居之徒衆亦幾何人無能為也䜛者<lb/>
　多摘人之短而矜已之長此人實無所長王惑而信<lb/>
　其言耳<lb/>
　　　巧言六章章八句<lb/>
<pb n="21b"/>
何人斯蘇公刺暴公也暴公為卿士而譖蘇公焉故蘇<lb/>
公作是詩以絶之<hi>箋曰暴也蘇也皆畿内國名○疏曰左傳云昔周克商使諸侯撫封蘇忿生以溫為司冦則蘇國在溫春秋時蘇稱子此云公者蓋子爵而為三公也</hi>
彼何人斯其心孔艱胡逝我梁<hi>箋曰逝之也梁魚梁也在蘇國之門外○蘇氏曰梁橋也</hi>不入我門伊誰云從維暴之云<lb/>
　暴公與其侣同見王而譖蘇公蘇公作詩首章未及<lb/>
　譖事姑為優柔之辭以疑之言彼是何人乎薄之之<lb/>
　辭也彼人之心艱險而難知何以言之我所居有魚<lb/>
<pb n="22a"/>
　梁彼人逝我魚梁而不過我是其心艱險而可疑矣<lb/>
　既而問其所從則暴公也首章但言二人相從同見<lb/>
　王而不見我其情可疑矣○鄭氏以首章彼何人斯<lb/>
　為指暴公之侣歐陽氏以首章彼何人斯為指暴公<lb/>
　然下章云二人從行誰為此禍猶未有所指則首章<lb/>
　不應便指其人也<lb/>
二人從行誰為此禍胡逝我梁不入唁我<hi>唁音彦</hi>始者不<lb/>
如今云不我可<hi>今曰不以我為可言不恱我也漢劉向傳上問楊興朝臣斷斷不可光禄勲何<pb n="22b"/>耶斷牛斤反忿疾之意光禄勲謂周堪</hi>
　次章方言已被譖也言二人同見王而不見我我固<lb/>
　疑其艱險今我果被譖不知此二人之中誰實譖我<lb/>
　乎猶未敢指定一人也然我與暴公為友我已得譴<lb/>
　暴公當弔唁我何為亦逝我魚梁過我門而入不弔<lb/>
　我乎暴公初焉與我厚不如今之薄也其不以我為<lb/>
　可乎是可不能無疑於暴公矣<lb/>
彼何人斯胡逝我陳<hi>傳曰陳堂塗也○孫炎曰堂下至門之徑○解見陳防有鵲巢</hi>我<lb/>
<pb n="23a"/>
聞其聲不見其身不愧於人不畏于天<lb/>
　三章四章始責暴公彼何人斯皆薄之之辭也何故<lb/>
　近我堂塗使我得聞女之聲音不得覩女之身乎是<lb/>
　汝譖我其心有愧不欲見我也汝不愧于人不畏于<lb/>
　天乎責之之辭也<lb/>
彼何人斯其為飄風<hi>飄如字從韻書本注音飄○錢氏曰飄風暴起之風也○今曰釋天云廻風為飄郭璞注云旋風也毛於匪風詩引廻風為飄又云飄風非有道之風旋風廻旋無定故不自北不自南</hi>胡不自北胡不自南胡逝我梁祗攪我心<hi>祗攪音支狡○箋曰<pb n="23b"/>祗適也傳曰攪亂也</hi>
　彼人如暴起之廻風又不自北又不自南言無準也<lb/>
　喻讒者之反覆不測也何為逝我魚梁不入我門適<lb/>
　攪亂我心使我疑汝也<lb/>
爾之安行亦不遑舎爾之亟行<hi>亟音棘○箋曰亟疾也</hi>遑脂爾車<lb/>
<hi>解見泉水</hi>壹者之來云何其盱<hi>箋曰盱病也</hi>
　五章六章反覆委曲以情責之也汝之不來見我謂<lb/>
　無暇耳我謂爾行之緩乎亦不見爾舎息固不可謂<lb/>
<pb n="24a"/>
　有暇也我謂爾行之急乎又閒暇而脂其車不可謂<lb/>
　無暇也依違言之謂未必全無暇也汝不遑舍則多<lb/>
　出汝脂車則又將出因其出而一來見我又何害乎<lb/>
　今屢出而不來見我是可疑矣<lb/>
爾還而入<hi>還音旋</hi>我心易也<hi>易音異</hi>還而不入否難知也壹<lb/>
者之來俾我祗也<hi>祗音祁○箋曰祗安也</hi>
　爾方往見王之時固未暇見我既見王而還若入見<lb/>
　我則我心平易無疑矣爾還而不入見我則謂不譖<lb/>
<pb n="24b"/>
　我為難知也見王而還之時既不見我他時一來我<lb/>
　心亦安然竟不一來安能使我無疑乎反覆委曲以<lb/>
　責之故舊之情也<lb/>
伯氏吹壎<hi>音暄</hi>仲氏吹篪<hi>音池○箋曰伯仲喻兄弟也○傳曰土曰壎竹曰篪○疏曰春官小師職作塤古今字異耳注云塤燒土為之大如鴈卵鄭司農云塤六孔釋樂云大塤謂之嘂音呌孫炎云音大如呌呼也郭璞云大如鵝子銳上平底形似秤錘小者如雞子釋樂又云大篪謂之沂郭璞云篪以竹為之長尺四寸圍三寸一孔上出徑三分横吹之小者尺二寸即引廣雅云八孔小師注鄭司農云篪七孔葢不數其上出者故七也世本云暴辛公作塤蘇成公作篪譙周古史考云古有塤篪尚矣周幽王時暴辛公善塤<pb n="25a"/>蘇成公善篪世本之謬信如周言其云蘇公暴公所善亦未知所出</hi>及爾如貫<hi>箋曰如物之在繩索之貫也○蘇氏曰如貫弁貫珠皆以繩結之</hi>諒不我知<hi>朱氏曰/諒誠也</hi>出此三物<hi>傳曰三物豕犬雞也民不相信則盟詛之○疏曰隠十一年左傳云鄭伯使卒出豭行出犬雞以詛射穎考叔者豭即豕也司盟云盟萬民之犯命者詛其不信者是不相信有盟詛之法也盟大而詛小皆殺牲挿血告誓明神後若背違令神加其禍使民畏而不敢犯襄十一年左傳季武子將作三軍盟諸僖閎詛諸五父之衢定六年既逐陽虎及三桓盟於周社盟國人於毫社詛諸五父之衢豭音加俗作豭行音航父音甫</hi>以詛爾<lb/>
斯<hi>詛側助反</hi>
　六章乃直以義責之也我始與汝義同兄弟兄吹壎<lb/>
<pb n="25b"/>
　而弟吹篪言唱和以相應也勢相次比如物在繩索<lb/>
　之貫言聨事合治也汝豈誠不我知而譖我汝若不<lb/>
　譖我則出犬豕雞三物以盟詛要之於神可也蘇公<lb/>
　之義直矣<lb/>
為鬼為蜮<hi>或域二音○傳曰蜮短狐也○疏曰洪範五行傳云蜮如鼈三足生於南越南越婦人多滛故其地多蜮滛女惑亂之氣所生也陸璣疏云一名射影江淮水皆有之人在岸上影見水中投人影則殺人故曰射影南人將入水先以瓦石投水中令水濁然後入或曰含沙射人皮肌其瘡如疥是也</hi>則不<lb/>
可得有靦面目<hi>靦音腆○傳曰靦姡也姡音活○疏曰孫炎云靦與姡皆面見人之貌也○李<pb n="26a"/>氏曰後世用此句者以為愧恥非也</hi>視人罔極作此好歌以極反側<hi>疏曰反側者飜覆不正直之意</hi>
　末章峻辭責之不復含隠也言鬼無形而禍人蜮潛<lb/>
　伏沙中射人之影汝若是鬼是蜮則我不得而見汝<lb/>
　汝亦人耳靦然以面目與我相視無窮極汝之譖我<lb/>
　何顔見我乎我與汝同僚有夙昔之好而汝反覆傾<lb/>
　側如此故我作此歌以究極汝反側之情狀也暴公<lb/>
　無所逃責矣<lb/>
<pb n="26b"/>
　　　何人斯八章章六句<lb/>
巷伯刺幽王也寺人傷於䜛故作是詩也<hi>蘇氏曰巷伯即寺人是也○曹氏曰周官寺人王之正内五人掌王之内人及女宫之戒令注云寺之言侍也正内路寢也侍王於路寢之内葢奄人也巷永巷也内人之所居伯長也其官為寺人而職長永巷故寺人而稱巷伯焉</hi>
萋兮斐兮<hi>萋音妻斐音匪○傳曰萋斐文章相錯也○曺氏曰萋如卉木萋止之萋斐如斐然成章之斐</hi>成是貝錦<hi>傳曰貝錦錦文也○箋曰文如餘泉餘蚳之貝文也蚳音遅○疏曰釋魚說貝文狀云餘蚳黄白文餘泉白黄文李廵云餘蚳貝甲黄為質白為文彩餘泉貝甲白為質黄為文彩陸璣云貝水蟲也其文彩之異大小之殊甚衆古者貨貝是也</hi>彼譖人者亦已大甚<hi>大音泰</hi>
<pb n="27a"/>
　首章言䜛人織成已罪也錦文如貝由萋兮斐兮錯<lb/>
　雜衆采織而成之也甚之者言為禍痛深疾之之辭<lb/>
哆兮侈兮<hi>哆昌者反○說文曰哆張口也○蘇氏曰哆侈皆張也</hi>成是南箕<hi>傳曰南箕箕星也○箋曰箕星踵狹而舌廣○疏曰二十八宿有箕星無南箕故曰南箕即箕星也○南箕解見大東</hi>
彼譖人者誰適與謀<hi>箋曰適徃也</hi>
　次章言所䜛無實也箕東方之宿考星者多騐於南<lb/>
　方故曰南箕箕星以哆然侈然其口張大而成其名<lb/>
　耳錦之萋斐由人所織故以喻人織成已之罪箕星<lb/>
<pb n="27b"/>
　以其狀哆侈本非箕而得箕之名故以喻已之無事<lb/>
　實而虚成其罪若曰錦織已成則實已為錦如已為<lb/>
　有罪之人無可復言矣若箕星名為箕而實非箕不<lb/>
　難辯也彼䜛人者誰往就汝謀乎何為以虚名無實<lb/>
　之事加於我乎○舊説以錦箕作一體說錦無本質<lb/>
　而為人所織箕是本狀哆侈非人為之取義不同也<lb/>
緝緝翩翩<hi>音篇○傳曰緝緝口舌聲翩翩往來貌○說文曰緝緝績也</hi>謀欲譖人慎<lb/>
爾言也謂爾不信<lb/>
<pb n="28a"/>
　三章四章述䜛人情狀而戒之也接續増益緝緝然<lb/>
　如女之績往來輕飄翩翩然如鳥之飛相與經營謀<lb/>
　為䜛譖而已爾䜛人當謹慎其言無專飾虚為實虚<lb/>
　言無實有時而敗露聽者將謂爾不足信矣<lb/>
㨗㨗幡幡<hi>音翻○錢氏曰㨗㨗利口貌○陳氏曰㨗㨗儇利貌幡幡反覆貌</hi>謀欲譖言<lb/>
豈不爾受既其女遷<hi>女音汝</hi>
　㨗㨗然儇利幡幡然反覆相與謀為䜛譖上之人好<lb/>
　聽䜛豈不信受汝之言乎然汝能譖人人亦能譖汝<lb/>
<pb n="28b"/>
　其禍將遷及汝矣<lb/>
驕人好好<hi>今曰好好甚言其好也</hi>勞人草草<hi>曹氏曰草草苟活而言也</hi>蒼天蒼<lb/>
天視彼驕人矜此勞人<lb/>
　五章訴之於天也譖人者得意而驕好而又好也被<lb/>
　譖者失所而勞草草忽遽也無可奈何而訴之於天<lb/>
　曰天其監彼驕人之大甚而矜閔此勞人之無辜乎<lb/>
彼譖人者誰適與謀<hi>朱氏曰甚嫉之故重言之也</hi>取彼譖人投畀豺<lb/>
虎<hi>説文曰豺狼屬狗聲</hi>豺虎不食投畀有北<hi>傳曰北方寒涼而不毛</hi>有北不<lb/>
<pb n="29a"/>
受投畀有昊<lb/>
　六章疾惡䜛人也取彼䜛人投棄之以與豺虎豺虎<lb/>
　若不食當投棄之北方寒涼之地使凍殺之有北有<lb/>
　北若不受當付與昊天制其罪言䜛譖之人物所共<lb/>
　惡唯昊天能治之必不容譖人使之得生以害人惡<lb/>
　之必欲其死所謂惡惡如巷伯也<lb/>
楊園之道<hi>傳曰楊園園名</hi>猗于畝丘<hi>猗音倚○傳曰猗加也畝丘丘名</hi>寺人孟<lb/>
子<hi>疏曰寺人字孟子</hi>作為此詩凡百君子敬而聽之<lb/>
<pb n="29b"/>
　末章警大臣言䜛將及之楊園下地以况卑人畝丘<lb/>
　髙地以况大臣欲陵畝丘則必道楊園言將譖大臣<lb/>
　必始於卑人也<hi>王氏曰䜛人罔極不獨譖已而已也必將上及大臣骨肉但先自已始也</hi>
　<hi>故曰凡百君子敬而聽之</hi>
　　　巷伯七章四章章四句一章五句一章八句一<lb/>
　　　章六句<lb/>
　<lb/>
　詩緝卷二十一<lb/>
</p>
<p>
</p>
  </div>
</body>
</text>
</TEI>