<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>大易粹言卷二十</head>
    <p>
<pb n="1a"/>
欽定四庫全書<lb/>
　大易粹言卷二十　　　宋　方聞一　編<lb/>
䷓<hi>坤下巽上</hi>
　伊川先生曰觀序卦臨者大也物大然後可觀故受<lb/>
　之以觀觀所以次臨也凡觀視於物則為觀<hi>平聲</hi>為觀<lb/>
　於下則為觀<hi>去聲</hi>如樓觀謂之觀者為觀於下也人君<lb/>
　上觀天道下觀民俗則為觀脩徳行政為民瞻仰則<lb/>
　為觀風行地上徧觸萬類周觀之象也二陽任上四<lb/>
<pb n="1b"/>
　隂在下陽剛居尊為羣下所觀仰觀之義也在諸爻<lb/>
　則唯取觀見隨時為義也<hi>易傳</hi>
觀盥而不薦有孚顒若<lb/>
　伊川先生曰予聞之胡益之先生曰君子居上為天<lb/>
　下之<hi>一无之字</hi>表儀必極其莊敬則下觀仰而化也故為<lb/>
　天下之觀當如宗廟之祭始盥之時不可如旣薦之<lb/>
　後則下民盡其至誠顒然瞻仰之矣盥謂祭祀之始<lb/>
　盥手酌鬰鬯於地求神之時也薦謂獻腥獻熟之時<lb/>
<pb n="2a"/>
　也盥者事之始人心方盡其精誠嚴肅之至也至旣<lb/>
　薦之後禮數繁縟則人心散而精一不若始盥之時<lb/>
　矣居上者正其表儀以為下民之觀當<hi>一作常</hi>莊嚴<hi>一作</hi>
　<hi>敬</hi>如始盥之初勿使誠意少散如旣薦之後則天下<lb/>
　之人莫不盡其孚誠顒然瞻仰之矣顒仰望也<hi>易傳</hi>
　横渠先生曰盥求神而薦褻也<hi>易說</hi>
　龜山楊氏曰禮莫重於祭祭莫重於灌蓋求鬼神於<lb/>
　幽隂之時未致其文於此而能致誠以格鬼神則自<lb/>
<pb n="2b"/>
　灌而往其威儀度數足觀矣若不旣其實而徒以繁<lb/>
　文從事何足觀乎故孔子甞曰禘目旣灌而往者吾<lb/>
　不欲觀之矣蓋歎時也易曰東鄰殺牛不如西鄰之<lb/>
　禴祭又曰二簋可用享其不貴物而貴誠如此<hi>語解</hi>
　觀盥而不薦有孚顒若誠意所寓故也古人修身齊<lb/>
　家治國平天下本於誠吾意而已詩書所言莫非明<lb/>
　此者但人自信不及故无其效聖人知其效必本於<lb/>
　此是以必由也<hi>語録</hi>
<pb n="3a"/>
　白雲郭氏曰鬼神至幽也人至明也聲臭之所不能<lb/>
　交也聖人設為祭祀寓之誠心洋洋乎如在其上如<lb/>
　在其左右是道也天地鬼神尚且弗違況人乎故盥<lb/>
　而不薦一示於上則有孚顒若必見於下觀而化也<lb/>
　馬氏曰盥者進爵灌地以降神也郊特牲言周人旣<lb/>
　灌然後迎牲祭綂曰祭有三重焉獻之屬莫重於祼<lb/>
　祭必先灌而後薦腥薦熟方灌之時其道一於誠而<lb/>
　已非若薦之託物也灌者祭之本也薦者祭之末也<lb/>
<pb n="3b"/>
　籩豆之事則有司存是為有司可備之禮也故自灌<lb/>
　而徃孔子不觀蓋君子惟誠之為貴之義也夫誠之<lb/>
　感人不行而至故方盥之時欲誠於求神初非有意<lb/>
　於化天下而天下觀之者感其誠而顒肅之心自生<lb/>
　焉惟其不期化而自化此所謂大觀之道使聖人有<lb/>
　意於化民是教以化之非大觀之義也記曰明乎郊<lb/>
　社之禮禘甞之義治國其如示諸掌乎豈非誠之所<lb/>
　感天地鬼神不能違況人也哉<hi>易說</hi>
<pb n="4a"/>
彖曰大觀在上順而巽中正以觀天下觀盥而不薦有<lb/>
孚顒若下觀而化也觀天之神道而四時不忒聖人以<lb/>
神道設教而天下服矣<lb/>
　伊川先生曰五居尊位以剛陽中正之徳為下所觀<lb/>
　其徳甚大故曰大觀在上下坤而上巽是能順而巽<lb/>
　也五居中正以巽順中正之徳為觀於天下也○為<lb/>
　觀之道嚴敬如始盥之時則下民至誠瞻仰<hi>一作仰觀</hi>而<lb/>
　從化也不薦謂不使誠意少散也○天道至神故曰<lb/>
<pb n="4b"/>
　神道觀天之運行四時无有差忒則見其神妙聖人<lb/>
　見天道之神體神道以設教故天下莫不服也夫天<lb/>
　道至神故運行四時化育萬物无有差忒至神之道<lb/>
　莫可名言惟聖人黙契體其妙用設為政教故天下<lb/>
　之人涵泳其徳而不知其功皷舞其化而莫測其用<lb/>
　自然仰觀而戴服故曰以神道設教而天下服矣<hi>並易</hi>
　<hi>傳</hi>
　横渠先生曰内順外巽示民以順而外從巽此祭所<lb/>
<pb n="5a"/>
　以為教之本故盥而不薦中正以觀天下又曰大觀<lb/>
　在上皆謂五也凡言觀我生亦皆謂五也天不言藏<lb/>
　其用而四時行神道如盥而不薦之類盥簡㓗而神<lb/>
　薦褻近而煩也○有兩則湏有感然天之感有何思<lb/>
　慮莫非自然聖人則能用感何謂用感凡教化設施<lb/>
　皆是用感也作於此化於彼者皆感之道聖人以神<lb/>
　道設教是也<hi>並易説</hi>○上天之載有感必通聖人之為<lb/>
　得為而為之也天不言而四時行聖人神道設教而<lb/>
<pb n="5b"/>
　天下服誠於此動於彼神之道歟成變化行鬼神成<lb/>
　形隂陽之氣而已矣<hi>正蒙</hi>
　廣平游氏曰聖人乆於其道而天下化成蓋天下之<lb/>
　化非有資於號令之皷舞也刑賞之懲勸也一於誠<lb/>
　而已誠至則天下徯其志而從之如恐不及矣故曰<lb/>
　盥而不薦有孚顒若先王之化民豈能拂其所有而<lb/>
　與之以所无哉亦曰順以巽而已中正民之性也順<lb/>
　其性而入之則將淪肌膚而浹骨髓矣下觀而化自<lb/>
<pb n="6a"/>
　然之理也<hi>易說</hi>
　龜山楊氏曰二陽在上居中履正而得尊位下之所<lb/>
　觀也故曰大觀在上盥者酌鬯求神之時也祭莫重<lb/>
　焉貴氣臭而不以物誠一而已惟天下至誠為能化<lb/>
　故有孚顒若下觀而化也夫其為物不貳其生物不<lb/>
　測天之神道也而四時不忒以其誠无息而已聖人<lb/>
　觀天之神道而設教亦惟誠而已○天下服君子篤<lb/>
　恭而天下平意誠心正而天下治率此道也<hi>易說</hi>○盥<lb/>
<pb n="6b"/>
　而不薦初未嘗致物也威儀度數亦皆未舉而已有<lb/>
　孚顒若其所以交於神明者蓋有在矣又云禮莫重<lb/>
　於祭祭莫重於灌蓋求鬼神於幽隂之時未致其文<lb/>
　於此而能致誠以格鬼神則自灌而往其威儀度數<lb/>
　足觀矣若不旣其實而徒以繁文從事何足觀乎故<lb/>
　孔子嘗曰禘自旣灌而往者吾不欲觀之矣蓋歎時<lb/>
　也易曰東鄰殺牛不如西鄰之禴祭又曰二簋可用<lb/>
　享其不貴物而貴誠如此又曰古人所以交神而接<lb/>
<pb n="7a"/>
　人其道一主於誠初无二也故曰明則有禮樂幽則<lb/>
　有鬼神幽明夲无二理故所以感之者亦以一理聖<lb/>
　人以神道設教而天下服所謂神道誠意而已誠意<lb/>
　大徳也<hi>語録</hi>
　兼山郭氏曰在下而觀上謂之觀童觀闚觀觀國之<lb/>
　光是也在上而眡下謂之觀大觀在上觀我生觀民<lb/>
　是也故在下者觀上之好惡而風知所移在上者不<lb/>
　求於下至誠以示之而已故曰大觀在上順而巽中<lb/>
<pb n="7b"/>
　正以觀天下盥而不薦有孚顒若下觀而化也觀之<lb/>
　成卦二陽在上四隂在下所謂大觀也坤下而巽上<lb/>
　所謂巽而順也九五得位而應焉所謂中正以觀天<lb/>
　下也聖人在上无思无為以治天下何事於精神心<lb/>
　思之所及哉至誠以示之而已故曰可以贊天地之<lb/>
　化育與天地參況萬民乎故垂衣拱手不下袵席之<lb/>
　上而天下化者誠以先之也故曰誠則形形則著著<lb/>
　則明明則動動則變變則化惟天下至誠為能化也<lb/>
<pb n="8a"/>
　經曰觀盥而不薦有孚顒若誠之夲也至於薦也備<lb/>
　物而將之末也且天之神道四時見之矣其升降之<lb/>
　運本之一氣一氣之運本之於一誠故八卦之變起<lb/>
　於中孚非誠則不能也聖人之神道見於教化教化<lb/>
　之成敗見之於風俗風俗之所自出於上之誠信故<lb/>
　知逺之近知風之自則有至於无聲无臭者矣彼刑<lb/>
　名度數曷足以明之故聖人以神道設敎而天下服<lb/>
　者予知其聲色之於化民末也○夫乾確然示人易<lb/>
<pb n="8b"/>
　矣夫坤隤然示人簡矣又曰天地之道貞觀者也其<lb/>
　所以為貞觀者何乎易簡而已矣天之生物也不期<lb/>
　於生而萬物以之生地之成物也不期于成而萬物<lb/>
　以之成孰為之主張孰為之或使莫之令而常自然<lb/>
　蓋天得一以清地得一以寧一者誠而已故聖人之<lb/>
　治順而巽中正以觀天下中正以應之而已故曰侯<lb/>
　王得一以為天下貞貞則亦誠而已故誠者天之道<lb/>
　也聖人不勉而中不思而得從容中道者也夫誠之<lb/>
<pb n="9a"/>
　為道也至矣則何施何為而可以臻于此乎蓋君子<lb/>
　内省不疚无惡於志其所不可及者唯人之不見乎<lb/>
　詩云相在爾室尚不愧于屋漏不動而敬不言而信<lb/>
　篤恭而天下平也三代之盛時正月之吉布治於邦<lb/>
　國乃縣治象之法使萬民觀治象浹日而歛之及其<lb/>
　衰也治象之法未廢也而治亂之迹如是之不同何<lb/>
　也誠與不誠之效也故曰至誠如神鬼神之為徳也<lb/>
　視之而不見聽之而弗聞使天下齊明盛服以承其<lb/>
<pb n="9b"/>
　祭祀洋洋乎如在其上如在其左右故曰神之格思<lb/>
　不可度思故天之神道聖人之神道推此可得而知<lb/>
　之也嗚呼二帝三王逺矣吾於此猶可觀焉<hi>並易說</hi>
　白雲郭氏曰大觀在上以巽順之徳居中正之位初<lb/>
　未甞有心於示人也其誠明之著晬然見於面盎於<lb/>
　背施於四體有不可揜者焉亦猶聖人有以示之也<lb/>
　觀之者至於不期化而自化是之謂神道神道之謂<lb/>
　大觀且觀之天則天亦无所示也特四時不忒而已<lb/>
<pb n="10a"/>
　因四時不忒而萬物自生自化故知四時不忒是為<lb/>
　天之神道由人言之亦曰天之大觀也聖人大觀其<lb/>
　道同天則下觀而化也冝矣曰設教者天无教聖人<lb/>
　主教雖以不敎敎之亦曰設敎可也帝堯之則天孔<lb/>
　子欲无言皆是道也乾卦言各正性命保合太和天<lb/>
　之神道其及物如此而已然彖因卦辭盥而不薦明<lb/>
　一卦之全體盡巽順之道以居中正故曰大觀九五<lb/>
　言一爻之義能巽而已故反諸其身為觀民之道也<lb/>
<pb n="10b"/>
　卦辭彖辭明其大者象與爻抑又次焉是亦取義不<lb/>
　同也卦之名不曰大觀者以上下大小之觀无不兼<lb/>
　綂而言故獨曰觀而彖則首明大觀之義也<hi>易說</hi>
象曰風行地上觀先王以省方觀民設教<lb/>
　伊川先生曰風行地上周及庶物為由厯周覽之象<lb/>
　故先王體之為省方之禮以觀民俗而設政敎也天<lb/>
　子廵省四方觀視民俗設為政敎如奢則約之以儉<lb/>
　儉則示之以禮是也省方觀民也設敎為民觀也<hi>易傳</hi>
<pb n="11a"/>
　龜山楊氏曰風行地上省方之象也先王之省方无<lb/>
　非事者所以觀民設敎也<hi>易説</hi>
　白雲郭氏曰風之為物初不知其生化萬物也而風<lb/>
　行地上萬物自生自化猶大觀在上下觀而化故為<lb/>
　觀之象也省方觀民設敎伊川謂如奢則示之以儉<lb/>
　儉則示之以禮是也禮王制言巡狩之禮命大師陳<lb/>
　詩以觀民風命市納賈以觀民之所好惡命典禮考<lb/>
　時月定日同律禮樂制度衣服正之此省方觀民設<lb/>
<pb n="11b"/>
　教也彖言神道設敎天下不知所以然而然觀民設<lb/>
　敎則其迹可見矣所以為王者之事非盡彖之道者<lb/>
　也<hi>易說</hi>
初六童觀小人无咎君子吝象曰初六童觀小人道也<lb/>
　伊川先生曰六以隂柔之質居逺於陽是以<hi>一作其</hi>觀<lb/>
　見者淺近如童稚然故曰童觀陽剛中正在上聖賢<lb/>
　之君也近之則見其道徳之盛所觀深逺初乃逺之<lb/>
　所見不明如童蒙之觀也小人下民也所見昏淺不<lb/>
<pb n="12a"/>
　能識君子之道乃常分也不足謂之過咎若君子而<lb/>
　如是則可鄙吝也○所觀不明如童稚乃小人之分<lb/>
　故曰小人道也<hi>並易傳</hi>
　横渠先生曰所觀者末小人之道施於君子則吝<hi>易說</hi>
　廣平游氏曰夫先王豈以其術智籠天下之民而愚<lb/>
　之哉蓋道无方也反而觀之則无己泛而觀之則无<lb/>
　物虎豹得之而猛噬蛇虺得之而毒螫厚者見之而<lb/>
　為仁薄者見之而為惡觀老子之學變而為申韓則<lb/>
<pb n="12b"/>
　民不可使知之理可見矣蓋其氣質或不良而竊窺<lb/>
　其端倪則適足以逞其不肖之心而已此小人之童<lb/>
　觀所以无咎也<hi>語解</hi>
　龜山楊氏曰初以隂柔在下而逺於陽明不足以視<lb/>
　逺矣童觀也童蒙未有知者也君子之所為衆人固<lb/>
　不識乃其常分耳大觀在上而小人以童觀未有咎<lb/>
　也君子冝知之者也而以童觀則可吝矣<hi>易說</hi>
　白雲郭氏曰在觀之初以柔自處未見其有立童觀<lb/>
<pb n="13a"/>
　是也童則蒙而无知小人道也小人能用童觀則内<lb/>
　无剛戾之性外无强暴之行惟知觀人而効之者也<lb/>
　何咎之有君子以設敎立道為事反同小人之觀不<lb/>
　亦鄙乎故曰君子吝初六小人之觀也六二女子之<lb/>
　觀也三四君子之觀也<hi>易說</hi>
六二闚觀利女貞象曰闚觀女貞亦可醜也<lb/>
　伊川先生曰二應於五觀於五也五剛陽中正之道<lb/>
　非二隂暗柔弱所能觀見也故但如闚覘之觀耳闚<lb/>
<pb n="13b"/>
　覘之觀雖少見而不能甚<hi>一作盡</hi>明也二旣不能明見<lb/>
　剛陽中正之道則利如女子之貞雖見之不能甚明<lb/>
　而能順從者女子之道也任女子為貞也二旣不能<lb/>
　明見九五之道能如女子之順則不失中正乃為利<lb/>
　也○君子不能觀見剛陽中正之大道而僅<hi>一有能字</hi>闚<lb/>
　覘其彷彿雖能順從乃同女子之貞亦可羞醜也<hi>並易</hi>
　<hi>傳</hi>
　横渠先生曰得婦人之道雖正可羞<hi>易說</hi>
<pb n="14a"/>
　龜山楊氏曰大觀在上而二以隂柔之質在下卦之<lb/>
　内五之宗廟之美室家之好非二之所能見也闚觀<lb/>
　而已夫視不出乎閨門之内為女子之正則利矣居<lb/>
　大觀之時而為女子之正是亦可醜也<hi>易說</hi>
　白雲郭氏曰闚者觀之小道也六二柔順居中女子<lb/>
　之象也而見應焉故利女貞所謂可醜者非女子之<lb/>
　醜也君子為闚觀則醜也男女吉凶不同故恒卦曰<lb/>
　婦人貞吉夫子凶則此利女貞者固知為男子之醜<lb/>
<pb n="14b"/>
　也故初之象言小人道則知君子必吝二之爻言利<lb/>
　女貞則知男子可醜不然柔順居中得其正應何醜<lb/>
　之有<hi>易說</hi>
六三觀我生進退象曰觀我生進退未失道也<lb/>
　伊川先生曰三居非其位處順之極能順時以進退<lb/>
　者也若居當其位則无進退之義也觀我生我之所<lb/>
　生謂動作施為出於己者觀其所生而隨冝進退所<lb/>
　以處雖非正而未至失道也隨時進退求不失道故<lb/>
<pb n="15a"/>
　无悔咎<hi>一作吝</hi>以能順也○觀己之生而進退以順乎<lb/>
　冝故未至於失道也<hi>並易傳</hi>
　横渠先生曰觀上所施而進退雖以隂居陽於道未<lb/>
　失以其在下卦之體而應於上故曰進退<hi>易說</hi>
　廣平游氏曰觀六三觀我生進退者省諸己也度徳<lb/>
　以就位量能以任官也九五觀我生者驗諸民也所<lb/>
　以審好惡而察治忽也夫如是則興事造業无過舉<lb/>
　矣故无咎此在上位者與徳稱而志在民者之所為<lb/>
<pb n="15b"/>
　也故特稱君子以别六三也若夫上九之觀其生則<lb/>
　觀其時之施設也此有君子之才而无其位身在畎<lb/>
　畆而志常在君者之所為故亦稱君子而象因其有<lb/>
　觀以知其志未平也<hi>易說</hi>
　龜山楊氏曰九五以中正之徳觀天下之所冝觀也<lb/>
　六三上應於九而居非其位能量己以進退雖未得<lb/>
　正未失道也<hi>易說</hi>
　白雲郭氏曰六三順而應上可以進也柔不當位可<lb/>
<pb n="16a"/>
　以退也觀我道之可進而進可退而退則為不失進<lb/>
　退之道矣雖孔子用舎行藏孟子得志不得志之說<lb/>
　不過如是而已<hi>易說</hi>
六四觀國之光利用賔于王象曰觀國之光尚賔也<lb/>
　伊川先生曰觀莫明於近五以剛陽中正居尊位聖<lb/>
　賢之君也四切近之觀見其道故云觀國之光觀見<lb/>
　國之盛徳光輝也不指君之身而云國者在人君而<lb/>
　言豈止觀其行一身乎當觀天下之政化則人君之<lb/>
<pb n="16b"/>
　道徳可見矣四雖隂柔而巽體居正切近於五觀見<lb/>
　而能順從者也利用賔于王夫聖明在上則懷抱才<lb/>
　徳之人皆願進於朝廷輔戴之以康濟天下四旣觀<lb/>
　見人君之徳國家之治光華盛美所冝賔于王朝效<lb/>
　其智力上輔於君以施澤天下故云利用賔于王也<lb/>
　古者有賢徳之人則人君賔禮之故士之仕進於王<lb/>
　朝則謂之賔○君子懷負才業志在乎兼善天下然<lb/>
　有卷懷自守者蓋時无明君莫能用其道不得已也<lb/>
<pb n="17a"/>
　豈君子之志哉故孟子曰中天下而立定四海之民<lb/>
　君子樂之旣觀見國之盛徳光華古人所謂非常之<lb/>
　遇也<hi>一无也字</hi>所以志願登進王朝以行其道故云觀國<lb/>
　之光尚賔也尚謂志尚其志意願慕賔于王朝也<hi>並易</hi>
　<hi>傳</hi>
　横渠先生曰體柔巽而以隂居下賔之必无過也故<lb/>
　利<hi>下一作隂易說</hi>
　龜山楊氏曰大觀在上國之光也而四近之則觀國<lb/>
<pb n="17b"/>
　之光冝賔于王矣蓋四大臣之位人主之所尊禮也<lb/>
　故謂之賔<hi>易說</hi>
　兼山郭氏曰六四詩云樂只君子邦家之光六三觀<lb/>
　我生進退量力度徳而後進也六四以量力度徳為<lb/>
　未盡則又觀國之光見其有禮也見其多賢也然後<lb/>
　利賔于王蓋君子難進而易退也如是而說者乃謂<lb/>
　賔有不純臣之義舜賔于四門豈皆禮其不純臣者<lb/>
　邪蓋道合則從不合則去則孰无賔之義乎<hi>易說</hi>
<pb n="18a"/>
　白雲郭氏曰先人曰古之人道合則從不合則去孰<lb/>
　无賔之義乎雍曰君之光莫光於有徳國之光莫光<lb/>
　於用賢六三逺君方且自觀其身而圖進退四則處<lb/>
　近君之地己進而觀國者也國有光焉非利用賔于<lb/>
　王之時乎蓋无進退之疑也或謂賔有不純臣之義<lb/>
　夫忠臣嘉賔賢有徳之稱也<hi>易說</hi>
九五觀我生君子无咎象曰觀我生觀民也<lb/>
　伊川先生曰九五居人君之位時之治亂俗之美惡<lb/>
<pb n="18b"/>
　繫乎己而己觀已之生若天下之俗皆君子矣則是<lb/>
　己之所為政化善也乃无咎矣若天下之俗未合君<lb/>
　子之道則是己之所為政治未善不<hi>一作未</hi>能免於咎<lb/>
　也○我生出於己者人君欲觀己之施為善否當觀<lb/>
　於民民俗善則政化善也王弼云觀民以察己之道<lb/>
　是也<hi>並易傳</hi>
　横渠先生曰觀我所自出者<hi>易說</hi>
　龜山楊氏曰九五以中正觀天下而天下之所觀也<lb/>
<pb n="19a"/>
　故得失驗之民而後見欲觀我生觀諸民而已矣苟<lb/>
　有失焉其過可補也故君子无咎<hi>易說</hi>○道雖夲諸身<lb/>
　得失則驗之民而後見故易曰觀我生觀民也<hi>語録</hi>
　白雲郭氏曰九五尊位大中居大觀之位未嘗責天<lb/>
　下以必化惟觀我道之何如耳天下入於君子之塗<lb/>
　我之道得也故无咎是觀民所以為觀我生也中庸<lb/>
　曰取人以身修身以道又曰失諸正鵠則反諸其身<lb/>
　皆九五觀民之道也羣黎百姓徧為爾徳人有士君<lb/>
<pb n="19b"/>
　子之行皆天下為君子之時也<hi>易說</hi>
上九觀其生君子无咎象曰觀其生志未平也<lb/>
　伊川先生曰上九以剛陽之徳處於上為下之所觀<lb/>
　而不當位是賢人君子不在於位而道徳為天下所<lb/>
　觀仰者也觀其生觀其所生也謂出於己者徳業行<lb/>
　義也旣為天下所觀仰故自觀其所生若皆君子矣<lb/>
　則无過咎也苟未君子則何以使人觀仰矜式是其<lb/>
　咎也○雖不在位然以人觀其徳用為儀法故當自<lb/>
<pb n="20a"/>
　愼省觀其所生常不失於君子則人不失所望而化<lb/>
　之矣不可以不在於位故安然放意无所事也是其<lb/>
　志意未得安也故云志未平也平謂安寧也<hi>並易傳</hi>○<lb/>
　上九以剛陽之徳居无位之地是賢人君子抱道徳<lb/>
　不居位為衆人觀仰法式者也雖不當位然為衆人<lb/>
　所觀固不得安然放意謂己无與於天下也必觀其<lb/>
　所生君子矣乃得无咎聖人又從而贊之謂志當在<lb/>
　此固未得安然平定无所事也觀聖人敎示後賢如是<lb/>
<pb n="20b"/>
　之深賢者存心如是之仁與夫素隱獨善者異矣<hi>語録</hi>
　横渠先生曰以剛陽極上之徳居不臣不任之位以<lb/>
　觀國家之政志有所未平也有君子循理之心則可<lb/>
　免咎俯視九五之為故曰觀其生<hi>易說</hi>
　龜山楊氏曰居一卦之外賢人无位而為天下之所<lb/>
　觀也能觀己之動出而補其過則无咎矣曽子之三<lb/>
　省是也<hi>易說</hi>
　白雲郭氏曰上九道之己成處觀之極不當其任者<lb/>
<pb n="21a"/>
　非若小人女子之童闚又无進退之疑无賔主之利<lb/>
　者也故觀其生九五之君六三之臣皆在所觀也志<lb/>
　未平者上不能忘君下不能忘民猶有心於觀焉故<lb/>
　君子居之則无咎是以聖人愼於在上之觀必觀天<lb/>
　而設敎者以此<hi>易說</hi>
　<lb/>
　<lb/>
　<lb/>
<pb n="21b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　大易粹言卷二十<lb/>
</p>
<p>
</p>
  </div>
</body>
</text>
</TEI>