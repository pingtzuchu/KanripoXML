<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>大易粹言卷五十一</head>
    <p>
<pb n="1a"/>
欽定四庫全書<lb/>
　大易粹言卷五十一　　　宋　方聞一　編<lb/>
䷲<hi>震下震上</hi>
　伊川先生曰震序卦主噐者莫若長子故受之以震<lb/>
　鼎者噐也震為長男故取主噐之義而繼鼎之後長<lb/>
　子傳國家繼位號者也故為主噐之主序卦取其一<lb/>
　義之大者為相繼之義震之為卦一陽生於二隂之<lb/>
　下動而上者也故為震震動也不曰動者震有動而<lb/>
<pb n="1b"/>
　奮發震驚之義乾坤之交一索而成震生物之長也<lb/>
　故為長男其象則為雷其義則為動雷有震奮之象<lb/>
　動為驚懼之義<hi>易傳</hi>
震亨震來虩虩笑言啞啞震驚百里不䘮匕鬯<lb/>
　伊川先生曰陽生於下而上進有亨之義又震為動<lb/>
　為恐懼為有主震而奮發動而進懼而脩有主而保<lb/>
　大皆可以致亨故震則有亨○當震動之來則恐懼<lb/>
　不敢自寧旋顧周慮<hi>一作周旋頋慮</hi>虩虩然也虩虩顧慮不<lb/>
<pb n="2a"/>
　安之貌蠅虎謂之虩者以其周環顧慮不自寜也處震<lb/>
　如是則能保其安裕故笑言啞啞啞啞言笑和適之貌<lb/>
　○震驚百里不喪匕鬯言震動之大而處之之道動之<lb/>
　大者莫若雷震為雷故以雷言雷之震動驚及百里之<lb/>
　逺人无不懼而自失雷聲所及百里也唯宗廟祭祀執<lb/>
　匕鬯者則不致於喪失人之致其誠敬莫如祭祀匕以<lb/>
　載鼎實升之於爼鬯以灌地而<hi>一无而字</hi>降神方其酌祼以<lb/>
　求神薦牲而祈饗盡其誠敬之心則雖雷震<hi>一作霆</hi>之威<lb/>
<pb n="2b"/>
　不能使之懼而失守故臨大震懼能安而不自失者<lb/>
　唯誠敬而已此處震之道也卦才无取故但言處震<lb/>
　之道<hi>並易傳</hi>
　白雲郭氏曰震一索而得男故謂之長男自乾坤而<lb/>
　來變之始者莫先於震故為動之始然乾坤震動之<lb/>
　始其來方興莫測是以有震驚之象曰亨者天下之<lb/>
　理不動則不亨故天地萬物待震而後亨也自震來<lb/>
　虩虩皆主人事而言虩虩恐懼之貌啞啞和樂之意<lb/>
<pb n="3a"/>
　因震動而恐懼則長慮却顧終无危亡之失是以後<lb/>
　獲笑言和樂之吉也震驚百里不䘮匕鬯者雖有大<lb/>
　震恐不失主祭之道蓋知恐懼脩省而已主祭長子<lb/>
　之事也然則文武始於憂勤終於逸樂其亦震來虩<lb/>
　虩笑言啞啞之義乎<hi>易說</hi>
彖曰震亨震來虩虩恐致福也笑言啞啞後有則也震<lb/>
驚百里驚逺而懼邇也出可以守宗廟社稷以為祭主<lb/>
也<lb/>
<pb n="3b"/>
　伊川先生曰震自有亨之<hi>一无之字</hi>義非由卦才震來而<lb/>
　能恐懼自脩自慎則可反致福吉也笑言啞啞言自<lb/>
　若也<hi>一作啞啞笑言自若也</hi>由能恐懼而後自處有法則也有<lb/>
　則則安而不懼矣處震之道也○雷之震及於百里<lb/>
　逺者驚邇者懼言其威逺大也○彖文脫不䘮匕鬯<lb/>
　一句卦辭云不䘮匕鬯本謂誠敬之至威懼不能使<lb/>
　之自失彖以長子宜如是因<hi>一有以字</hi>承上文用長子之<lb/>
　義通解之謂其誠敬能不䘮匕鬯則君出而可以守<lb/>
<pb n="4a"/>
　宗廟社稷為祭主也長子如是而後可以守世祀承<lb/>
　國家也<hi>並易傳</hi>
　横渠先生曰此卦純以君出子在而言則震之體全<lb/>
　而用顯故曰出可以守宗廟社稷不雜言君父共國<lb/>
　之時也<hi>易說</hi>
　白雲郭氏曰震來虩虩因恐懼而致福笑言啞啞和<lb/>
　樂而未甞失則驚逺懼邇言震之大逺邇皆及之也<lb/>
　震之為卦内外重震故有逺邇大震之象逺邇大震<lb/>
<pb n="4b"/>
　而能不䘮匕鬯此其所以可守宗廟社稷為祭主也<lb/>
　匕者撓鼎之噐所以載鼎實而致之爼鬯香酒所以<lb/>
　灌地降神皆主祭之事也<hi>易說</hi>
象曰洊雷震君子以恐懼脩省<lb/>
　伊川先生曰洊重襲也上下皆震故為洊雷雷重仍<lb/>
　則威益盛君子觀洊雷威震之象以恐懼自脩飭循<lb/>
　省也君子畏天之威則脩正其身思省其過咎而改<lb/>
　之不唯雷震凡遇驚懼之事皆當如是<hi>易傳</hi>
<pb n="5a"/>
　白雲郭氏曰洊重也上下皆震威益盛也當是時也<lb/>
　知恐懼畏天脩徳省身故可以无過而不至於危亡<lb/>
　苟不知恐懼脩省之戒則危亡必矣<hi>易說</hi>
初九震來虩虩後笑言啞啞吉象曰震來虩虩恐致福<lb/>
也笑言啞啞後有則也<lb/>
　伊川先生曰初九成震之主致震者也在卦之下處<lb/>
　震之初也知震之來當震之始若能以為恐懼而周<lb/>
　旋顧慮虩虩然不敢寧止則終必保其安吉故<hi>一作然</hi>
<pb n="5b"/>
　後笑言啞啞也○震來而能懼周顧則无患矣是能<lb/>
　因恐懼而反致福也因恐懼而自脩省不敢違於法<lb/>
　度是由震而後有法則故能保其安吉而笑言啞啞<lb/>
　也<hi>並易傳</hi>
　白雲郭氏曰恐懼脩省於前則必獲和樂笑言之吉<lb/>
　於後理之必然也初九震動之初恐懼脩省不可緩<lb/>
　也過此則危矣故於初言之<hi>易說</hi>
六二震來厲億䘮貝躋于九陵勿逐七日得象曰震來<lb/>
<pb n="6a"/>
厲乗剛也<lb/>
　伊川先生曰六二居中得正善處震者也而乘初九<lb/>
　之剛九震之主震剛動而上奮孰能禦之厲猛也危<lb/>
　也彼來既猛則己處危矣億度也貝所有之資也躋<lb/>
　升也九陵陵之髙也逐徃追也以震來之厲度不能<lb/>
　當而必䘮其所有則升至髙以避之也九言其重崗<lb/>
　陵之重髙之至也九重之多也如九天九地也勿逐<lb/>
　七日得二之所貴者中正也遇震懼之來雖量勢巽<lb/>
<pb n="6b"/>
　避當守其中正无自失也億知必䘮也故逺避以自<lb/>
　守過則復其常矣是勿逐而自得也逐即物也以已<lb/>
　即物失其守矣故戒勿逐避逺自守處震之大方也<lb/>
　如二者當危懼而善處者也卦位有六七乃更始事<lb/>
　既終時既易也不失其守雖一時不能禦其來然時<lb/>
　過事已則復其常故云七日得○當震而乘剛是以<lb/>
　彼厲而已危震剛之來其可禦乎<hi>並易傳</hi>
　横渠先生曰初動而之上故曰躋于九陵億必也<hi>易說</hi>
<pb n="7a"/>
　白雲郭氏曰震之動自下而上在震之初猶欲恐懼<lb/>
　脩省況二之乘剛乎故震來得危厲而䘮失隨之也<lb/>
　躋于九陵避其來也不知脩省而避非其道也故不<lb/>
　待逐而七日可得言不可避也七日一卦之復復則<lb/>
　自來矣<hi>易說</hi>
六三震蘇蘇震行无眚象曰震蘇蘇位不當也<lb/>
　伊川先生曰蘇蘇神氣緩散自失之狀三以隂居陽<lb/>
　不正處不正於平時且不能安況處震乎故其震懼<lb/>
<pb n="7b"/>
　而蘇蘇然若因震懼而能行去不正而就正則可以<lb/>
　无過眚過也三行則至四正也動以就正為善故二<lb/>
　勿逐則自得三能行則无眚以不<hi>一有中字</hi>正而處震懼<lb/>
　有眚可知○其恐懼自失蘇蘇然由其所處不當故<lb/>
　也不中不正其能安乎<hi>並易傳</hi>
　横渠先生曰蘇蘇亦索索之義處非其地故危困不<lb/>
　一能懼而改行則无眚矣<hi>易說</hi>
　白雲郭氏曰震自初動六三逺於動者而能蘇蘇然<lb/>
<pb n="8a"/>
　畏懼不自安是以行而无過眚也不敢自安者知位<lb/>
　之不當亦所謂知懼者也<hi>易說</hi>
九四震遂泥象曰震遂泥未光也<lb/>
　伊川先生曰九四居震動之時不中不正處柔失剛<lb/>
　健之道居四无中正之徳䧟溺於重隂之間不能自<lb/>
　震奮者也故云遂泥泥滯溺也以不正之陽而上下<lb/>
　重隂安能免於泥乎遂无反之意處震懼則莫能守<lb/>
　也欲震動則莫能奮也震道亡矣豈復能光亨也○<lb/>
<pb n="8b"/>
　陽者剛物震者動義以剛處動本有光亨之道乃失<lb/>
　其剛正而䧟於重隂以致遂泥豈能光也云未光見<lb/>
　陽剛本能震也以失徳故泥耳<hi>並易傳</hi>
　横渠先生曰處衆隂之中為衆附比剛陽之徳而以<lb/>
　位隂故泥而未光也<hi>易說</hi>
　白雲郭氏曰九四處多懼之地䧟於重隂之間无中<lb/>
　正之徳以自將故不能有行而遂泥也滯溺不自振<lb/>
　又安有光亨之道乎<hi>易說</hi>
<pb n="9a"/>
六五震徃來厲億无䘮有事象曰震徃來厲危行也其<lb/>
事在中大无䘮也<lb/>
　伊川先生曰六五雖以隂居陽不當位為不正然以<lb/>
　柔居剛又得中乃有中徳者也不失中則不違於正<lb/>
　矣所以中為貴也諸卦二五雖不當位多以中為美<lb/>
　三四雖當位或以不中為過中常重於正也蓋中則<lb/>
　不違於正正不必中也天下之理莫善於中於六二<lb/>
　六五可見五之動上徃則柔不可居動之極下來則<lb/>
<pb n="9b"/>
　犯剛是徃來皆危也當君位為動之主隨宜應變在<lb/>
　中而已故當億度无䘮失其所有之事而已所有之<lb/>
　事謂中徳苟不失中雖有危<hi>一有終字</hi>不至於凶也億度<lb/>
　謂圖慮求不失中也五所以危由非剛陽而无助若<lb/>
　以剛陽有助為動之主則能亨矣徃來皆危時則甚<lb/>
　難<hi>一作艱</hi>但期於不失中則可自守以柔主動固不能<lb/>
　致亨濟也○徃來皆厲行則有危也動皆有危唯在<lb/>
　无䘮其事而已其事謂中也能不失其中則可自守<lb/>
<pb n="10a"/>
　也大无䘮以无䘮為大也<hi>並易傳</hi>
　横渠先生曰懼徃亦厲懼來亦厲能行已以危則富<lb/>
　貴可保故曰无䘮有事猶云不失其所有也以其乘<lb/>
　剛故危以其在中故无䘮禍至與不至皆懼則无䘮<lb/>
　有事<hi>一有云懼隂之中易說</hi>
　白雲郭氏曰二以來厲而䘮則五之徃來皆厲宜其<lb/>
　大有䘮也得无䘮有事亦幸矣有事者其事也謂六<lb/>
　五之君事也象言危行者徃來皆厲行則危也六五<lb/>
<pb n="10b"/>
　徃而上則即柔來而下則乘剛皆䘮有事之道是以<lb/>
　知其危也六五位雖不正而用中焉其事既不失中<lb/>
　道雖渉危行可以大无䘮矣以无䘮為大則知䘮之<lb/>
　亦大也億者恐懼驚嘆之辭說者或為辭或為萬億<lb/>
　或為億度其義頗不能通為辭近之<hi>易說</hi>
上六震索索視矍矍征凶震不于其躬于其鄰无咎婚<lb/>
媾有言象曰震索索中未得也雖凶无咎畏鄰戒也<lb/>
　伊川先生曰索索消索不存之狀謂其志氣如是六<lb/>
<pb n="11a"/>
　以隂柔居震動之極其驚懼之甚志氣殫索也矍矍<lb/>
　不安定貎志氣索索則視瞻徊徨以隂柔不中正之<lb/>
　質而處震動之極故征則凶也震之及身乃于其躬<lb/>
　也不于其躬謂未及身也隣者近於身者也能震懼<lb/>
　於未及身之前則不至於極矣故得无咎苟未至於<lb/>
　極尚有可改之道震終當變柔不固守故有畏<hi>一作見</hi>
　鄰戒而能變之義聖人於震終示人知懼能改之義<lb/>
　為勸深矣㛰媾所親也謂同動者有言有怨咎之言<lb/>
<pb n="11b"/>
　也六居震之上始為衆<hi>一作震</hi>動之首今乃畏鄰戒而<lb/>
　不敢進與諸處震者異矣故婚媾有言也○所以恐<lb/>
　懼自失如此以未得於中道也謂過中也使之得中<lb/>
　則不至於索索矣極而復征則凶也若能見鄰戒而<lb/>
　知懼變於未極之前則无咎也上六動之極震極則<lb/>
　<hi>一作之終</hi>有變義也<hi>並易傳</hi>
　横渠先生曰危以動懼以語无交而求則民弗與也<lb/>
　故以征則凶能以鄰為懼則可免咎鄰謂五也五既<lb/>
<pb n="12a"/>
　附四已或與焉則招悔而有言矣能以鄰為戒不待<lb/>
　及身而戒則无咎<hi>易說</hi>
　白雲郭氏曰居震之極无中以自守内積驚懼失所<lb/>
　處之道是以志氣索索然而其瞻視亦矍矍然不安<lb/>
　也能止而守不過驚懼而已以征則凶也震驚之來<lb/>
　未及其身方及其鄰能畏懼而戒之如此則无咎矣<lb/>
　蓋先時而懼未至於極故也昏媾所親也有言失之<lb/>
　小也處震之極得无大咎足矣小有言蓋不可得而<lb/>
<pb n="12b"/>
　免也象言中未得者以失中道故索索然也震卦言<lb/>
　虩虩啞啞蘇蘇索索矍矍與二五之言億諸卦皆无<lb/>
　其意雖多恐懼之貌亦於爻義各有辨也<hi>易說</hi>
　<lb/>
　<lb/>
　<lb/>
　<lb/>
　大易粹言卷五十一<lb/>
</p>
<p>
</p>
  </div>
</body>
</text>
</TEI>