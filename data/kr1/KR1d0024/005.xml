<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>周禮疑義舉要卷五</head> <lb/>
    <p>
<pb n="1a"/>
欽定四庫全書<lb/>
　周禮疑義舉要卷五<lb/>
　　　　　　　　　　　　　婺源江永撰<lb/>
　　夏官<lb/>
或謂有征伐則制軍非也觀春秋時晉作二軍三軍三<lb/>
行新軍六軍魯作三軍舍中軍皆於平時作之為中軍<lb/>
為上軍下軍人有所𨽻之軍軍有所統之將謂作軍必<lb/>
須蒐閲則是謂必待出軍時始作之豈平時皆渙散無<lb/>
<pb n="1b"/>
紀者乎然則王畿千里可作數十軍而止六軍何也用<lb/>
人之數不過此其餘皆羡卒以待簡稽而迭用者也<lb/>
天子六軍在六鄉為正軍六遂副之都家之軍又副之<lb/>
六鄉七萬五千家家出一人為兵五家為比故五人為<lb/>
伍伍長下土即比長也閭出二十五人為兩兩司馬中<lb/>
士即閭胥也族出百人為卒卒長上士即族師也黨出<lb/>
五百人為旅旅帥下士即黨正也州出二千五百人<lb/>
為師師帥中大夫即州長也鄉出萬二千五百人為軍<lb/>
<pb n="2a"/>
軍帥命卿即鄉大夫亦即王朝之六卿也大司馬之序<lb/>
官與大司徒六鄉之官正相合故鄭注州長云掌其戒<lb/>
令賞罰於軍因為師帥又注黨正云於軍因為旅帥注<lb/>
族師云於軍因為卒長恐人謂鄉官非軍帥故明言之<lb/>
鄉大夫之為軍帥閭胥之為兩司馬比長之為伍長不言<lb/>
可知矣伍法起於五人而車法起於百人之卒葢兵車<lb/>
一乗有甲士三人歩卒七十二人又有重車一乗二十<lb/>
五人共百人四兩為卒是以一兩之人將重車分之為<lb/>
<pb n="2b"/>
一什三伍炊家子十人固守衣装五人廐養五人樵汲<lb/>
五人也以三兩之人為士徒一甲士主射帥二十四人<lb/>
一甲士主御帥二十四人一甲士為右帥二十四人也<lb/>
車法卒法於此成故族師亦言之詳職云以邦比之法<lb/>
帥四閭之吏以時屬民而較登其族之夫家衆寡辨其<lb/>
貴賤老幼廢疾可任者及其六畜車輦是一族始有兵<lb/>
車重車其兼言輦者役事則有人輦也又云若作民而<lb/>
師田行役則合其卒伍簡其兵器以鼓鐸旗物帥而至<lb/>
<pb n="3a"/>
是百人始有卒而兵車成十五伍重車成五伍也既有<lb/>
車故詳及兵器鼓鐸旗物也然則六鄉六軍之法一族<lb/>
百家而出兵車重車各一乗也以田計之通不易一易<lb/>
再易一家受二夫之地是二十二井又二夫之地而出<lb/>
此二車與漢志言出長轂一乗甸有六十四井者不同<lb/>
周禮言制軍之本法而漢志别是一法也<lb/>
軍將皆命卿如春秋時晉國之制則是以六官之長為<lb/>
軍將矣然則元帥必冡宰乎觀宣王命將出師有其人<lb/>
<pb n="3b"/>
不必六卿之長則亦惟王所命也<lb/>
姜兆錫謂家司馬各使其臣以正于公司馬為序職之<lb/>
文家司馬亦如之句為序官之文二簡互錯此説有理<lb/>
注謂卿大夫之采地王不特置司馬各自使其家臣為<lb/>
司馬主其地之軍賦往聽於王之司馬如此則王朝無<lb/>
是官矣何云家司馬亦如之乎如以家司馬亦如之為<lb/>
大夫家臣之司馬則何以不言都之司馬而唯言家之<lb/>
司馬也葢家司馬亦如之猶春官序官云家宗人如都<lb/>
<pb n="4a"/>
宗人之數也家司馬各使其臣以正于公司馬謂王朝<lb/>
之家司馬使家之臣以其所掌正于公司馬也此正錯<lb/>
簡之有理者也<lb/>
負固不服則侵之注謂兵加其竟而已用兵淺者此説<lb/>
是兵不深入柔服則止倘終負固不服亦班師振旅脩<lb/>
文德以來之而不極兵威若無鐘鼓掩其不備皆後世<lb/>
之譎兵豈先王之義討<lb/>
九畿里數皆不能畫方如棋局周禮立法謂制畿封國<lb/>
<pb n="4b"/>
大略當如此亦有近在内地而其俗已近戎狄者又有<lb/>
蠻夷戎狄與中國雜處者恐周初已有之豈能皆如九<lb/>
畿之法哉<lb/>
夏茇舍是習夜戰之事齊語云夜戰聲相聞夏月晝熱<lb/>
夜凉宜於此時習之將帥以號名别之亦是便於夜也<lb/>
苖田亦即於夜畢之爾雅宵田為獠楚辭招魂卒章懸<lb/>
火炎起亦言宵田之事<lb/>
田時誓有二前誓在列陳之後戒其坐作進退之不用<lb/>
<pb n="5a"/>
命也後誓在表貉之後戒其從禽之不如法也春冬各<lb/>
言其一疏引大閲羣吏聽誓解有司表貉誓民未密<lb/>
司常云大閲贊司馬頒旗物此言治兵辨旗物則是大<lb/>
閲與治兵旗物有不同兩經各言其一而下經大閲之<lb/>
旗物即司常可見也大閲之旗物以尊卑内外而等序<lb/>
之孤卿大夫士在朝之百官師都州里縣鄙都家鄉遂<lb/>
公邑之百官也治兵之旗物則旜旟互易孤卿之旜師<lb/>
都載之師都之旗軍吏載之物與旟互易大夫士之物<lb/>
<pb n="5b"/>
鄉遂載之州里之旟百官載之惟旐則如其故郊野與<lb/>
縣鄙皆公邑之吏也葢行軍有正法有變法大閲之旗<lb/>
正法也治兵之旗變法也正法以齊軍心變法以易師<lb/>
目不畫異物之旜物師都鄉遂之臨行陳者亦載之畫<lb/>
鳥隼之旟百官之不臨行陳者亦載之葢行軍有時而<lb/>
尚變也春秋時有不去其旗而敗者有望其旗而指目<lb/>
其仇者有納旌於弢中不令敵人見者故旗物有變通<lb/>
之法<lb/>
<pb n="6a"/>
治兵不言家葢於師都中包之州長縣正帥其民而致<lb/>
固建平時之旟矣及治兵則易之以物而旟屬之於百<lb/>
官都家大夫帥其民而致固建平時之旗矣及治兵則<lb/>
易之以旜而旗屬之於軍吏皆欲其變也變則不論旗<lb/>
上有畫無畫鄭注限定有軍旅者盡異物無軍旅者帛<lb/>
而不畫非是<lb/>
祀祊此祊字宜與詩方社之方同但是本方之土示非<lb/>
泛指四方如獮時在東方即是東方之示餘方皆然即<lb/>
<pb n="6b"/>
詩之言方社亦是如此方祀上下可通稱但天子之方<lb/>
大諸侯以下之方小耳此祀與社相類故詩毎與社連言<lb/>
之而時田亦一祀祊一祀社也<lb/>
大閲經文雖詳亦多可疑不分班習戰則車徒甚衆四<lb/>
表之地無多縱列太狹横列太濶若分班則經文又未<lb/>
言竊意四時之田竝分畨教閲一田不必徧集王畿之<lb/>
民一人不必嵗供四役否則寧無妨農乎<lb/>
前期羣吏戒衆庶脩戰法即鄉師出田法於州里之事<lb/>
<pb n="7a"/>
非羣吏又分教戰法也中軍以鼙令鼔中軍元帥也三<lb/>
軍六軍必有元帥如王在軍則王為中軍號令必出於<lb/>
一疏謂此六軍三軍居一偏皆自有中軍非也鼙所以<lb/>
引鼓樂有朔鼙應鼙亦是先擊鼙而後擊鼓以小鼓引<lb/>
大鼓也鼓人皆三鼓疑此鼓人謂地官之鼓人下文鼓<lb/>
行鼓進鼓退乃是軍將師帥旅帥之鼓葢中軍先以小鼓<lb/>
號令而鼓人主軍動鼓其衆者遂承中軍之令三鼓以<lb/>
作士氣於是振鐸作旗而諸鼔皆鳴也注謂鼓人為中<lb/>
<pb n="7b"/>
軍之將師帥旅帥則地官鼔人不得聯事矣且中軍將<lb/>
亦不可謂之鼓人下文鼓人皆三鼓倣此皆者鼓人非<lb/>
一也凡云三鼓者疑皆鼓人之鼓<lb/>
車三發徒三刺舊以車轉為發恐不然車既及表乃止<lb/>
矣又三轉胡為葢車上主射者三發矢以象克敵耳田<lb/>
車不能容三人故無戎右主刺而刺者皆在徒徒刺而<lb/>
射者無事非克敵也發刺皆三者戰車有三人斃其左<lb/>
右御也<lb/>
<pb n="8a"/>
鼓退鳴鐃疑鼓退音節與鼓進不同葢鐃聲不能及逺<lb/>
欲退軍必將帥擊退鼓而後卒長皆鳴鐃否則卒長不<lb/>
能自主退<lb/>
羣史各帥其車徒以敘和出象士卒之出軍門亦欲試<lb/>
御者過君表之法也左右陳車徒以下注疏未得其指<lb/>
葢未習戰以前陳車徒如戰之陳此車徒同羣車以率<lb/>
徒徒以衞車擬戰時之陳也既習戰以後將分車徒故<lb/>
立兩和門使車徒各出一之左一之右而車徒遂分列<lb/>
<pb n="8b"/>
也不云左車右徒而云左右陳車徒者因地之勢左右<lb/>
不可常也旗居卒間以分地車徒皆如是徒一廂百人<lb/>
樹一旗則車一廂亦容兩偏之地而樹一旗也<hi>司馬法車十五乗為偏兩偏為卒</hi>車徒各有卒疏謂軍吏各領己之士卒執旗<lb/>
以表之非卒間之義也將田時車徒所以必分者逐獸<lb/>
不必以徒衞車山澤間車徒又不可錯雜故須分隊而<lb/>
進是以先異之也前後有屯百歩此又别為二屯如軍<lb/>
之營葢擬田畢將帥居其中而獻禽也此屯用車徒圍<lb/>
<pb n="9a"/>
繞作之險野則人多易野則車多也注於前後有屯百<lb/>
步解云車徒異羣相去之數其實車徒之分分於左右<lb/>
和與左右陳非分於前後之屯也百歩之屯能容幾車<lb/>
徒哉<lb/>
大役與慮事後鄭慮事者封人本左傳令尹蒍艾獵城<lb/>
沂然此諸侯之制疑王朝大役慮事當是大司空鄉師<lb/>
云攷司空之辟<lb/>
屬其植先鄭引華元為植植字有此確證而後鄭易之<lb/>
<pb n="9b"/>
葢謂王將一人不得言屬耳然大役非一人任其部曲<lb/>
將吏必多將吏皆可謂之植故司馬㑹屬之属字未嘗<lb/>
不可通若築城之植司空自當屬之豈復煩司馬<lb/>
夏官主二牲羊也魚也小子羞羊肆而大司馬尊官羞<lb/>
牲魚者豈禮欲其變與抑以魚為水産與陸産相埒而<lb/>
異之與宗伯不言羞雞牲者文不具<lb/>
晉制敘軍將佐之後有司馬猶之軍司馬也<lb/>
大常惟天子有之必曰銘書於王之大常者因其有功<lb/>
<pb n="10a"/>
　大言之也<lb/>
几頒賞地參之一食食字大司徒大司馬及此官皆有<lb/>
之以大司馬上地食者參之二例之似以有其地而食<lb/>
其所有者為順注謂王食其一恐不然<lb/>
旬之外入馬耳以其物更注謂償以毛色不以齒賈如<lb/>
謂但償馬之毛色則太輕或買他馬以償不以齒賈則<lb/>
又何必其同色此泥物字之義也以其物更者以馬之<lb/>
皮骨肉所植之物價償不責其全償也其外否則歸死<lb/>
<pb n="10b"/>
馬於官而已不責其皮骨肉所值之價也<lb/>
以任齊其行謂以他重物載於車而調習之猶傳云駕<lb/>
而乗材也此謂將逺行之馬亦謂受馬於有司者故因<lb/>
上文及之其軍事物馬而頒自有校人掌之<lb/>
出火内火有謂季春始燠冶則出火於窰家則出火於<lb/>
室必待季秋始内而用之此説不確時燠而出火不用<lb/>
時寒而内用民自知之何待司爟之政令若季春出火<lb/>
於窰禁民不為陶冶正與舊説相反舊説據左傳不誤<lb/>
<pb n="11a"/>
月令雖秦時書亦依仿先王之制而増損之其夏月但<lb/>
禁民燒灰毋用火南方而不禁其陶冶<lb/>
司士言眡治朝之儀但揖見羣臣而已揖畢王即退適<lb/>
路寢聽政而諸臣反其官府治事之處匠人所謂外有<lb/>
九室九卿朝焉者也若議論政事則在路門内之朝如<lb/>
鄉黨攝齊升堂是也<lb/>
路鼓建於大寢之門外其地森嚴肺石之窮民不能至<lb/>
其地擊鼓也朝士既得其情則為擊鼔而大僕遣官達<lb/>
<pb n="11b"/>
之耳<lb/>
王眡燕朝則正位掌擯相謂有政事當議而眂燕朝也<lb/>
因燕羣臣在寢故謂之燕朝鄭謂王圖宗人嘉事則燕<lb/>
朝此舉其一隅謂若文王世子公族朝於内朝耳非謂<lb/>
燕朝惟同族得與也三朝惟路寢有堂有階孔子異姓<lb/>
之臣而攝齊升堂則燕朝無分同異姓且燕宗族時必<lb/>
有異姓一人為賓註云同宗無相賓客之道<lb/>
揚州之三江當以岷江松江浙江為確浙江山海經漢<lb/>
<pb n="12a"/>
志謂之漸水漢志出黝縣即黟縣今出婺源大鄣山之陰<lb/>
莊子謂之淛河至錢塘入海松江承太湖之下流其上<lb/>
流本不與大江相通班固謂蕪湖水東至陽羡此因蕪<lb/>
湖之下銀林鄧步之間地脉相連而勢卑宣歙之水盛<lb/>
則或漫溢而趨陽羡入震澤水不盛則皆從蕪湖入大<lb/>
江不入震澤也明時於高淳築廣通垻垻則無漫溢之<lb/>
事矣水經注謂大江自貴口分流過安吉而入震澤而<lb/>
不知下流地高本不與震澤通也<lb/>
<pb n="12b"/>
荆州其浸潁湛先鄭謂湛未聞今考襄公十六年楚公<lb/>
子格帥師及晉帥戰於湛阪杜注襄城昆陽縣北有湛<lb/>
水東入汝水經注湛水出犫縣北魚齒山東南流為湛<lb/>
浦者是也與潁水同為南陽汝州之水在荆豫之間故<lb/>
屬之荆州<lb/>
　　秋官<lb/>
凡官府簿書謂之中故諸官言治中受中小司寇斷庶<lb/>
民獄訟之中皆謂簿書猶今之案卷也此中字之本義<lb/>
<pb n="13a"/>
故掌文書者謂之史其字从又从中又者右手以手持<lb/>
簿書也吏字事字皆有中字天有司中星後世有治中<lb/>
之官皆取此義<lb/>
王之五門先鄭雉門在庫門之外後鄭庫門在雉門之<lb/>
外後鄭説是外朝在庫門之外亦後鄭説是庫門有屋<lb/>
而無宫室鄭以漢之大㑹殿擬之則有宫室非古制也<lb/>
外朝臣民皆得往來諸侯外朝亦然但未必有三槐九<lb/>
棘嘉石肺石之制<lb/>
<pb n="13b"/>
凡盜賊軍鄉邑及家人殺之無罪軍猶攻殺也注讀軍<lb/>
字為句王氏謂衆而成軍非是<lb/>
凡大約劑書於宗彛謂宗廟之常器鍾鼎皆是書於宗<lb/>
彛如博古圖鍾銘鼎銘是也注謂宗廟之六彛誤矣凡<lb/>
傳言彛器頒宗彛豈必六彛哉<lb/>
梏即校也易曰何校滅耳施於頸即今之枷梏校枷皆<lb/>
一聲之轉注謂在手曰梏誤矣在手者曰拲非兩手共<lb/>
一木<lb/>
<pb n="14a"/>
庶氏除蠱以嘉草攻之一説嘉草蘘荷也葛洪方人得<lb/>
蠱欲知姓名取蘘荷葉著病人臥席下立呼蠱主名<lb/>
壺涿氏掌除水蠱以炮土之鼔敺之以焚石投之明永<lb/>
樂時蘇州有水怪葢蛟蜃之類善崩岸壞民田遣夏原<lb/>
吉治之用壺涿氏之法令民以百十舟載石舟各有鼓<lb/>
同時燒石投水水沸騰復擊鼓以駭之其怪遂死見屈<lb/>
大鈞廣東新語聖經之有用如此<lb/>
大行人諸侯之禮朝位賓主之間七十歩立當前疾先<lb/>
<pb n="14b"/>
鄭云前疾謂駟馬車轅前胡下拄地者按車無疾之名<lb/>
惠士竒云論語邢昺疏引周禮作前侯又小雅蓼蕭章<lb/>
孔疏引大行人亦作前侯葢説文疾作疾古文侯作疾<lb/>
相似易亂故前侯訛為前疾此説是又説文引周禮作<lb/>
前軓軓車軾前也軾前曲中下垂拄地如人之頸故謂<lb/>
之侯侯猶胡也古侯與胡通<lb/>
或疑朝覲無迎賓之法愚謂朝覲之禮雖異㝷常主賓<lb/>
然侯氏之入王門也豈其無擯介傳命忽然而至於廟<lb/>
<pb n="15a"/>
門哉大行人云凡諸侯之王事辨其位正其等協其禮<lb/>
賓而見之則當將幣之先庫門之外宜其有朝位有擯<lb/>
介天官掌次朝覲㑹同則張大次小次注云大次初往<lb/>
所止居小次即宫待事之處然則朝覲當有大次在外<lb/>
朝有小次在廟門外覲禮所謂諸侯前朝皆受舍於朝<lb/>
是也覲禮言旅見則分同姓西面異姓東面若其特朝<lb/>
則次當張之門外西方而東面以為止居待事之處掌<lb/>
訝云及將幣為前驅至於朝詔其位入復此朝與位正<lb/>
<pb n="15b"/>
大行人所謂朝位賔主之間幾十步立當車下某處者<lb/>
也掌訝既詔侯氏位當於此於是入白王言侯氏已至<lb/>
朝如掌訝不能徑至王所亦必有擯者傳達之自入復<lb/>
至行禮為時久則侯氏宜於大次止居以待於是王乃<lb/>
乗金路出路門應門雉門而入廟以待侯氏之至節次<lb/>
固當如此王既入廟負黼依大門外乃陳擯介而傳辭<lb/>
侯氏出次立當其位他時賔主之禮擯者出請事而賔<lb/>
對此時傳辭當自侯氏始葢天子至尊當不請事且前<lb/>
<pb n="16a"/>
此已云某日伯父帥乃初事矣豈至此復請所為來事<lb/>
哉惟侯氏自道其來王之意介傳之擯擯達之天子耳<lb/>
王之擯則大行人小行人嗇夫是也其擯當交擯介與<lb/>
擯皆遞傳故經文於大國之孤特云不交擯明諸侯當<lb/>
交擯也雖交擯而無三辭侯氏一請天子即有許入之<lb/>
辭如覲禮伯父其入之云亦遞傳之於是侯氏入大門<lb/>
而右擯介隨之東行至廟門外入於小次以待事復陳<lb/>
擯介侯氏出次執圭介復迭傳命道其將入奉贄之意<lb/>
<pb n="16b"/>
於是嗇夫承命告天子天子又有許入之辭乃入門右<lb/>
坐奠圭如覲禮之儀以此言之則朝位正是將幣之日<lb/>
其云賔主之間者儗度言之實則賔與大門相去之間<lb/>
也儀禮全經當有朝禮一篇與覲禮互為詳略如致飱<lb/>
祼賔歸饔餼還圭賄贈等事當於朝禮詳之即覲禮亦<lb/>
當有大門外陳擯介傳辭之儀葢朝禮已詳故覲禮略<lb/>
耳若曲禮當宁而立之云自是記人之異説<lb/>
　周禮疑義舉要卷五<lb/>
</p>
<p>
</p>
  </div>
</body>
</text>
</TEI>