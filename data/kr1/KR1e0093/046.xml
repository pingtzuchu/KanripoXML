<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="1a"/>
　欽定四庫全書<lb/>
日講春秋解義卷四十六<lb/>
　　　襄公<lb/>
　三十年春王正月楚子使薳罷來聘<hi>罷公羊作頗</hi>
　　<hi>左傳</hi>三十年春王正月楚子使薳罷來聘通嗣君也<hi>郊敖</hi>
　　<hi>即位</hi>穆叔問王子之為政何如<hi>王子圍為令尹</hi>對曰吾儕小人<lb/>
　　食而聽事猶懼不給命而不免於戾焉與知政固問<lb/>
　　焉不告穆叔告大夫曰楚令尹將有大事子蕩將與<lb/>
<pb n="1b"/>
　　焉<hi>子蕩薳罷</hi>助之匿其情矣<lb/>
　　　公踰年在楚郟敖新即位使薳罷來聘魯以君行<lb/>
　　　而楚以大夫報行霸主之禮于中國非晉平趙武<lb/>
　　　之責而何哉<lb/>
　　<hi>附録左傳</hi>子産相鄭伯以如晉叔向問鄭國之政焉對曰<lb/>
　　吾得見與否在此嵗也駟良方爭未知所成<hi>駟子晳良伯有</hi>
　　若有所成吾得見乃可知也叔向曰不既和矣乎對<lb/>
　　曰伯有侈而愎子晳好在人上莫能相下也雖其和<lb/>
<pb n="2a"/>
　也猶相積惡也惡至無日矣<hi>為此年秋良霄出奔傳</hi>　三月癸<lb/>
　未晉悼夫人食輿人之城杞者<hi>輿衆也城杞在徃年</hi>絳縣人或<lb/>
　年長矣無子而徃與於食有與疑年使之年<hi>使言某年</hi>曰<lb/>
　臣小人也不知紀年臣生之嵗正月甲子朔四百有<lb/>
　四十五甲子矣其季於今三之一也<hi>所稱正月夏正月也三分六甲</hi>
　<hi>之一得甲子甲戌盡癸未</hi>吏走問諸朝師曠曰魯叔仲惠伯會郤<lb/>
　成子於承匡之嵗也<hi>在文十一年</hi>是嵗也狄伐魯叔孫莊<lb/>
　叔於是乎敗狄於鹹獲長狄僑如及虺也豹也而皆<lb/>
<pb n="2b"/>
　以名其子七十三年矣史趙曰<hi>晉大史名趙</hi>亥有二首六<lb/>
　身下二如身是其日數也<hi>古亥字二畫在上三人在下故以二為首以六為身</hi>
　<hi>下首之二畫豎置身旁當為恀字則是老人始生至今之日數葢以二首為二萬六身為六千六百六十</hi>
　<hi>日也</hi>士文伯曰<hi>文伯士弱之子</hi>然則二萬六千六百有六旬也<lb/>
　趙孟問其縣大夫則其屬也<hi>屬趙武</hi>召之而謝過焉曰<lb/>
　吾不才任君之大事以晉國之多虞不能由吾子<hi>由用</hi>
　<hi>也</hi>使吾子辱在泥塗乆矣武之罪也敢謝不才遂仕<lb/>
　之使助為政辭以老與之田使為君復陶<hi>復陶主衣服之官</hi>
<pb n="3a"/>
　以為絳縣師<hi>縣師掌地域辨其夫家人民</hi>而廢其輿尉<hi>以役孤老故</hi>於<lb/>
　是魯使者在晉歸以語諸大夫季武子曰晉未可媮<lb/>
　也<hi>媮薄也</hi>有趙孟以為大夫有伯瑕以為佐<hi>伯瑕士文伯</hi>有<lb/>
　史趙師曠而咨度焉有叔向女齊以師保其君其朝<lb/>
　多君子其庸可媮乎勉事之而後可<hi>傳言晉所以不失諸侯</hi>
　夏四月已亥鄭伯及其大夫盟<hi>駟良爭故</hi>君子是以知鄭<lb/>
　難之不己也<lb/>
夏四月蔡世子般弑其君固<lb/>
<pb n="3b"/>
　<hi>左傳</hi>蔡景侯為大子般娶于楚通焉太子弑景侯<hi>終子産言</hi>
　<hi>有子禍</hi>
　<hi>榖梁傳</hi>其不日子奪父政是謂夷之<lb/>
　　不言其父而言其君者君於世子有父之親有君<lb/>
　　之尊故互舉以盡其義也<lb/>
五月甲午宋災宋伯姬卒<hi>伯姬上公羊榖梁無宋字</hi>
　<hi>左傳</hi>或叫于宋大廟<hi>叫呼/也</hi>曰譆譆出出<hi>譆譆熱也出出戒伯姬</hi>鳥<lb/>
　鳴于亳社<hi>殷社</hi>如曰譆譆<hi>皆火妖也</hi>甲午宋大災宋伯姬卒<lb/>
<pb n="4a"/>
　待姆也<hi>姆女師</hi>君子謂宋共姬女而不婦女待人<hi>待人而行</hi>
　婦義事也<hi>義從宜也伯姬時年六十左右</hi>
　<hi>榖梁傳</hi>取卒之日加之災上者見以災卒也其見以災<lb/>
　卒奈何伯姬之舎失火左右曰夫人少辟火乎伯姬<lb/>
　曰婦人之義傅母不在宵不下堂左右又曰夫人少<lb/>
　辟火乎伯姬曰婦人之義保母不在宵不下堂遂逮<lb/>
　乎火而死婦人以貞為行者也伯姬之婦道盡矣詳<lb/>
　其事賢伯姬也<lb/>
<pb n="4b"/>
　　連書災與卒而貫以日見以災卒也伯姬年踰六<lb/>
　　十雖辟火以全生不害為貞而致死以守禮婦道<lb/>
　　盡矣而宋之臣子緩救以死其君母罪可勝誅哉<lb/>
天王殺其弟佞夫<hi>公羊作年夫</hi>
　<hi>左傳</hi>初王儋季卒<hi>儋季周靈王弟</hi>其子括將見王而歎單公子<lb/>
　愆期為靈王御士過諸廷<hi>愆期行過王廷</hi>聞其歎而言曰烏<lb/>
　乎必有此夫<hi>欲有此朝廷之權</hi>入以告王且曰必殺之不慼<lb/>
　而願大視躁而足髙心在他矣不殺必害王曰童子<lb/>
<pb n="5a"/>
　何知及靈王崩儋括欲立王子佞夫<hi>佞夫靈王子景王弟</hi>佞夫<lb/>
　弗知戊子儋括圍蒍逐成愆<hi>成愆蒍邑大夫</hi>成愆奔平畤<hi>平畤</hi>
　<hi>杜注周邑</hi>五月癸已尹言多劉毅單蔑甘過鞏成殺佞夫<lb/>
　<hi>五子周大夫</hi>括瑕廖奔晉<hi>括廖不書賤也</hi>書曰天王殺其弟佞夫<lb/>
　罪在王也<hi>以佞夫不知故</hi>
　<hi>榖梁傳</hi>傳曰諸侯且不首惡况於天子乎君無忍親之<lb/>
　義天子諸侯所親者唯長子母弟耳天王殺其弟佞<lb/>
　夫甚之也<lb/>
<pb n="5b"/>
　　鄭伯克叚于鄢不書弟叚不弟也今天王之殺佞<lb/>
　　夫書弟則知非佞夫之罪也儋括之亂佞夫不知<lb/>
　　而以嫌見殺過矣<lb/>
王子瑕奔晉<lb/>
　　儋括之亂佞夫見殺瑕懼禍而奔則必與聞乎儋<lb/>
　　括之謀矣瑕與子朝皆為逆亂無所容身避罪逃<lb/>
　　竄與守官保禄而出奔者異故皆不言出<lb/>
　<hi>附録左傳</hi>六月鄭子産如陳涖盟歸復命告大夫曰陳亡<lb/>
<pb n="6a"/>
　國也不可與也聚禾粟繕城郭恃此二者而不撫其<lb/>
　民其君弱植公子侈大子卑大夫敖政多門以介于<lb/>
　大國能無亡乎不過十年矣<hi>為昭八年楚滅陳傳</hi>
秋七月叔弓如宋葬宋共姬<hi>共姬上榖梁無宋字</hi>
　<hi>左傳</hi>秋七月叔弓如宋葬共姬也<lb/>
　<hi>公羊傳</hi>外夫人不書葬此何以書隱之也何隱爾宋災<lb/>
　伯姬卒焉其稱諡何賢也何賢爾宋災伯姬存焉有<lb/>
　司復曰火至矣請出伯姬曰不可吾聞之也婦人夜<lb/>
<pb n="6b"/>
　出不見傅母不下堂傅至矣母未至也逮乎火而死<lb/>
　<hi>穀梁傳</hi>外夫人不書葬此其言葬何也吾女也卒災故<lb/>
　隱而葬之也<lb/>
　　魯髙共姬之義故使卿共葬事内女之葬不書遭<lb/>
　　變然後書莊四年齊侯葬紀伯姬三十年葬紀叔<lb/>
　　姬此年葬共姬皆非常也<lb/>
鄭良霄出奔許自許入於鄭鄭人殺良霄<lb/>
　<hi>左傳</hi>鄭伯有耆酒為窟室而夜飲酒<hi>窟室地室</hi>擊鐘焉朝至<lb/>
<pb n="7a"/>
　未己朝者曰公焉在<hi>家臣故謂伯有為公</hi>其人曰吾公在壑谷<lb/>
　<hi>壑谷窟室</hi>皆自朝布路而罷<hi>布路/分散</hi>既而朝<hi>伯有朝鄭君</hi>則又將<lb/>
　使子晳如楚歸而飲酒庚子子晳以駟氏之甲伐而<lb/>
　焚之伯有奔雍梁<hi>雍梁杜注鄭地</hi>醒而後知之遂奔許大夫<lb/>
　聚謀子皮曰仲虺之志云亂者取之亡者侮之推亡<lb/>
　固存國之利也罕駟豐同生<hi>罕子皮駟子晳豐公孫段也三家本同母兄弟</hi>
　伯有汰侈故不免人謂子産就直助强<hi>時謂子晳直三家强</hi>子<lb/>
　産曰豈為我徒<hi>徒黨也言不以駟良為黨</hi>國之禍難誰知所敝或<lb/>
<pb n="7b"/>
　主强直難乃不生<hi>言能强能直則可弭難今三家未能伯有方爭</hi>姑成吾所<lb/>
　<hi>欲以無所附著為所</hi>辛丑子産斂伯有氏之死者而殯之不及<lb/>
　謀而遂行<hi>不與於國謀</hi>印段從之<hi>義子産</hi>子皮止之衆曰人<lb/>
　不我順何止焉子皮曰夫子禮於死者况生者乎遂<lb/>
　自止之壬寅子産入癸卯子石入<hi>子石印段</hi>皆受盟於子<lb/>
　晳氏乙已鄭伯及其大夫盟於大宫盟國人於師之<lb/>
　梁之外<hi>師之梁鄭城門</hi>伯有聞鄭人之盟已也怒聞子皮之<lb/>
　甲不與攻己也喜曰子皮與我矣癸丑晨自墓門之<lb/>
<pb n="8a"/>
　瀆入<hi>墓門鄭城門</hi>因馬師頡介於襄庫以伐舊北門<hi>馬師頡子</hi>
　<hi>羽孫</hi>駟帯率國人以伐之<hi>駟帯子西子子晳之宗主</hi>皆召子産子産<lb/>
　曰兄弟而及此吾從天所與伯有死於羊肆<hi>羊肆市列</hi>子<lb/>
　産襚之枕之股而哭之斂而殯諸伯有之臣在市側<lb/>
　者既而葬諸斗城<hi>斗城杜注鄭地名今河南陳留縣南有斗城</hi>子駟氏欲<lb/>
　攻子産子皮怒之曰禮國之幹也殺有禮禍莫大焉<lb/>
　<hi>葬伯有為有禮</hi>乃止於是游吉如晋還聞難不入復命於介<lb/>
　八月甲子奔晉駟帯追之及酸棗<hi>酸棗杜注陳畱縣今河南延津縣北</hi>
<pb n="8b"/>
　<hi>有古城</hi>與子上盟<hi>子上駟帶</hi>用兩珪質於河使公孫肸入盟<lb/>
　大夫已已復歸<hi>游吉歸</hi>書曰鄭人殺良霄不稱大夫言<lb/>
　自外入也<hi>既出位絶非復鄭大夫</hi>于子蟜之卒也<hi>子蟜公孫蠆卒在十九年</hi>
　將葬公孫揮與裨竈晨㑹事焉過伯有氏其門上生<lb/>
　莠子羽曰其莠猶在乎<hi>子羽公孫揮以莠喻伯有</hi>於是嵗在降婁<lb/>
　降婁中而旦<hi>降婁奎婁也周七月今年月降婁中而天明</hi>裨竈指之曰猶<lb/>
　可以終嵗<hi>指降婁也嵗星十二年而一終</hi>嵗不及此次也己<hi>不及降婁</hi>及<lb/>
　其亡也嵗在娵訾之口<hi>娵訾營室東壁二十八年嵗星淫在𤣥枵今三十年在娵</hi>
<pb n="9a"/>
　<hi>訾是嵗星停在𤣥枵二年</hi>其明年乃及降婁僕展從伯有與之皆<lb/>
　死<hi>僕展鄭大夫伯有黨</hi>羽頡出奔晉為任大夫<hi>羽頡馬師頡任杜注晉縣屬廣</hi>
　<hi>平郡今直隸任縣東南有古任城</hi>雞澤之㑹<hi>在三年</hi>鄭樂成奔楚遂適<lb/>
　晉羽頡因之與之比而事趙文子言伐鄭之說焉以<lb/>
　宋之盟故不可子皮以公孫鉏為馬師<hi>鉏子罕之子代羽頡</hi>
　<hi>榖梁傳</hi>不言大夫惡之也<lb/>
　　稱人以殺而不言大夫討賊之辭也不言復入方<lb/>
　　出而遽歸與宋魚石晉欒盈去國數年而復入者<lb/>
<pb n="9b"/>
　　異也不言叛者將不利於國非據邑以自保不得<lb/>
　　書叛也<lb/>
冬十月葬蔡景公<lb/>
　<hi>公羊傳</hi>賊未討何以書葬君子辭也<hi>君子為中國諱弑父恥重故隱之</hi>
　<hi>榖梁傳</hi>不日卒而月葬不葬者也卒而葬之不忍使父<lb/>
　失民於子也<hi>不書葬則與失民同故曰不忍使父失民於子</hi>
　　春秋大法君弑而賊不討則不書葬蔡景公之葬<lb/>
　　何以書徧刺天下之諸侯也在禮知生者弔知死<lb/>
<pb n="10a"/>
　　者傷世子弑君覆載所不容也不能致討而使人<lb/>
　　徃㑹其葬以禮於生者人理滅矣<lb/>
　<hi>附録左傳</hi>楚公子圍殺大司馬蒍掩而取其室<hi>蒍掩二十五年為大</hi>
　<hi>司馬</hi>申無宇曰<hi>無宇芋尹</hi>王子必不免善人國之主也王子<lb/>
　相楚國將善是封殖而虐之是禍國也且司馬令尹<lb/>
　之偏而王之四體也絶民之主去身之偏艾王之體<lb/>
　以禍其國無不祥大焉<hi>不祥無大於是</hi>何以得免<hi>為昭十三年楚弑靈</hi>
　<hi>王傳</hi>
<pb n="10b"/>
晉人齊人宋人衛人鄭人曹人莒人邾人滕人薛人把<lb/>
人小邾人㑹於澶淵宋災故<lb/>
　<hi>左傳</hi>為宋災故諸侯之大夫㑹以謀歸宋財冬十月叔<lb/>
　孫豹㑹晉趙武齊公孫蠆宋向戌衞北宫佗<hi>佗北宫括之子</hi>
　鄭罕虎<hi>虎子皮</hi>及小邾之大夫㑹於澶淵既而無歸於<lb/>
　宋故不書其人君子曰信其不可不慎乎澶淵之㑹<lb/>
　卿不書不信也夫諸侯之上卿㑹而不信寵名皆棄<lb/>
　<hi>寵謂族也</hi>不信之不可也如是詩曰文王陟降在帝左右<lb/>
<pb n="11a"/>
　信之謂也<hi>詩大雅言文王之所以能上接天下接人動順帝者唯以信</hi>又曰淑慎<lb/>
　爾止無載爾偽<hi>逸詩也言當善慎舉止無載行詐偽</hi>不信之謂也書曰<lb/>
　某人某人㑹於澶淵宋災故尤之也不書魯大夫諱<lb/>
　之也<lb/>
　<hi>公羊傳</hi>宋災故者何諸侯㑹於澶淵凡為宋災故也㑹<lb/>
　未有言其所為者此言所為何録伯姬也諸侯相聚<lb/>
　而更宋之所䘮<hi>更復也</hi>曰死者不可復生爾財復矣此<lb/>
　大事也曷為使微者卿也卿則其稱人何貶曷為貶<lb/>
<pb n="11b"/>
　卿不得憂諸侯也<hi>大夫之義得憂内不得憂外所以抑臣道也</hi>
　<hi>榖梁傳</hi>㑹不言其所為其曰宋災故何也不言災故則<lb/>
　無以見其善也其曰人何也救災以衆何救焉更宋<lb/>
　之所䘮財也澶淵之會中國不侵伐夷狄夷狄不入<lb/>
　中國無侵伐八年善之也晉趙武楚屈建之力也<lb/>
　　㑹未有言所為者此㑹書宋災故與桓二年稷之<lb/>
　　㑹書成宋亂同乃程子所謂春秋大義數十炳如<lb/>
　　日星者也世子弑君之惡不能討宋之災已過時<lb/>
<pb n="12a"/>
　　矣而合十二國為㑹以更其財不亦傎乎使不書<lb/>
　　宋災故則習其讀者疑於欲討蔡般而不果矣列<lb/>
　　國書人歸財細事卿不行也魯與宋姻親使卿會<lb/>
　　葬則周恤之事必多故是役轉不與耳<lb/>
　<hi>附録左傳</hi>鄭子皮授子産政<hi>伯有死子皮知政以子産賢故讓之</hi>辭曰國小<lb/>
　而偪<hi>偪近大國</hi>族大寵多不可為也子皮曰虎帥以聽誰<lb/>
　敢犯子子善相之國無小小能事大國乃寛子産為<lb/>
　政有事伯石<hi>伯石公孫段有事欲使之</hi>賂與之邑子大叔曰國皆<lb/>
<pb n="12b"/>
　其國也<hi>言鄭大夫共憂鄭國事</hi>奚獨賂焉子産曰無欲實難皆<lb/>
　得其欲以從其事而要其成非我有成其在人乎<hi>言事</hi>
　<hi>成猶在我非在他也</hi>何愛於邑邑將焉徃<hi>言猶在國</hi>子太叔曰若四<lb/>
　國何子産曰非相違也而相從也<hi>言賂以邑欲為和順</hi>四國何<lb/>
　尤焉鄭書有之曰<hi>鄭國史書</hi>安定國家必大焉先<hi>先和大族</hi>姑<lb/>
　先安大以待其所歸既伯石懼而歸邑卒與之伯有<lb/>
　既死使大史命伯石為卿辭大史退則請命焉<hi>請大史更</hi>
　<hi>命已</hi>復命之又辭如是三乃受策入拜子産是以惡其<lb/>
<pb n="13a"/>
　為人也<hi>惡其虚飾</hi>使次己位<hi>畏其作亂故寵之</hi>子産使都鄙有章<lb/>
　<hi>國都及邉鄙車服尊卑各有分部</hi>上下有服<hi>公卿大夫/服不相踰</hi>田有封洫<hi>封疆</hi>
　<hi>也洫溝也</hi>廬井有伍<hi>廬舎也九夫為/井使五家相保</hi>大人之忠儉者<hi>大人謂卿</hi>
　<hi>大夫</hi>從而與之泰侈者因而斃之豐卷將祭請田焉<hi>田獵</hi>
　<hi>也</hi>弗許曰唯君用鮮<hi>野/獸</hi>衆給而已<hi>衆臣祭以芻豢為足</hi>子張怒<lb/>
　退而徵役<hi>子張豐卷召兵欲攻子産</hi>子産奔晉子皮止之而逐豐<lb/>
　卷豐卷奔晉子産請其田里<hi>請於公不沒入</hi>三年而復之反<lb/>
　其田里及其入焉<hi>田里所收入</hi>從政一年輿人誦之曰取<lb/>
<pb n="13b"/>
　我衣冠而褚之<hi>褚畜也奢侈者畏法故畜藏</hi>取我田疇而伍之孰<lb/>
　殺子産吾其與之及三年又誦之曰我有子弟子産<lb/>
　誨之我有田疇子産殖之子産而死誰其嗣之<hi>傳言鄭所</hi>
　<hi>以興</hi>
三十有一年春王正月<lb/>
　<hi>附録左傳</hi>三十一年春王正月穆叔至自㑹<hi>澶淵㑹還</hi>見孟孝<lb/>
　伯語之曰趙孟將死矣其語偷不似民主且年未盈<lb/>
　五十而諄諄焉如八九十者弗能久矣<hi>成二年戰於鞌趙朔已死</hi>
<pb n="14a"/>
　<hi>於是趙文子始生至襄三十年㑹澶淵蓋年四十七八故言未盈五十</hi>若趙孟死為政<lb/>
　者其韓子乎<hi>韓子韓起</hi>吾子盍與季孫言之可以樹善君<lb/>
　子也<hi>言韓起有君子之德</hi>晉君將失政矣若不樹焉使早備魯<lb/>
　<hi>使韓子早為魯備</hi>既而政在大夫韓子懦弱大夫多貪求欲<lb/>
　無厭齊楚未足與也魯其懼哉孝伯曰人生幾何誰<lb/>
　能無偷朝不及夕將安用樹穆叔出而告人日孟孫<lb/>
　將死矣吾語諸趙孟之偷也而又甚焉又與季孫語<lb/>
　晉故<hi>如與孟孫言</hi>季孫不從及趙文子卒<hi>在昭元年</hi>晉公室卑<lb/>
<pb n="14b"/>
　政在侈家韓宣子為政不能圗諸侯魯不堪晉求讒<lb/>
　慝𢎞多是以有平丘之會<hi>平丘會在昭十三年晉人執季孫意如</hi>　齊<lb/>
　子尾害閭丘嬰欲殺之使帥師以伐陽州<hi>陽州杜注魯地在東</hi>
　<hi>平西北盖齊魯竟上邑</hi>我問師故夏五月子屋殺閭丘嬰以說<lb/>
　于我師工僂灑渻竈孔虺賈寅出奔莒<hi>四子嬰之黨</hi>出羣<lb/>
　公子<hi>為昭十年欒髙之難復羣公子起本</hi>
夏六月辛巳公薨於楚宮<lb/>
　<hi>左傳</hi>公作楚宮<hi>適楚好其宫歸而作之</hi>穆叔曰大誓云民之所欲<lb/>
<pb n="15a"/>
　天必從之君欲楚也夫故作其宮若不復適楚必死<lb/>
　是宫也六月辛巳公薨於楚宫叔仲帶竊其拱璧以<lb/>
　與御人納諸其懐而從取之由是得罪<hi>得罪謂魯人薄之故子孫</hi>
　<hi>不得志於魯</hi>
　<hi>榖梁傳</hi>楚宫非正也<lb/>
　　楚宫别宫也公適楚美其宫歸而作之遂薨於此<lb/>
　　魯至襄公季孫宿專行無忌諸大夫則而象之三<lb/>
　　桓益彊四鄰交侵内失其政柄而外弱於邾莒其<lb/>
<pb n="15b"/>
　　所以致此者以公履危而懐安不能自彊於政治<lb/>
　　非獨以承國於幼弱也<lb/>
秋九月癸巳子野卒<lb/>
　<hi>左傳</hi>立胡女敬歸之子子野<hi>胡歸姓之國敬歸襄公妾</hi>次於季氏秋<lb/>
　九月癸巳卒毁也　立敬歸之娣齊歸之子公子稠<lb/>
　<hi>齊諡稠昭公名</hi>穆叔不欲曰大子死有母弟則立之無則立<lb/>
　長年鈞擇賢義鈞則卜古之道也非適嗣何必娣之<lb/>
　子<hi>言子稠非適嗣</hi>且是人也居䘮而不哀在慼而有嘉容是<lb/>
<pb n="16a"/>
　謂不度不度之人鮮不為患若果立之必為季氏憂<lb/>
　武子不聽卒立之比及葬三易衰衰衽如故衰<hi>言其嬉戯</hi>
　<hi>無度</hi>於是昭公十九年矣猶有童心君子是以知其不<lb/>
　能終也<hi>為昭二十五年公孫於齊傳</hi>
　<hi>榖梁傳</hi>子卒日正也<lb/>
　　傳稱子野以毁卒先儒以為書名未終喪也不薨<lb/>
　　不葬未踰年也但據經所書則與子般子赤見弑<lb/>
　　者無異按傳立胡女敬歸之子子野次於季氏既<lb/>
<pb n="16b"/>
　　為嗣子則當宅憂於殯宫而次於季氏則其情事<lb/>
　　不可推而所以卒者亦不可考矣此一經之大義<lb/>
　　姑發所疑以備先儒所未及不可以無辨也<lb/>
已亥仲孫羯卒<lb/>
　<hi>左傳</hi>已亥孟孝伯卒<hi>終穆叔言子貜嗣為大夫是為僖子</hi>
冬十月滕子來會葬<lb/>
　<hi>左傳</hi>冬十月滕成公来㑹葬惰而多涕子服惠伯曰滕<lb/>
　君將死矣怠於其位而哀己甚兆於死所矣能無從<lb/>
<pb n="17a"/>
　乎<hi>為昭三年滕子卒傳</hi>
　　禮諸侯之喪士弔大夫送葬今滕子親㑹而魯受<lb/>
　　之皆非禮也<lb/>
癸酉葬我君襄公<lb/>
　<hi>左傳</hi>癸酉葬㐮公<lb/>
　<hi>附録左傳</hi>公薨之月子産相鄭伯以如晉晉侯以我喪故<lb/>
　未之見也子産使盡壞其館之垣而納車馬焉士文<lb/>
　伯譲之曰敝邑以政刑之不修寇盜充斥<hi>充滿斥見言其多</hi>
<pb n="17b"/>
　無若諸侯之屬辱在寡君者何是以令吏人完客所<lb/>
　館髙其閈閎<hi>閈閭也</hi>厚其牆垣以無憂客使今吾子壞<lb/>
　之雖從者能戒其若異客何以敝邑之為盟主繕完<lb/>
　葺牆<hi>葺覆也</hi>以待賓客若皆毁之其何以共命寡君使<lb/>
　丐請命<hi>正義曰丐士文伯名</hi>對曰以敝邑褊小介於大國誅求<lb/>
　無時是以不敢寧居悉索敝賦以來㑹時事逢執事<lb/>
　之不閒而未得見又不獲聞命未知見時不敢輸幣<lb/>
　亦不敢暴露其輸之則君之府實也非薦陳之不敢<lb/>
<pb n="18a"/>
　輸也<hi>薦陳猶獻見也</hi>其暴露之則恐燥濕之不時而朽蠧以<lb/>
　重敝邑之罪僑聞文公之為盟主也宫室卑庳無觀<lb/>
　臺榭以崇大諸侯之館館如公寢庫廐繕修司空以<lb/>
　時平易道路<hi>易治也</hi>圬人以時塓館宫室<hi>圬人塗者塓塗也</hi>諸<lb/>
　侯賓至甸設庭燎<hi>庭燎設火於庭</hi>僕人廵宫車馬有所賓從<lb/>
　有代<hi>代客役</hi>巾車脂轄<hi>巾車主/車之官</hi>隸人牧圉各瞻其事<hi>瞻視</hi>
　<hi>客所當得</hi>百官之屬各展其物<hi>展陳也</hi>公不留賔而亦無廢<lb/>
　事憂樂同之事則廵之<hi>廵行也</hi>敎其不知而恤其不足<lb/>
<pb n="18b"/>
　賓至如歸無寧菑患<hi>無寧寧也</hi>不畏冦盜而亦不患燥濕<lb/>
　今銅鞮之宫數里<hi>銅鞮晉離宫</hi>而諸侯舎於隸人<hi>舎如隸人舍</hi>
　門不容車而不可踰越盜賊公行而夭癘不戒<hi>癘猶災也</hi>
　<hi>言水潦不時</hi>賓見無時命不可知若又勿壊是無所藏幣<lb/>
　以重罪也敢請執事將何所命之雖君之有魯䘮亦<lb/>
　敝邑之憂也<hi>言鄭與魯亦有同姓之憂</hi>若獲薦幣修垣而行君之<lb/>
　惠也敢憚勤勞文伯復命趙文子曰信我實不德而<lb/>
　以隸人之垣以贏諸侯<hi>贏受也</hi>是吾罪也使士文伯謝<lb/>
<pb n="19a"/>
　不敏焉晉侯見鄭伯有加禮厚其宴好而歸之乃築<lb/>
　諸侯之館叔向曰辭之不可以己也如是夫子產有<lb/>
　辭諸侯賴之若之何其釋辭也詩曰辭之輯矣民之<lb/>
　協矣辭之繹矣民之莫矣<hi>詩大雅言辭輯睦則民恊同辭說繹則民安定莫猶</hi>
　<hi>定也</hi>其知之矣鄭子皮使印段如楚以適晉告禮也<lb/>
　<hi>得事大國之禮</hi>
十有一月莒人弑其君密州<lb/>
　<hi>左傳</hi>莒犂比公生去疾及展輿<hi>犂比莒子/密州之號</hi>既立展輿<hi>立以</hi>
<pb n="19b"/>
　<hi>為世子</hi>又廢之犂比公虐國人患之十一月展輿因國<lb/>
　人以攻莒子弑之乃立<hi>展輿立為君</hi>去疾奔齊齊出也<hi>母齊</hi>
　<hi>女</hi>展輿呉出也<hi>為明年/奔呉傳</hi>書曰莒人弑其君買朱鉏<hi>買朱</hi>
　<hi>鉏密州之字</hi>言罪之在也<hi>罪在鉏也</hi>
　　稱人以弑者一國之人所欲弑也莒子虐莒人弑<lb/>
　　之立展輿春秋稱莒人則罪不在展輿矣左傳展<lb/>
　　輿因國人以攻莒子陸氏淳謂以當作之傳文偶<lb/>
　　誤後儒承誤而不敢輙改盖得其義<lb/>
<pb n="20a"/>
　<hi>附録左傳</hi>吳子使屈狐庸聘於晉<hi>屈狐庸巫臣之子也成七年適吳為行人</hi>通<lb/>
　路也<hi>通吴晋之路</hi>趙文子問焉曰延州來季子其果立乎<lb/>
　<hi>延州來季札邑</hi>巢隕諸樊<hi>在二十/五年</hi>閽戕戴吳<hi>在二十九年戴吳餘祭</hi>天<lb/>
　似啓之何如對曰不立是二王之命也非啟季子也<lb/>
　若天所啟其在今嗣君乎<hi>嗣君謂夷昧</hi>甚徳而度德不失<lb/>
　民度不失事<hi>審事情</hi>民親而事有序其天所啟也有吳<lb/>
　國者必此君之子孫實終之季子守節者也雖有國<lb/>
　不立　十二月北宫文子相衛襄公以如楚<hi>文子北宫佗襄</hi>
<pb n="20b"/>
　<hi>公獻公子</hi>宋之盟故也過鄭印段廷勞于棐林如聘禮而<lb/>
　以勞辭<hi>用聘禮而用郊勞之辭</hi>文子入聘<hi>報印段</hi>子羽為行人馮<lb/>
　簡子與子太叔逆客事畢而出言於衛侯曰鄭有禮<lb/>
　其數世之福也其無大國之討乎詩云誰能執熱逝<lb/>
　不以濯<hi>詩大雅濯以水濯手</hi>禮之於政如熱之有濯也濯以救<lb/>
　熱何患之有<hi>此以上文子辭</hi>子産之從政也擇能而使之馮<lb/>
　簡子能斷大事子大叔美秀而文公孫揮能知四國<lb/>
　之為<hi>知諸侯所欲為</hi>而辨於其大夫之族姓班位貴賤能否<lb/>
<pb n="21a"/>
　而又善為辭令裨諶能謀謀於野則獲<hi>得所謀也</hi>謀於邑<lb/>
　則否<hi>此才性之蔽</hi>鄭國將有諸侯之事子産乃問四國之<lb/>
　為於子羽且使多為辭令與裨諶乗以適野使謀可<lb/>
　否而告馮簡子使斷之事成乃授子大叔使行之以<lb/>
　應對賓客是以鮮有敗事北宫文子所謂有禮也<hi>傳跡</hi>
　<hi>子産行事以明文子之言</hi>　鄭人游於鄉校<hi>鄉之/學校</hi>以論執事<hi>論其得失</hi>
　然明謂子産曰毁鄉校如何<hi>患人於中謗議國政</hi>子産曰何為<lb/>
　夫人朝夕退而游焉以議執政之善否其所善者吾<lb/>
<pb n="21b"/>
　則行之其所惡者吾則改之是吾師也若之何毁之<lb/>
　我聞忠善以損怨<hi>為忠善則怨謗息</hi>不聞作威以防怨豈不<lb/>
　遽止然猶防川大決所犯傷人必多吾不克救也不<lb/>
　如小決使道<hi>道通也</hi>不如吾聞而藥之也<hi>以為己藥石</hi>然明<lb/>
　曰蔑也今而後知吾子之信可事也小人實不才若<lb/>
　果行此其鄭國實頼之豈唯二三臣仲尼聞是語也<lb/>
　曰以是觀之人謂子産不仁吾不信也　子皮欲使<lb/>
　尹何為邑<hi>為邑大夫</hi>子産曰少未知可否子皮曰愿吾愛<lb/>
<pb n="22a"/>
　之不吾叛也<hi>愿謹善也叛逹也</hi>使夫徃而學焉夫亦愈知治<lb/>
　矣<hi>夫謂尹何</hi>子産曰不可人之愛人求利之也今吾子愛<lb/>
　人則以政猶未能操刀而使割也其傷實多子之愛<lb/>
　人傷之而己其誰敢求愛於子子於鄭國棟也棟折<lb/>
　榱崩僑將厭焉敢不盡言子有美錦不使人學製焉<lb/>
　大官大邑身之所庇也而使學者製焉其為美錦不<lb/>
　亦多乎<hi>言視美錦之重多於官邑</hi>僑聞學而後入政未聞以政學<lb/>
　者也若果行此必有所害譬如田獵射御貫則能獲<lb/>
<pb n="22b"/>
　禽<hi>貫習也</hi>若未嘗登車射御則敗績厭覆是懼何暇思<lb/>
　獲子皮曰善哉虎不敏吾聞君子務知大者逺者小<lb/>
　人務知小者近者我小人也衣服附在吾身我知而<lb/>
　慎之大官大邑所以庇身也我逺而慢之㣲子之言<lb/>
　吾不知也他日我曰子為鄭國我為吾家以庇焉其<lb/>
　可也今而後知不足自今請雖吾家聽子而行子産<lb/>
　曰人心之不同如其面焉吾豈敢謂子面如吾面乎<lb/>
　抑心所謂危亦以告也子皮以為忠故委政焉子産<lb/>
<pb n="23a"/>
　是以能為鄭國<hi>傳言子產之治乃子皮之力</hi>　衛侯在楚北宫文<lb/>
　子見令尹圍之威儀言於衛侯曰今尹似君矣將有<lb/>
　他志雖獲其志不能終也詩曰靡不有初鮮克有終<lb/>
　終之實難令尹其將不免公曰子何以知之對曰詩<lb/>
　云敬慎威儀惟民之則令尹無威儀民無則焉民所<lb/>
　不則以在民上不可以終公曰善哉何謂威儀對曰<lb/>
　有威而可畏謂之威有儀而可象謂之儀君有君之<lb/>
　威儀其臣畏而愛之則而象之故能有其國家令聞<lb/>
<pb n="23b"/>
　長世臣有臣之威儀其下畏而愛之故能守其官職<lb/>
　保族宜家順是以下皆如是是以上下能相固也衞<lb/>
　詩曰威儀棣棣不可選也<hi>詩邶風棣棣富而閒也選數也</hi>言君臣上<lb/>
　下父子兄弟内外大小皆有威儀也周詩曰朋友攸<lb/>
　攝攝以威儀<hi>詩大雅攸所也攝佐也</hi>言朋友之道必相敎訓以<lb/>
　威儀也周書數文王之德曰<hi>周書武成</hi>大國畏其力小國<lb/>
　懐其德言畏而愛之也詩云不識不知順帝之則言<lb/>
　則而象之也<hi>大雅又言文王行事無所斟酌惟在則象上天</hi>紂囚文王七年<lb/>
<pb n="24a"/>
　　諸侯皆從之囚紂於是乎懼而歸之可謂愛之文王<lb/>
　　伐崇再駕而降為臣蠻夷帥服可謂畏之文王之功<lb/>
　　天下誦而歌舞之可謂則之文王之行至今為法可<lb/>
　　謂象之有威儀也故君子在位可畏施舎可愛進退<lb/>
　　可度周旋可則容止可觀作事可法德行可象聲氣<lb/>
　　可樂動作有文言語有章以臨其下謂之有威儀也<lb/>
　<lb/>
　<lb/>
<pb n="24b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
日講春秋解義卷四十六<lb/>
</p>
<p>
</p>
  </div>
</body>
</text>
</TEI>