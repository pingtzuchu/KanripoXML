<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="1a"/>
　欽定四庫全書<lb/>
日講春秋解義卷四十一<lb/>
　　襄公<lb/>
　十有七年春王二月庚午邾子牼卒<hi>牼公羊穀梁作瞷</hi>
　　　去年晉執以歸此書卒者蓋晉尋釋之不書其歸<lb/>
　　　不告也<lb/>
　宋人伐陳<lb/>
　　<hi>左傳</hi>十七年春宋莊朝伐陳獲司徒卬卑宋也<hi>司徒卬陳大夫</hi>
<pb n="1b"/>
　　<hi>卑宋不設偹</hi>
　　　宣十二年宋師伐陳為晉討貳也此年宋人伐陳<lb/>
　　　考之左氏不見二國致釁之由而陳自逃歸後不<lb/>
　　　復與諸侯㑹其亦以晉命伐之歟<lb/>
　夏衛石買帥師伐曹<lb/>
　　<hi>左傳</hi>衞孫蒯田于曹隧<hi>越竟而獵蒯/林父之子</hi>飲馬于重丘<hi>重丘杜注</hi>
　　<hi>曹邑寰宇記重丘在乗氏縣東北今山東曹縣東北有乗氏故城</hi>毁其瓶重丘人閉<lb/>
　　門而訽之<hi>訽罵也</hi>曰親逐而君爾父為厲<hi>厲惡鬼林父逐君在十四</hi>
<pb n="2a"/>
　<hi>年</hi>是之不憂而何以田為夏衞石買孫蒯伐曹<hi>買石稷子</hi>
　<hi>孫蒯不書非卿</hi>取重丘曹人愬于晉<hi>為明年晉人執石買𫝊</hi>
　　孫蒯犯上之臣越境田獵而遭曹人之辱不内自<lb/>
　　省乃挾貴卿將重兵以攻其國何義乎<lb/>
秋齊侯伐我北鄙圍桃<hi>桃公羊作洮杜注弁縣東南有桃虛</hi>
齊髙厚帥師伐我北鄙圍防<hi>高厚上左氏無齊字</hi>
　<hi>左傳</hi>齊人以其未得志于我故<hi>前年圍郕辟孟孺子</hi>秋齊侯伐我<lb/>
　北鄙圍桃高厚圍臧紇于防<hi>防臧紇邑</hi>師自陽闗逆臧孫<lb/>
<pb n="2b"/>
　至于旅松<hi>陽闗杜注在泰山鉅平縣東今山東寕陽縣東北有陽闗故城旅松杜注近防地魯</hi>
　<hi>師畏齊不敢至防</hi>郰叔紇臧疇臧賈帥甲三百宵犯齊師送<lb/>
　之而復<hi>郰叔紇叔梁紇臧疇臧賈臧紇之昆弟也三子與臧紇共在防故夜送臧紇于旅松而復</hi>
　<hi>還守防</hi>齊師去之<hi>失臧/紇故</hi>齊人獲臧堅<hi>堅臧紇之族</hi>齊侯使夙<lb/>
　沙衞唁之且曰無死堅稽首曰拜命之辱抑君賜不<lb/>
　終姑又使其刑臣禮于士以杙抉其傷而死<hi>言使賤人来唁</hi>
　<hi>已是恵賜不終也夙沙衞奄人故謂之刑臣杙小木也椽屬</hi>
　　齊君臣同来伐魯異道而進分圍二邑類而書之<lb/>
<pb n="3a"/>
　　其恃衆暴寡可見矣<lb/>
九月大雩<lb/>
宋華臣出奔陳<lb/>
　<hi>左傳</hi>宋華閲卒華臣弱皋比之室<hi>臣閲之弟皋比閲之子弱侵易之</hi>使<lb/>
　賊殺其宰華吴賊六人以鈹殺諸盧門合左師之後<lb/>
　<hi>盧門宋城門合向戍邑後屋後</hi>左師懼曰老夫無罪賊曰皋比私有<lb/>
　討于吴遂幽其妻<hi>幽吴妻也</hi>曰畀余而大璧宋公聞之曰<lb/>
　臣也不唯其宗室是暴大亂宋國之政必逐之左師<lb/>
<pb n="3b"/>
　曰臣也亦卿也大臣不順國之恥也不如蓋之乃舍<lb/>
　之左師為己短䇿苟過華臣之門必騁<hi>惡之</hi>十一月甲<lb/>
　午國人逐瘈狗瘈狗入于華臣氏國人從之華民懼<lb/>
　遂奔陳<hi>瘈狗狂狗也華臣心不自安見逐狗而驚走</hi>
　　華臣暴亂宗室國討不加懼而出奔失政刑矣君<lb/>
　　子違不適仇國陳方仇宋而臣奔焉尤可誅也<lb/>
冬邾人伐我南鄙<lb/>
　<hi>左傳</hi>冬邾人伐我南鄙為齊故也<lb/>
<pb n="4a"/>
　　魯之四鄙莒伐其東齊伐其北邾伐其南其不振<lb/>
　　亦甚矣邾之先君以伐魯見執於晉故嗣子叛晉<lb/>
　　與齊在喪而興師以修怨也此祝柯之㑹所以復<lb/>
　　見執與<lb/>
　<hi>附録左傳</hi>宋皇國父為大宰為平公築臺妨于農收<hi>周十一月</hi>
　<hi>今九月收歛時</hi>子罕請俟農功之畢公弗許築者謳曰澤門<lb/>
　之晳實興我役<hi>澤門宋東城南門也皇國父白晳而居近澤門</hi>邑中之黔實<lb/>
　慰我心<hi>子罕黑色而居邑中</hi>子罕聞之親執扑以行築者<hi>扑杖</hi>而<lb/>
<pb n="4b"/>
　抶其不勉者曰吾儕小人皆有闔廬以辟燥濕寒暑<lb/>
　今君為一臺而不速成何以為役謳者乃止或問其<lb/>
　故子罕曰宋國區區而有詛有祝禍之本也<hi>𫝊善子罕分謗</hi>
　　齊晏桓子卒<hi>晏嬰父也</hi>晏嬰麤縗斬<hi>斬不緝之也縗在胸前麤三升布</hi>
　苴絰帶杖菅屨<hi>苴麻之有子者取其麤也杖竹杖菅屨草屨</hi>食鬻居倚廬<lb/>
　寢苫枕草<hi>此禮與士喪禮畧同鬻謂朝一溢米暮一溢米倚廬倚東牆而為之苫編草也王儉</hi>
　<hi>云夏枕凷冬枕草</hi>其老曰非大夫之禮也曰唯卿為大夫<hi>晏子</hi>
　<hi>惡直已以斥時失禮故孫辭畧答家老</hi>
<pb n="5a"/>
十有八年春白狄来<lb/>
　<hi>左傳</hi>十八年春白狄始来<hi>白狄狄之别名</hi>
　<hi>公羊傳</hi>白狄者何夷狄之君也何以不言朝不能朝也<lb/>
　　不書朝者不能行朝禮也春秋據事直書因其来<lb/>
　　而接之則書来義與介葛盧同<lb/>
夏晉人執衞行人石買<lb/>
　<hi>左傳</hi>夏晉人執衞行人石買于長子執孫蒯于純畱<hi>長子</hi>
　<hi>純畱杜注二縣皆屬上黨郡純地理志作屯今俱屬山西潞安府</hi>為曹故也<hi>前年衞伐曹</hi>
<pb n="5b"/>
　<hi>穀梁傳</hi>稱行人怨接于上也<lb/>
　　石買以君命聘晉晉人執之晉知買伐曹之為惡<lb/>
　　獨不知孫氏逐君之為惡乎假晉欲明天子之禁<lb/>
　　修方伯之義莫如正孫蒯之惡諸侯服矣今置所<lb/>
　　先而治所後伯討固若是乎<lb/>
秋齊師伐我北鄙<hi>穀梁作齊侯</hi>
冬十月公㑹晉侯宋公衞侯鄭伯曹伯莒子邾子滕子<lb/>
薛伯杞伯小邾子同圍齊<lb/>
<pb n="6a"/>
　<hi>左傳</hi>秋齊侯伐我北鄙中行獻子將伐齊夢與厲公訟<lb/>
　弗勝<hi>厲公獻子所弑者</hi>公以戈擊之首隊于前跪而戴之奉<lb/>
　之以走見梗陽之巫皋<hi>梗陽杜注晉邑在太原晉陽縣南今山西清源縣有梗陽</hi>
　<hi>故城皋巫名夢竝見之</hi>他日見諸道與之言同<hi>巫亦夢見獻子與厲公訟</hi>巫<lb/>
　曰今兹主必死若有事于東方則可以逞<hi>巫知獻子有死徵故</hi>
　<hi>勸使決意伐齊</hi>獻子許諾晉侯伐齊將濟河獻子以朱絲係<lb/>
　玉二瑴<hi>雙玉曰瑴</hi>而禱曰齊環怙恃其險<hi>環齊靈公名</hi>負其衆<lb/>
　庶棄好背盟陵虐神主<hi>神主民也</hi>曽臣彪將率諸侯以討<lb/>
<pb n="6b"/>
　焉<hi>彪晉平公名稱臣者明上有天子以謙告神曽臣猶末臣</hi>其官臣偃實先後之<lb/>
　<hi>守官之臣偃獻子名</hi>苟㨗有功無作神羞官臣偃無敢復濟<hi>偃信</hi>
　<hi>巫言故以死自誓</hi>唯爾有神裁之沈玉而濟冬十月㑹于魯<lb/>
　濟尋湨梁之言同伐齊齊侯禦諸平隂塹防門而守<lb/>
　之廣里<hi>平隂杜注在濟北盧縣東北其城南有防防有門于門外作塹横行廣一里今平隂古城</hi>
　<hi>在山東盧縣東北</hi>夙沙衞曰不能戰莫如守險弗聼諸侯之<lb/>
　士門焉齊人多死范宣子告析文子曰<hi>析文子齊大夫子家</hi>吾<lb/>
　知子敢匿情乎魯人莒人皆請以車千乘自其鄉入<lb/>
<pb n="7a"/>
　既許之矣若入君必失國子盍圖之子家以告公公<lb/>
　恐晏嬰聞之曰君固無勇而又聞是弗能乆矣<hi>不能乆敵</hi>
　<hi>晉</hi>齊侯登巫山以望晉師<hi>巫山杜注在盧縣東北今山東肥城縣西北有孝堂</hi>
　<hi>山即齊侯望晉師處</hi>晉人使司馬斥山澤之險雖所不至必旆<lb/>
　而疏陳之<hi>斥候也疏建旌旗以為陳示衆也</hi>使乘車者左實右偽以<lb/>
　旆先<hi>偽以衣服為人形也建旆以先驅</hi>輿曳柴而從之<hi>以揚塵</hi>齊侯見<lb/>
　之畏其衆也乃脱歸<hi>脱不張旗幟</hi>丙寅晦齊師夜遁師曠<lb/>
　告晉侯曰鳥烏之聲樂齊師其遁<hi>鳥烏得空營故樂也</hi>邢伯告<lb/>
<pb n="7b"/>
　中行伯曰<hi>刑伯晉大夫邢侯也中行伯獻子</hi>有班馬之聲<hi>班别也夜遁馬不相</hi>
　<hi>見故鳴</hi>齊師其遁叔向告晉侯曰城上有烏齊師其遁<lb/>
　十一月丁卯朔入平隂遂從齊師夙沙衞連大車以<lb/>
　塞隧而殿<hi>此衞所欲守險</hi>殖綽郭最曰<hi>殖綽郭最齊之勇士</hi>子殿國師<lb/>
　齊之辱也子姑先乎乃代之殿衞殺馬于隘以塞道<lb/>
　<hi>恨二子故塞其道欲使晉得之</hi>晉州綽及之射殖綽中肩兩矢夾脰<lb/>
　<hi>脰頸也</hi>曰止將為三軍獲不止將取其衷<hi>射兩矢中央</hi>顧曰<lb/>
　為私誓州綽曰有如日<hi>言必不殺女明如日</hi>乃弛弓而自後縛<lb/>
<pb n="8a"/>
　之<hi>反縛之</hi>其右具丙<hi>州綽之右</hi>亦舍兵而縛郭最皆衿甲面<lb/>
　縛<hi>衿甲不觧甲</hi>坐于中軍之鼔下晉人欲逐歸者魯衞請<lb/>
　攻險<hi>險固城守者</hi>己卯荀偃士匄以中軍克京兹<hi>京兹杜注在平</hi>
　<hi>隂城東南</hi>乙酉魏絳欒盈以下軍克邿<hi>欒黶死其子盈佐下軍邿杜注平隂</hi>
　<hi>西有邿山</hi>趙武韓起以上軍圍盧<hi>盧齊邑</hi>弗克十二月戊戌<lb/>
　及秦周伐雍門之萩<hi>秦周魯大夫趙武及之共伐萩也雍門齊城門</hi>范鞅門<lb/>
　于雍門其御追喜以戈殺犬于門中<hi>殺犬示間暇</hi>孟莊子<lb/>
　斬其橁以為公琴<hi>莊子孺子速也橁木名</hi>己亥焚雍門及西郭<lb/>
<pb n="8b"/>
　南郭劉難士弱率諸侯之師焚申池之竹木<hi>二子晉大夫申</hi>
　<hi>池齊北門池</hi>壬寅焚東郭北郭范鞅門于揚門<hi>齊西門</hi>州綽<lb/>
　門于東閭<hi>齊東門</hi>左驂迫還于東門中以枚數闔<hi>枚馬檛也</hi>
　<hi>闔門扇也數其板示不恐</hi>齊侯駕將走郵棠<hi>郵棠杜注齊邑今山東即墨縣南有甘棠</hi>
　<hi>社即古棠鄉</hi>大子與郭榮扣馬曰<hi>大子光也榮齊大夫</hi>師速而疾略<lb/>
　也<hi>言欲略行其地無乆攻意</hi>將退矣君何懼焉且社稷之主不可<lb/>
　以輕輕則失衆君必待之將犯之大子抽劍斷鞅乃<lb/>
　止甲辰東侵及濰南及沂<hi>濰水經注濰水出瑯琊箕縣過東武平昌髙密淳于</hi>
<pb n="9a"/>
　<hi>逕都昌入海箕縣在今莒州東武故城今為諸城縣治平昌髙宻淳于皆在今安丘縣都昌今昌邑縣也</hi>
　<hi>沂杜注沂水出東莞蓋縣至下邳入泗蓋縣省入沂水縣今屬山東青州府</hi>
　<hi>穀梁傳</hi>非圍而曰圍<hi>據實伐</hi>齊有大焉亦有病焉非大而<lb/>
　足同焉<hi>齊非大國諸侯豈足同圍之與</hi>諸侯同罪之也亦病矣<lb/>
　　凡侵伐圍入未有書同者齊背盟主數伐小國諸<lb/>
　　侯同心圍之故特書同見衆所同惡也或疑鞌之<lb/>
　　戰晉亦為魯衞伐齊而書法各異蓋事有似同實<lb/>
　　異者鞌之戰雖曰為魯衞討其實大夫逞其私憾<lb/>
<pb n="9b"/>
　　耳今兹伐齊則從衆欲而出師以問齊人憑陵與<lb/>
　　國之罪非為其私此聖人之特筆也<lb/>
曹伯負芻卒于師<lb/>
　<hi>穀梁傳</hi>閔之也<lb/>
楚公子午帥師伐鄭<lb/>
　<hi>左傳</hi>鄭子孔欲去諸大夫<hi>欲専權</hi>将叛晉而起楚師以去<lb/>
　之使告子庚子庚弗許<hi>子庚楚令尹公子午</hi>楚子聞之使揚豚<lb/>
　尹冝告子庚曰<hi>揚豚邑大夫名冝</hi>國人謂不穀主社稷而不<lb/>
<pb n="10a"/>
　出師死不從禮<hi>不能承先君之業死将不得從先君之禮</hi>不穀即位于今<lb/>
　五年師徒不出人其以不穀為自逸而忘先君之業<lb/>
　矣大夫圖之其若之何子庚歎曰君王其謂午懐安<lb/>
　乎吾以利社稷也見使者稽首而對曰諸侯方睦于<lb/>
　晉臣請嘗之若可君而繼之不可收師而退可以無<lb/>
　害君亦無辱子庚帥師治兵于汾<hi>汾杜注襄城縣東北有汾丘城水經</hi>
　<hi>注潁水東歴罡丘城南故汾丘城也今襄城縣屬河南</hi>于是子蟜伯有子張從<lb/>
　鄭伯伐齊<hi>子張公孫黒肱</hi>子孔子展子西守二子知子孔之<lb/>
<pb n="10b"/>
　謀<hi>二子子展子西</hi>完守入保子孔不敢㑹楚師楚師伐鄭次<lb/>
　于魚陵<hi>魚陵杜注魚齒山也在南陽犨縣北鄭地水經注湛水源于魚齒山在今河南汝州東南</hi>
　右師城上棘遂渉潁次于旃然<hi>将渉潁故于水邊權築小城以為進退之</hi>
　<hi>備上棘郡縣志陽翟有上棘城在今河南禹州南旃然杜注旃然水出滎陽成皋縣東入汴水經注索水</hi>
　<hi>出京縣西南嵩渚山即古旃然水也嵩渚山在今河南滎陽縣東南</hi>蒍子馮公子格率<lb/>
　鋭師侵費滑胥靡獻于雍梁<hi>胥靡獻于雍梁杜注皆鄭邑河南陽翟縣東北</hi>
　<hi>有雍氏城</hi>右回梅山<hi>梅山杜注在滎陽密縣東北今河南鄭州西南有梅山</hi>侵鄭東<lb/>
　北至于蟲牢而反子庚門于純門信于城下而還<hi>信再</hi>
<pb n="11a"/>
　<hi>宿也</hi>渉于魚齒之下<hi>杜注魚齒山之下有滍水故言渉</hi>甚雨及之楚師<lb/>
　多凍役徒幾盡晉人聞有楚師師曠曰不害吾驟歌<lb/>
　北風又歌南風南風不競<hi>歌者吹律以詠八風南風音㣲故曰不競也師曠唯</hi>
　<hi>歌南北風者聼晉楚之强弱</hi>多死聲楚必無功董叔曰<hi>晉大夫</hi>天道<lb/>
　多在西北<hi>嵗在豕韋月又建亥故曰多在西北</hi>南師不時必無功叔向<lb/>
　曰在其君之徳也<lb/>
　　楚之伐閒鄭伯之出也蕭魚以後楚師又加鄭而<lb/>
　　無功晉悼推誠之效亦見於此<lb/>
<pb n="11b"/>
十有九年春王正月諸侯盟于祝柯<hi>柯公羊作阿祝柯杜注祝柯縣屬濟</hi>
　<hi>南郡按禮記武王封黄帝之後于祝即此今山東長清縣豐齊鎮北有故城</hi>
　<hi>左傳</hi>十九年春諸侯還自沂上盟于督揚<hi>督揚杜注即祝柯也</hi>曰<lb/>
　大毋侵小<lb/>
　　㑹有王臣而盟無王臣則再舉諸侯㑹盟皆有王<lb/>
　　臣則不再言諸侯無王臣而再舉諸侯以閒有異<lb/>
　　事言各有當也<lb/>
晉人執邾子<lb/>
<pb n="12a"/>
　<hi>左傳</hi>執邾悼公以其伐我故<hi>伐魯在十七年</hi>
　　邾屢伐魯不畏晉也故又執其君不言以歸舍之<lb/>
　　也執之舍之不以王命雖當其罪非正也<lb/>
公至自伐齊<lb/>
　<hi>公羊傳</hi>此同圍齊也何以致伐未圍齊也未圍齊則其<lb/>
　言圍齊何抑齊也曷為抑齊為其亟伐也或曰為其<lb/>
　驕蹇使其世子處乎諸侯之上也<hi>即上十一年伐鄭齊世子光在莒子</hi>
　<hi>之上</hi>
<pb n="12b"/>
　<hi>穀梁傳</hi>春秋之義已伐而盟復伐者則以伐致<hi>亳城北之類</hi>
　盟不復伐者則以㑹致<hi>㑹於蕭魚之類</hi>祝柯之盟盟復伐齊<lb/>
　與曰非也然則何為以伐致也曰與人同事或執其<lb/>
　君或取其地<hi>同與邾圍齊而晉執其君魯取其地與盟後復伐何異</hi>
　　此與僖二十九年致圍許異辭何也蓋彼以㑹出<lb/>
　　而遂圍許以圍許為勲勞故以圍告此以伐齊出<lb/>
　　而歸以伐齊告圍乃伐之一事耳皆魯史之舊無<lb/>
　　他義也<lb/>
<pb n="13a"/>
取邾田自漷水<hi>漷水杜注漷水出東海合鄉縣西南經魯國至髙平湖陸縣入泗按合鄉漢縣</hi>
　<hi>北齊省湖陸即湖陵在今山東魚䑓縣東北</hi>
　<hi>左傳</hi>遂次于泗上疆我田<hi>正邾魯之界也泗水名</hi>取邾田自漷水<lb/>
　歸之于我<hi>邾田在漷水北今更以漷為界故曰取邾田</hi>晉侯先歸公享晉<lb/>
　六卿于蒲圃賜之三命之服軍尉司馬司空輿尉候<lb/>
　奄皆受一命之服賄荀偃束錦加璧乘馬先吳壽夢<lb/>
　之鼎<hi>荀偃中軍元帥故賄之五匹為束四馬為乘壽夢吴子乘也獻鼎于魯因以為名古之獻物必</hi>
　<hi>有以先故今以璧馬為鼎之先</hi>荀偃癉疽生瘍于頭<hi>癉疽惡創</hi>濟河及著<lb/>
<pb n="13b"/>
　雍病目出大夫先歸者皆反士匄請見弗内請後曰<lb/>
　鄭甥可<hi>鄭甥荀吴其母鄭女</hi>二月甲寅卒而視不可含<hi>目開口噤</hi>宣<lb/>
　子盥而撫之曰事吴敢不如事主猶視欒懐子曰其<lb/>
　為未卒事于齊故也乎乃復撫之曰主苟終所不嗣<lb/>
　事于齊者有如河乃瞑受含宣子出曰吾淺之為丈<lb/>
　夫也<hi>自恨以私待人</hi>
　<hi>公羊傳</hi>其言自漷水何以漷為竟也何言乎以漷為竟<lb/>
　漷移也<hi>魯本與邾以漷為竟漷移入邾界魯隨而有之</hi>
<pb n="14a"/>
　<hi>穀梁傳</hi>軋辭也<hi>軋委曲随漷水也言取邾田之多</hi>其不日惡盟也<lb/>
　　僖公取濟西田不言曹成公取汶陽田不言齊魯<lb/>
　　地也此言取邾田則非魯之舊而恃晉威以彊取<lb/>
　　明矣自漷水者隨漷水以為界也<lb/>
季孫宿如晉<lb/>
　<hi>左傳</hi>季武子如晉拜師<hi>謝伐/齊</hi>晉侯享之范宣子為政<hi>代荀</hi>
　<hi>偃将中軍</hi>賦黍苖<hi>黍苖詩小雅喻晉君憂勞魯國如召伯</hi>季武子興再拜稽<lb/>
　首曰小國之仰大國也如百穀之仰膏雨焉若常膏<lb/>
<pb n="14b"/>
　之其天下輯睦豈惟敝邑賦六月<hi>六月亦小雅以晉侯比吉甫出征以</hi>
　<hi>匡王國</hi>
𦵏曹成公<lb/>
夏衞孫林父帥師伐齊<lb/>
　<hi>左傳</hi>晉欒魴帥師從衞孫文子伐齊<hi>欒魴欒氏族為懐子之言故</hi>
　　十四年林父逐衞侯衎奔于齊故獨伐齊林父之<lb/>
　　惡極矣亦以病晉侯也<lb/>
　<hi>附録左傳</hi>季武子以所得于齊之兵作林鐘而銘魯功焉<lb/>
<pb n="15a"/>
　<hi>林鐘律名鑄鐘聲應林鐘因以為名</hi>臧武仲謂季孫曰非禮也夫銘天<lb/>
　子令徳<hi>天子銘徳不銘功</hi>諸侯言時計功<hi>舉得時動有功則可銘</hi>大夫<lb/>
　稱伐<hi>銘其功伐之勞</hi>今稱伐則下等也<hi>從大夫之例于三者為下等</hi>計功<lb/>
　則借人也言時則妨民多矣何以為銘且夫大伐小<lb/>
　取其所得以作彝器銘其功烈以示子孫昭明徳而<lb/>
　懲無禮也今將借人之力以救其死若之何銘之小<lb/>
　國幸于大國而昭所獲焉以怒之亡之道也<hi>為城西郛及武</hi>
　<hi>城𫝊</hi>
<pb n="15b"/>
秋七月辛卯齊侯環卒<hi>環公羊作瑗</hi>
　<hi>左傳</hi>齊侯娶于魯曰顔懿姬無子其姪鬷聲姬生光以<lb/>
　為大子<hi>顔鬷二姬母姓因以為號懿聲皆諡兄子曰姪</hi>諸子仲子戎子<hi>諸子諸妾</hi>
　<hi>姓子者二子皆宋女</hi>戎子嬖仲子生牙屬諸戎子戎子請以為<lb/>
　大子許之仲子曰不可廢常不祥<hi>廢立嫡之常</hi>閒諸侯難<lb/>
　<hi>閒違也</hi>光之立也列于諸侯矣今無故而廢之是専黜<lb/>
　諸侯而以難犯不祥也君必悔之公曰在我而已遂<lb/>
　東大子光<hi>徙之東鄙</hi>使髙厚傅牙以為大子夙沙衞為少<lb/>
<pb n="16a"/>
　傅齊侯疾崔杼微逆光疾病而立之光殺戎子尸諸<lb/>
　朝非禮也婦人無刑<hi>無黥刖之刑</hi>雖有刑不在朝市<hi>謂犯死刑</hi>
　<hi>者猶不暴尸</hi>夏五月壬辰晦齊靈公卒莊公即位<hi>經書辛夘光定</hi>
　<hi>位而後赴</hi>執公子牙于句瀆之丘<hi>地/名</hi>以夙沙衞易已<hi>謂衞教公</hi>
　<hi>易大子</hi>衞奔高唐以叛<hi>髙唐杜注在祝柯縣西北今山東禹城縣北有古高唐城</hi>
晉士匄帥師侵齊至穀聞齊侯卒乃還<lb/>
　<hi>左傳</hi>晉士匄侵齊及穀聞喪而還禮也<lb/>
　<hi>公羊傳</hi>還者何善辭也何善爾大其不伐喪也此受命<lb/>
<pb n="16b"/>
　乎君而伐齊則何大乎其不伐喪大夫以君命出進<lb/>
　退在大夫也<lb/>
　<hi>穀梁傳</hi>還者事未畢之辭也受命而誅生死無所加其<lb/>
　怒不伐喪善之也善之則何為未畢也君不尸小事<lb/>
　臣不専大名善則稱君過則稱己則民作讓矣士匄<lb/>
　外專君命故非之也然則為士匄者宜奈何宜墠帷<lb/>
　而歸命乎介<hi>除地為墠于墠張帷反命于介介歸告君君命乃還不敢專也</hi>
　　穀齊地還者善辭也春秋之時侵伐四出背殯帥<lb/>
<pb n="17a"/>
　　師冒喪伐人者衆矣而士匄奉命出師聞喪而還<lb/>
　　於禮得矣穀梁氏謂禮冝墠帷而歸命于介非也<lb/>
　　使士匄未出晉境如是焉可也已至齊地則進退<lb/>
　　在士匄矣况喪必不可伐非進退可疑而待請者<lb/>
　　故詳書所至及還善之也<lb/>
　<hi>附録左傳</hi>于四月丁未鄭公孫蠆卒赴于晉大夫范宣子<lb/>
　言于晉侯以其善於伐秦也<hi>十四年晉伐秦子蟜見諸侯之師而勸之濟涇</hi>
　六月晉侯請于王正追賜之大路使以行<hi>行𦵏禮</hi>禮也<lb/>
<pb n="17b"/>
八月丙辰仲孫蔑卒<lb/>
齊殺其大夫高厚<lb/>
　<hi>左傳</hi>秋八月齊崔杼殺高厚于灑藍而兼其室<hi>灑藍杜注齊地</hi>
　書曰齊殺其大夫從君于昏也<hi>解經不言崔杼殺而為國討文</hi>
　　殺高厚者崔杼也然莊公徳杼援立之私聽其所<lb/>
　　為而不問又以晉新行義於齊欲歸罪于高厚以<lb/>
　　為解則亦公之所欲也故以國殺而不去其官<lb/>
鄭殺其大夫公子嘉<hi>嘉公羊作喜</hi>
<pb n="18a"/>
　<hi>左傳</hi>鄭子孔之為政也專國人患之乃討西宫之難與<lb/>
　純門之師子孔當罪<hi>十年尉止等作難西宫子孔知而不言前年子孔召椘師至純</hi>
　<hi>門</hi>以其甲及子革子良氏之甲守<hi>以自守</hi>甲辰子展子<lb/>
　西率國人伐之殺子孔而分其室書曰鄭殺其大夫<lb/>
　專也子然子孔宋子之子也士子孔圭媯之子也<hi>子然</hi>
　<hi>子革父士子孔子良父宋子圭媯皆鄭穆公妾</hi>圭媯之班亞宋子而相親也<lb/>
　<hi>亞次也</hi>士子孔亦相親也僖之四年<hi>鄭僖四年魯襄六年</hi>子然<lb/>
　卒簡之元年<hi>鄭簡元年魯襄八年</hi>士子孔卒司徒孔實相子革<lb/>
<pb n="18b"/>
　子良之室<hi>司徒孔即子孔</hi>三室如一故及于難子革子良出<lb/>
　奔楚子革為右尹<hi>子革即鄭丹為楚右尹</hi>鄭人使子展當國子<lb/>
　西聴政立子産為卿<lb/>
　　凡稱國以殺大夫者國君大臣與謀其事不請於<lb/>
　　天子而擅殺之也故雖殺有罪亦書其官嘉召楚<lb/>
　　人伐其國則是背畔之臣國人之所同惡使子展<lb/>
　　子西正名誅之而不利其室則當如殺良霄之例<lb/>
　　稱人以殺而削其官矣<lb/>
<pb n="19a"/>
冬葬齊靈公<lb/>
　<hi>附録左傳</hi>齊慶封圍髙唐<hi>夙沙衛以髙唐叛故</hi>弗克冬十一月齊侯<lb/>
　圍之見衛在城上號之乃下<hi>衛下與齊侯語</hi>問守備焉以無<lb/>
　備告揖之乃登<hi>齊侯以衞告誠揖而禮之欲生之也衞志于戰死故不順齊侯之揖而還</hi>
　<hi>登城</hi>聞師將傅食髙唐人殖綽工僂㑹夜縋納師<hi>因其㑹食</hi>
　<hi>二子齊大夫</hi>醢衞于軍<lb/>
城西郛<lb/>
　<hi>左傳</hi>城西郛懼齊也<lb/>
<pb n="19b"/>
　　郛外城也魯備齊難城其國之西郛則凡西境亦<lb/>
　　不敢保其儆守益微矣<lb/>
叔孫豹㑹晉士匄于柯<lb/>
　<hi>左傳</hi>齊及晉平盟于大隧<hi>大隧杜注地闕或曰在今髙唐州境</hi>故穆叔㑹<lb/>
　范宣子于柯穆叔見叔向賦載馳之四章<hi>載馳衞風四章曰控</hi>
　<hi>于大邦誰因誰極取其欲引大國以自救助</hi>叔向曰肸敢不承命<lb/>
　　魯懼齊而援晉以自固是時政在大夫專相為㑹<lb/>
　　故詳志之<lb/>
<pb n="20a"/>
城武城<hi>武城杜注泰山南武城縣通典費縣有古武城今故城在山東費縣西南</hi>
　<hi>左傳</hi>穆叔歸曰齊猶未也不可以不懼乃城武城<lb/>
　<hi>附録左傳</hi>衞石共子卒<hi>石/買</hi>悼子不哀<hi>買之子石惡</hi>孔成子曰是<lb/>
　謂蹷其本必不有其宗<hi>孔成子衞大夫蹷拔也為二十八年石惡出奔𫝊</hi>
二十年春王正月辛亥仲孫速㑹莒人盟于向<hi>速公羊作遫後</hi>
　<hi>同</hi>
　<hi>左傳</hi>二十年春及莒平孟莊子㑹莒人盟于向督揚之<lb/>
　盟故也<hi>督揚盟在前年</hi>
<pb n="20b"/>
夏六月庚申公㑹晉侯齊侯宋公衞侯鄭伯曹伯莒子<lb/>
邾子滕子薛伯把伯小邾子盟于澶淵<hi>澶淵杜注衞地在頓丘縣南水</hi>
　<hi>經注浮水故瀆上承大河于頓丘縣而北出東逕繁陽故城按浮水即澶淵也當在今内黄縣之南開州</hi>
　<hi>之西北</hi>
　<hi>左傳</hi>夏盟于澶淵齊成故也<lb/>
　　齊之無道諸侯圍之而不服以士匄聞喪還師遂<lb/>
　　㑹于澶淵修徳来逺信有徵矣經於服異則書同<lb/>
　　盟此齊成而盟何以不言同同盟云者名生於不<lb/>
<pb n="21a"/>
　　足也平公祝柯澶淵之盟不言同其悼公之遺烈<lb/>
　　與<lb/>
秋公至自㑹<lb/>
仲孫速帥師伐邾<lb/>
　<hi>左傳</hi>邾人驟至<hi>驟數也謂十五年十七年伐魯</hi>以諸侯之事弗能報也<lb/>
　秋孟莊子伐邾以報之<lb/>
　　祝柯之㑹既執邾子又取其田報亦足矣而復伐<lb/>
　　之不已甚乎且夏盟而秋伐何以盟為<lb/>
<pb n="21b"/>
蔡殺其大夫公子燮蔡公子履出奔楚<hi>燮穀梁作濕</hi>
　<hi>左傳</hi>蔡公子燮欲以蔡之晉<hi>背楚</hi>蔡人殺之公子履其母<lb/>
　弟也故出奔楚<hi>欲自解</hi>
　　燮之欲去楚而之晉也既以追成先志又懼楚役<lb/>
　　求紓其民皆謀國之合義者國人乃不順而殺之<lb/>
　　非其罪矣故稱國而不去其官履懼禍出奔自理<lb/>
　　於楚春秋據事書之或謂貶其不與兄同志曲説<lb/>
　　也<lb/>
<pb n="22a"/>
陳侯之弟黄出奔楚<hi>黄公羊穀梁作光後同</hi>
　<hi>左傳</hi>陳慶虎慶寅畏公子黄之偪<hi>二慶陳卿恐黄偪奪其政</hi>愬諸楚<lb/>
　曰與蔡司馬同謀<hi>同欲之晉蔡司馬公子燮</hi>楚人以為討公子黄<lb/>
　出奔楚<hi>奔楚自理</hi>初蔡文侯欲事晉曰先君與于踐土之<lb/>
　盟<hi>先君謂父荘侯踐土盟在僖二十八年</hi>晉不可棄且兄弟也畏楚不<lb/>
　能行而卒<hi>文侯卒在宣十七年</hi>楚人使蔡無常公子燮求從先<lb/>
　君以利蔡不能而死書曰蔡殺其大夫公子燮言不<lb/>
　與民同欲也<hi>罪其違衆</hi>陳侯之弟黄出奔楚言非其罪也<lb/>
<pb n="22b"/>
　<hi>稱弟罪陳侯及二慶</hi>公子黄將出奔呼于國曰慶氏無道求專<lb/>
　陳國暴蔑其君而去其親五年不滅是無天也<hi>為二十三</hi>
　<hi>年陳殺二慶𫝊</hi>
　<hi>穀梁傳</hi>諸侯之尊弟兄不得以屬通其弟云者親之也<lb/>
　親而奔之惡也<hi>所以惡陳侯</hi>
　　二慶愬陳黄於楚陳侯不能為之辨明而使之出<lb/>
　　奔是以一國之大不能庇其弟也黄見惡於楚而<lb/>
　　反奔楚蓋方是時晉霸衰微諸侯畏楚欲隐身於<lb/>
<pb n="23a"/>
　　他國恐楚人以為討而不能庇故赴楚而自理與<lb/>
　　蔡履同可哀也矣<lb/>
叔老如齊<lb/>
　<hi>左傳</hi>齊子初聘于齊<hi>齊魯有怨今始復通故曰初</hi>禮也<lb/>
冬十月丙辰朔日有食之<lb/>
季孫宿如宋<lb/>
　<hi>左傳</hi>冬季武子如宋報向戌之聘也<hi>向戌聘在十五年</hi>禇師段<lb/>
　逆之以受享<hi>段宋共公子子石也迎以入國受享禮</hi>賦常棣之七章以<lb/>
<pb n="23b"/>
　卒<hi>武子賦也七章以卒盡八章取其妻子好合如鼓瑟琴宜爾室家樂爾妻孥言二國好合宜其室家</hi>
　<hi>相親如兄弟</hi>宋人重賄之歸復命公享之賦魚麗之卒章<lb/>
　<hi>魚麗詩小雅卒章曰物其有矣維其時矣喻聘宋得其時</hi>公賦南山有臺<hi>南山有臺詩小</hi>
　<hi>雅取其樂只君子邦家之基邦家之光喻武子奉使能為國光輝</hi>武子去所曰臣不<lb/>
　堪也<hi>去所辟席</hi>
　　魯自蕭魚後連嵗與彊齊邾莒交兵不遑聘問今<lb/>
　　始平齊遂交鄰國以尋舊好且以結援耳<lb/>
　<hi>附録左傳</hi>衞甯惠子疾召悼子曰<hi>悼子甯喜</hi>吾得罪于君悔而<lb/>
<pb n="24a"/>
　　無及也名藏在諸侯之策曰孫林父甯殖出其君君<lb/>
　　入則掩之<hi>掩惡名</hi>若能掩之則吾子也若不能猶有鬼<lb/>
　　神吾有餒而已不来食矣悼子許諾惠子遂卒<hi>為二十六</hi>
　　<hi>年衞侯歸𫝊</hi>
　<lb/>
　<lb/>
　<lb/>
　<lb/>
<pb n="24b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
日講春秋解義卷四十一<lb/>
</p>
<p>
</p>
  </div>
</body>
</text>
</TEI>