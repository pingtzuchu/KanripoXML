<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>誠齋易傳卷五</head> <lb/>
    <p>
<pb n="1a"/>
欽定四庫全書<lb/>
　誠齋易傳卷五<lb/>
　　　　　　　　　　　　宋　楊萬里　撰<lb/>
䷎<hi>艮下坤上</hi>
謙亨君子有終彖曰謙亨天道下濟而光明地道卑而<lb/>
上行天道虧盈而益謙地道變盈而流謙鬼神害盈而<lb/>
福謙人道惡盈而好謙<lb/>
　自天道下濟而光明以下言謙之亨也自天道虧盈<lb/>
<pb n="1b"/>
　而益謙以下言盈之損也九三以乾下坤故下濟一<lb/>
　陽故光明坤本居下故卑今居上故上行山高而降<lb/>
　于地謙之尤也地卑而藴夫山謙之益也舊説謂山<lb/>
　能下為山之謙郭氏謂非山之謙地之謙皆偏也非<lb/>
　山之謙何以能降于地非地之謙何以能藴夫山乾<lb/>
　自虧而下濟乃有光明之益坤自卑而變上乃有流<lb/>
　行之通曰虧曰變謙也曰益曰流亨也何必中昃盈<lb/>
　食岸為谷谷為陵然後為虧益變流之證哉神人之<lb/>
<pb n="2a"/>
　道亦若是爾害也福也惡也好也果自外乎<lb/>
謙尊而光卑而不可踰君子之終也<lb/>
　君子德彌尊而心彌卑以保其德乎非保其德也進<lb/>
　其德也保者惜其既足進者歉而未止惟其歉而未<lb/>
　止故德尊而益光卑而益尊以此始以此終其進德<lb/>
　也庸有既乎故謙者君子進德无既之壑也<lb/>
象曰地中有山謙君子以裒多益寡稱物平施<lb/>
　山不能有天地而地能有天山君子觀此而得天之<lb/>
<pb n="2b"/>
　理多或裒之寡或益之不稱則慍不平則忿君子觀<lb/>
　此而得物之理大取諸天小取諸物君子觀此而得<lb/>
　謙之理<lb/>
初六謙謙君子用渉大川吉象曰謙謙君子卑以自牧<lb/>
也<lb/>
　初六以至柔處至下謙之謙也謙之謙其過謙乎曰<lb/>
　盈患過謙不患過至柔謙也至下養夫謙也牧養也<lb/>
　謙何俟夫養曰盈日鋤日不除謙日養日不長此顔<lb/>
<pb n="3a"/>
　子若無若虛之謙<lb/>
六二鳴謙貞吉象曰鳴謙貞吉中心得也<lb/>
　位以德躋德以位衰二以柔順之德居大臣之位此<lb/>
　君子所甚懼也是故號鳴咨詢以講求謙之道鳴者<lb/>
　講求之切也柔順謙之資講習謙之學所以謙而正<lb/>
　正而吉也非中心之自得鮮不為貴位所移矣此禹<lb/>
　拜昌言之謙<lb/>
九三勞謙君子有終吉象曰勞謙君子萬民服也<lb/>
<pb n="3b"/>
　九三以一陽主五隂禀剛陽之才任天下之重以有<lb/>
　大勲勞于天下勞而不謙其勞必奪謙而不誠其盈<lb/>
　必廢所以有終則吉也萬民服者非服其勞也服其<lb/>
　勞而謙謙而終也大哉謙乎大哉謙之有終乎周公<lb/>
　公孫碩膚上也子儀功葢天下而主不疑其庶乎<lb/>
六四无不利撝謙象曰无不利撝謙不違則也<lb/>
　爻之利有利于承上有利于乗下六四近六五之君<lb/>
　居九三之右上承謙德之君非謙則傲傲者違承上<lb/>
<pb n="4a"/>
　之則下乗勲勞之臣非謙則忌忌者違乗下之則違<lb/>
　其則者乖其宜也惟謙則施之上下无不利矣撝施<lb/>
　也此臯陶予未有知之謙勃驕主傲也渾排濬忌也<lb/>
六五不富以其鄰利用侵伐无不利象曰利用侵伐征<lb/>
不服也<lb/>
　五以君上之尊體謙柔之德欿然不有其崇高富貴<lb/>
　之勢此一卦謙德之盛也推不富之心納天下之善<lb/>
　則其臣鄰翕然舉衆善以歸之矣高帝不如三子故<lb/>
<pb n="4b"/>
　能有三子兼天下之智合天下之勇焉往不利哉利<lb/>
　用侵伐姑舉其大者雖然謙无不利遂挾之以靡不<lb/>
　為乎聖人戒之曰征不服也不服而征不得已耳舜<lb/>
　征苖不得已也武征匈奴不得已乎<lb/>
上六鳴謙利用行師征邑國象曰鳴謙志未得也可用<lb/>
行師征邑國也<lb/>
　上六位愈高志愈下亦如六二號鳴以求謙之益則<lb/>
　衆善畢赴焉往不利哉衆人以居高為得志上六以<lb/>
<pb n="5a"/>
　居高為未得志此善之所赴也衞武享國百年而作<lb/>
　抑詩以自警且曰勿以我耄而舍我其教戒我此上<lb/>
　六之鳴者與<lb/>
䷏<hi>坤下震上</hi>
豫利建侯行師<lb/>
　建侯天下禍福之始行師天下禍福之終天下事有<lb/>
　大于二者乎然動而順天下之理舉而順天下之心<lb/>
　理動而人心順心順而人心説則二大事一小事其<lb/>
<pb n="5b"/>
　焉往不利而况小于二事乎豫説也<lb/>
彖曰豫剛應而志行順以動豫豫順以動故天地如之<lb/>
而況建侯行師乎天地以順動故日月不過而四時不<lb/>
忒聖人以順動則刑罰清而民服豫之時義大矣哉<lb/>
　順言理豫言心何以知理之當然哉心之同然是也<lb/>
　觀人心則見天理葢人心天理之集也循其所當然<lb/>
　斯得天下之大説故曰順以動豫理先心而得也合<lb/>
　其所同然斯行天下之大順故曰豫順以動理後心<lb/>
<pb n="6a"/>
　而行也豫矣順矣天地亦如之而於建侯行師乎何<lb/>
　有何以知天地亦如之乎天地能順晝夜而不能以<lb/>
　夜為晝能順寒暑而不能以暑為寒順之故三光全<lb/>
　而寒暑時違之則薄食興而愆伏起聖人得此不言<lb/>
　而信不怒而威天下信于動先説于動後尚何事刑<lb/>
　罰哉而況建侯行師乎不然逆尾大之勢而建侯必<lb/>
　為漢之呉楚違舉國之諫而行師必為秦之淮淝何<lb/>
　利之有坤順震動九四剛五隂應書曰水清四海言<lb/>
<pb n="6b"/>
　兵寢也易曰刑罰清言刑措也<lb/>
象曰雷出地奮豫先王以作樂崇德殷薦之上帝以配<lb/>
祖考<lb/>
　順以動者天理出而奮者天聲師其理以建侯行師<lb/>
　師其聲以作樂崇德聖人何為哉天而已矣<lb/>
初六鳴豫凶象曰初六鳴豫志窮凶也<lb/>
　九四豫之主初六四之應當逸樂説豫之時以隂柔<lb/>
　居下之資而有上下交應之嬖挾口才以濟狡志利<lb/>
<pb n="7a"/>
　其身亦凶其身凶其身亦凶其國曰鳴豫小人有口<lb/>
　才者也曰志窮狡志而極其欲者也故暴公以讒鳴<lb/>
　伊戾以諛鳴儀秦以説鳴髠衍以辯鳴晁錯主父偃<lb/>
　以謀鳴江充息夫躬以訐鳴王叔文以治道鳴李訓<lb/>
　以大言鳴鳴乎下應乎上凶在其中矣而况極其志<lb/>
　者乎初六地之初九四雷之初二者交應雷聲初出<lb/>
　地也故為鳴豫鳴謙則吉鳴豫則凶何也謙可鳴也<lb/>
　豫不可鳴也<lb/>
<pb n="7b"/>
六二介于石不終日貞吉象曰不終日貞吉以中正也<lb/>
　二以隂處隂静而貞也位乎中爻中而正也是豈升<lb/>
　盤樂之堂躋懐安之域者哉故其處豫如介石其去<lb/>
　豫如脱兎何俟終日吉孰大焉葢袗衣不能易舜之<lb/>
　陶漁赤舄不能萌旦之驕吝<lb/>
六三盱豫悔遲有悔象曰盱豫有悔位不當也<lb/>
　有人主之近幸有人臣之近幸六三人臣之近幸也<lb/>
　以隂邪居陽位據下卦之極高九四之大臣進則盱<lb/>
<pb n="8a"/>
　而仰視其上之豫方且位已逼而進不厭此悔之道<lb/>
　故陽虎幸于季氏則圖季氏上官桀幸于霍氏則圖<lb/>
　霍氏季霍幾危虎桀亦敗所謂盱豫悔聖人不許其<lb/>
　盱也退則遲而固戀其豫之寵方且患將及而退不<lb/>
　速此亦悔之道故潘岳知負阿母而不能離賈謐蕭<lb/>
　至忠知善宋璟而不能去公主客主同誅交相為累<lb/>
　所謂遲有悔聖人非幸其遲也不許其盱折其萌也<lb/>
　非幸其遲哀其成也長禍之萌而不悟樂禍之成而<lb/>
<pb n="8b"/>
　不去何也人不稱位位不當望而已吁小人亦何利<lb/>
　於位哉<lb/>
九四由豫大有得勿疑朋盍簪象曰由豫大有得志大<lb/>
行也<lb/>
　動天下之大舉以規天下之大功其難有五有志无<lb/>
　位志則不伸有位无主位則不定有主无助主則不<lb/>
　堅有助无才助則不立九四為動大舉之主致天下<lb/>
　之豫我之由也非兼五得以超五難吾未見其動之<lb/>
<pb n="9a"/>
　有濟也小動猶難況大動乎九四以剛陽大有為之<lb/>
　志果决不疑之才而居近君大臣之位主之以六五<lb/>
　柔順之君助之以衆隂上下之朋小動小得大動大<lb/>
　得何五難之有大禹興治水之大役伊尹任伐夏之<lb/>
　大事周公决東征之大議是也故得曰大有得志曰<lb/>
　大行皆大動也朋盍簪五隂合聚而助之也盍合也<lb/>
　簪聚也<lb/>
六五貞疾恒不死象曰六五貞疾乘剛也恒不死中未<lb/>
<pb n="9b"/>
亡也<lb/>
　六五以柔弱之資居逸豫之時耽宴安之酖所以疾<lb/>
　也有九四剛正之臣以正之所以貞也一正君而國<lb/>
　定然其效止于恒疾而不死終不能去疾為全人何<lb/>
　也弱也元帝有望之望之不能使之為孝宣安帝有<lb/>
　楊震楊震不能使之為光武正而不死中而未亡九<lb/>
　四之力已不少矣自正者挺而速見正者揉而復<lb/>
上六㝠豫成有渝无咎象曰㝠豫在上何可長也<lb/>
<pb n="10a"/>
　上六以資之柔居豫之極昏㝠于逸豫之樂其咎成<lb/>
　矣而无咎者極而能變故也知逸豫之不可長憣然<lb/>
　而能變安知逸豫之主不為憂勤之主乎渝變也豫<lb/>
　而能變則為太甲為齊威王不變者小則漢成帝唐<lb/>
　明皇大則太康唐莊宗<lb/>
䷐<hi>震下兑上</hi>
隨元亨利貞无咎<lb/>
　元亨亨之大利貞貞則利隨而不正咎必至焉何亨<lb/>
<pb n="10b"/>
　之有故聖人有隨之隨有不隨之隨堯俞禹拜隨之<lb/>
　隨也害有在于象恭則吁僝功之薦利有在于遷國<lb/>
　則違胥怨之咨不隨之隨也惟貞之隨惟大亨无咎<lb/>
　之歸兑少女震長男男行女隨<lb/>
彖曰隨剛來而下柔動而説隨大亨貞无咎而天下隨<lb/>
時隨時之義大矣哉<lb/>
　剛凌柔則離柔乗剛則争剛下柔則説説則隨初九<lb/>
　以乾之剛下于坤之二爻九四九五以乾之剛下于<lb/>
<pb n="11a"/>
　坤之一爻三剛自外而來以下于三柔故動而説隨<lb/>
　也曰大亨貞无咎動而貞也曰天下隨時孰為時也<lb/>
　聖人也不曰天下隨聖人而曰隨時隨其動而貞之<lb/>
　時也貞者道之體動者道之用時者道之跡聖人以<lb/>
　用隨體天下以跡隨用故時出於聖人天下隨聖人<lb/>
　時成于天下聖人隨天下大哉時乎大哉隨時之義<lb/>
　乎震動兑説<lb/>
象曰澤中有雷隨君子以嚮晦入宴息<lb/>
<pb n="11b"/>
　兑正秋也收雷之時也君子觀象而得息之義日入<lb/>
　而息君子獨能違而不隨乎而况静作因革仕止久<lb/>
　速之時乎然則仲尼終夜不寢周公夜以繼日非與<lb/>
　曰易之隨時天也聖人之競辰人也嚮晦日將夕也<lb/>
初九官有渝貞吉出門交有功象曰官有渝從正吉也<lb/>
出門交有功不失也<lb/>
　主是事之謂官隨以動而説為義也孰主是動非震<lb/>
　之初九乎天下之事不動于常而動于變渝者變也<lb/>
<pb n="12a"/>
　初九主一卦之動當事變之始其古之發大難當大<lb/>
　變决大議者乎主是變也非有以仗天下之至正開<lb/>
　天下之大公未見其濟也故正則吉公則不失貞者<lb/>
　正也出門者公也董公進發喪之議而名項為賊故<lb/>
　王晁錯决削地之議而漢有其地故亂正則吉不正<lb/>
　則凶也舍御事艱大之言而從十夫之謀故成東征<lb/>
　之功用訓注小人之䇿而舍裴度李德裕之賢故稔<lb/>
　甘露之禍公則有功私則無功也為初九者其動可<lb/>
<pb n="12b"/>
　輕乎哉出門而交謂震出而交兑也吾動而彼説隨<lb/>
　斯有功而不失矣<lb/>
六二係小子失丈夫象曰係小子弗兼與也<lb/>
　以六二視三四則六三小子九四丈夫六二居大臣<lb/>
　之位偏係于六三則必失九四非九四不我即也隨<lb/>
　於䁥則遠者不麾而自去從于邪則正士不問而自<lb/>
　疎勢不兼也故薳子馮初嬖八人而巫臣退避以遠<lb/>
　罪郭子儀初信張曇而幕僚相率以求去而况不為<lb/>
<pb n="13a"/>
　薳郭者乎牽于彼而吾隨之曰係<lb/>
六三係丈夫失小子隨有求得利居貞象曰係丈夫志<lb/>
舍下也<lb/>
　以六三視二四則六二小子九四丈夫六三之志舍<lb/>
　六二從九四惟不失其所隨故有求而必得非求在<lb/>
　外而可必也求在我而可必也求道得道求仁得仁<lb/>
　孰能禦之利居貞貞者求在我者也陳相舍陳良而<lb/>
　從許行六二以之夷子舍墨氏而見孟子六三以之<lb/>
<pb n="13b"/>
九四隨有獲貞凶有孚在道以明何咎象曰隨有獲其<lb/>
義凶也有孚在道明功也<lb/>
　得天下之心致天下之隨君道也九四處大臣之極<lb/>
　逼君位之近而得人之隨雖正亦凶况不正乎惟中<lb/>
　有愛君之誠外盡為臣之道又全之以明哲之節可<lb/>
　以保其功名而免危疑之凶矣程子謂非聖人大賢<lb/>
　則不能伊周孔明是也其次則郭子儀淵哉程子之<lb/>
　言也不然正則為徐偃王霍光不正則為莽卓雖不<lb/>
<pb n="14a"/>
　凶猶凶也<lb/>
九五孚于嘉吉象曰孚于嘉吉位正中也<lb/>
　九五以乾之陽剛居兑之中正為一卦説隨之主應<lb/>
　六二正中之臣此聖君至誠樂從天下之善者也吉<lb/>
　孰大焉孚誠也嘉善也堯之舍己從人舜之聞見一<lb/>
　善上也高祖從諫轉圜太宗導人使諫次也堯舜聖<lb/>
　之隨高祖太宗賢之隨<lb/>
上六拘係之乃從維之王用亨于西山象曰拘係之上<lb/>
<pb n="14b"/>
窮也<lb/>
　上六以柔順之德居説隨之極得民心之隨固結而<lb/>
　不可解亡以為喻若有以拘而係之者喻之不足若<lb/>
　又從而縶之維之者是雖逃之有不脱辭之有不聽<lb/>
　而况可得間而離之乎二程以為太王居岐龜山楊<lb/>
　氏以為文王居西山之事上窮上之極<lb/>
䷑<hi>巽下艮上</hi>
蠱元亨利渉大川先甲三日後甲三日彖曰蠱剛上而<lb/>
<pb n="15a"/>
柔下巽而止蠱蠱元亨而天下治也利渉大川往有事<lb/>
也先甲三日後甲三日終則有始天行也<lb/>
　蠱㤗之變㤗之初九上而為蠱之上九㤗之上六下<lb/>
　而為蠱之初六故蠱亦㤗之壞陽上而不降隂下而<lb/>
　不升則上下之情兩隔而不通巽順而不健艮止而<lb/>
　不行則上下之才兩弱而不立天下之事焉得而不<lb/>
　壞乎蠱事之壞也蠱壞矣而曰元亨曰天下治何也<lb/>
　葢桓以無知興文以里丕霸故亂為治根蠱為飭源<lb/>
<pb n="15b"/>
　雖然亂不自治蠱不自飭不植不立不振不起故利<lb/>
　於濟大難往有事也然則其遂徑渉而徒往乎曰否<lb/>
　舉事之始逆慮其敗當在事先追愛其成當在事後<lb/>
　庶乎其可甲始也先後各三日思之詳也終則有始<lb/>
　者尤以後甲為重也後甲終也能謹其終則能保其<lb/>
　有始矣<lb/>
象曰山下有風蠱君子以振民育德<lb/>
　无事而不動山也山下有風則風薄山而事生風落<lb/>
<pb n="16a"/>
　山而事壞君子當有事而壞之時起而飭之則將奚<lb/>
　先飭壞在振民振民在育德振者作而起育者養而<lb/>
　施風言振山言育<lb/>
初六幹父之蠱有子考无咎厲終吉象曰幹父之蠱意<lb/>
承考也<lb/>
　初六弱于才而卑于位然當壞之時為子而辭其幹<lb/>
　乎能幹則其父有子有子則其父无咎然弱于才矣<lb/>
　何以能幹盡惕厲之意以承其父之意則吉矣曰考<lb/>
<pb n="16b"/>
　則非存曰意則繼志不然弱才而强决卑位而高歩<lb/>
　渉佗之誅欲尊晉也南蒯之叛欲强魯也知幹而不<lb/>
　知厲者也<lb/>
九二幹母之蠱不可貞象曰幹母之蠱得中道也<lb/>
　初六承考九二幹母譬之家其父亡而母存乎家有<lb/>
　父則一子而易治家无父而有母則衆子而難立然<lb/>
　則九二其孰為母六五是也六五才既弱體又止則<lb/>
　君非大有為之主九二德雖陽剛資則巽順則臣非<lb/>
<pb n="17a"/>
　大有為之佐事壞于考主于母幹于衆子母倚子者<lb/>
　也衆子倚長子者也九二是也而長子又以柔順之<lb/>
　資佐其母此時為何時也其幽王之末造平王之初<lb/>
　政乎故晉文侯非中興之佐平王非中興之主東遷<lb/>
　之業就而文武成業微矣曰不可貞不可反之正也<lb/>
　曰得中道僅得為中才之事也雖然六五吾有憾也<lb/>
　九二吾无憾焉使九二而非順則為田常為意如為<lb/>
　莽卓為王敦桓溫矣求為文侯可得乎豈惟无憾於<lb/>
<pb n="17b"/>
　九二吾猶為六五賀也<lb/>
九三幹父之蠱小有悔无大咎象曰幹父之蠱終无咎<lb/>
也<lb/>
　革弊者非剛則革不力過剛則禍必亟過剛而禍不<lb/>
　亟者九三其庶乎然亦危矣九三以剛處剛過剛也<lb/>
　見天下之弊不勝其憤欲一决而去之此其禍不為<lb/>
　晁錯則為景延廣然能小有悔而无咎者九三處巽<lb/>
　之極以極順行過剛故過而不過小有悔過剛也无<lb/>
<pb n="18a"/>
　大咎極順也子房之安太子仁傑之存唐嗣其蠱之<lb/>
　九三乎<lb/>
六四裕父之蠱往見吝象曰裕父之蠱往未得也<lb/>
　天下之壞有大壞之壞有補而未全之壞大壞革之<lb/>
　可也補而未全徐之可也補壞之才有革而補之之<lb/>
　才有徐而補之之才革而補之强于才者也徐而補<lb/>
　之弱于才者也六四居下卦之上上卦之初當初六<lb/>
　九二九三幹蠱之後事之壞者亦少飭矣其未飭者<lb/>
<pb n="18b"/>
　皆補而未全者也六四以隂柔之才居近君之位此<lb/>
　大臣之弱于才而膺補壞未全之任者也可以徐不<lb/>
　可以亟可以寛不可以廹故曰裕父之蠱勸以寛也<lb/>
　又曰往見吝曰往未得戒其廹也高帝革秦為漢漢<lb/>
　不秦矣亦未三代也補而未全者也惠帝欲有為曹<lb/>
　參欲无為非不為也自量其不如蕭何而不敢為也<lb/>
　故能成清静寧一之治此蠱之六四寛裕而不敢勇<lb/>
　往者與<lb/>
<pb n="19a"/>
六五幹父之蠱用譽象曰幹父用譽承以德也<lb/>
　六五以柔德居君位繼父業乃能成幹蠱之治者用<lb/>
　其譽髦之臣承以衆賢之德也初六之小臣倡其幹<lb/>
　九二之大臣柄其幹九三之近臣勇于幹六四之大<lb/>
　臣致其裕六五何為哉恭已正南面而已衆賢所輔<lb/>
　君无隂柔而况剛明之君乎然則閹之弊文宗曷為<lb/>
　不能革曰文宗有六五之柔无六五之輔非无輔也<lb/>
　有一裴度而不能用也<lb/>
<pb n="19b"/>
上九不事王侯高尚其事象曰不事王侯志可則也<lb/>
　臣事君子事父一也上九臣也而不事王侯然則為<lb/>
　子而不事父與葢上九之不事其君有三當天下蠱<lb/>
　壞之時君子皆有振而飭之之心今也有初六九二<lb/>
　九三以幹之又有六四以裕之又有六五之君兼羣<lb/>
　賢之幹裕者而用之則上九不必為上九之與九二<lb/>
　九三其德同其位殊則上九不得為若夫天下大壞<lb/>
　盡羣賢之力佐隂柔之主萬一不振一木獨能支傾<lb/>
<pb n="20a"/>
　厦乎則上九不可為然則上九之不事王侯非志也<lb/>
　時也志在我時在天君子不以我違天亦不以天喪<lb/>
　我舍之則藏不可則止時也於是不事王侯非不事<lb/>
　也不得事也非以為高尚也人高尚其事也故曰不<lb/>
　以我違天雖然畎畝不忘君江湖存魏闕志也曷嘗<lb/>
　去于心乎故曰不以天喪我此其事雖外為天下之<lb/>
　所高而其志實為天下之可法巢許夷齊四皓嚴光<lb/>
　其人也與荷蓧晨門異矣<lb/>
<pb n="20b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　誠齋易傳卷五<lb/>
</p>
<p>
</p>
  </div>
</body>
</text>
</TEI>