<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>周易經傳集解蹇解卷二十</head> <lb/>
    <p>
<pb n="1a"/>
欽定四庫全書<lb/>
　周易經傳集解蹇解卷二十<lb/>
　　　　　　　　　　　　宋　林栗　撰<lb/>
　<lb/>
　<lb/>
　<lb/>
序卦曰暌者乖也乖必有難故受之以蹇蹇者難也<lb/>
　蹇之成卦暌之變也自暌之蹇兌變為艮離變為坎<lb/>
<pb n="1b"/>
　六爻盡變而成也兌西方也離南方也艮東北也坎<lb/>
　北方也西南者隂之所聚而東北者陽之所居也離<lb/>
　兌二女暌於西南而適於東北離欲從坎兌欲從艮<lb/>
　西南既䘮其朋矣東北則未之逹焉離之從坎也由<lb/>
　西則暌乎兌由東則閡乎艮兌之從艮也由南則暌<lb/>
　乎離由北則閡乎坎艮止也坎䧟也遇艮則止遇坎<lb/>
　則䧟是以為蹇難之象也離為火兌為澤艮為山坎<lb/>
　為水火澤相違是以謂之暌也山水連亘是以謂之<lb/>
<pb n="2a"/>
　蹇也蹇躄也行不進之貌也前有險䧟後有峻阻欲<lb/>
　无蹇得乎所以然者與物睽乖故也與物睽乖則不<lb/>
　得其平而由於險矣故夫二女相得而无乖則離由<lb/>
　西以從坎兌由南以從艮尚何蹇難之有哉乖必有<lb/>
　難受之以蹇斯其義矣<lb/>
蹇利西南不利東北利見大人貞吉象曰蹇難也險在<lb/>
前也見險而能止知矣哉蹇利西南徃得中也不利東<lb/>
北其道窮也利見大人徃有功也當位貞吉以正邦也<lb/>
<pb n="2b"/>
蹇之時用大矣哉<lb/>
　下艮上坎成卦曰蹇者初為艮二為坎三為離四又<lb/>
　為坎艮止也坎䧟也止者不能以自行也䧟者不能<lb/>
　以自振也然猶曰蹇云者謂其中有離象焉坎䧟也<lb/>
　離麗也一䧟焉一麗焉夫是以謂之蹇也艮為山為<lb/>
　徑路為小石坎為水為溝瀆為隠伏皆險難之象也<lb/>
　謂其有離象焉離為目為火為日為電是以見險而<lb/>
　能止也故子曰蹇難也險在前也見險而能止知矣<lb/>
<pb n="3a"/>
　哉蹇利西南不利東北何謂也曰西者兌也南者離<lb/>
　也西南者坤也秉者震也北者坎也秉北者艮也震<lb/>
　動也艮止也坎䧟也離明也兌説也坤順也是故東<lb/>
　北者險難之所而西南者无難之地也蹇之二陽皆<lb/>
　體乎離而九三則體乎震者也夫解雜亂紛紏者見<lb/>
　史記孫武子傳不控捲救閗者不摶撠蹇難之時群<lb/>
　動洶洶而九三又以决躁行之是以難救難猶治絲<lb/>
　而棼之也惟九五之離得中動則應之所謂聖人作<lb/>
<pb n="3b"/>
　而萬物覩者也天下皆動則静者勝天下皆争則讓<lb/>
　者勝蹇難之時有聖人者出而靖之必先立於无難之<lb/>
　地以受天下之歸然後可以紓天下之難若難之所<lb/>
　在我亦在焉則自謀之不暇而何以靖人乎子曰居<lb/>
　其所而衆星拱之孟子曰不嗜殺人者能一之老子<lb/>
　曰夫惟不爭故天下莫能與之爭詩云帝謂文王無<lb/>
　然畔援無然歆羡誕先登于岸利西南不利東北其<lb/>
　道窮也九五上卦之中九三下卦之窮也利見大人<lb/>
<pb n="4a"/>
　貞吉何謂也曰九五之謂大人也離為日故有利見<lb/>
　之象當位故有貞吉之象貞者正也所貴乎大人者<lb/>
　正己而物正之也故九五正則六二正六二正則六<lb/>
　四上六利見大人者莫不正矣貞猶止也蹇難未平<lb/>
　止而待之斯為吉矣故曰利見大人徃有功也當位<lb/>
　貞吉以正邦也或曰然則夫子又言徃得中徃有功<lb/>
　何謂也曰静者不忘於動也止者不忘於行也尺蠖<lb/>
　之屈以求信也龍蛇之蟄以存身也見險而止得中<lb/>
<pb n="4b"/>
　而徃止則為智徃則為功也故曰蹇之時用大矣哉<lb/>
　或曰吾子不以當位為貞而此言當位貞吉何謂也<lb/>
　曰貞者正也以此為正者也故有以當位為貞者有<lb/>
　以不當位為貞者視其時義如何耳天尊地卑以當<lb/>
　位為貞也天地變化以不當其位為貞也故子曰天<lb/>
　下之動貞夫一者也當蹇之時以静制動而可以不<lb/>
　當其位為貞也哉蹇之時用斯為大矣<lb/>
象曰山上有水蹇君子以反身修徳<lb/>
<pb n="5a"/>
　山者艮也水者坎也山下出泉䝉之象也山上有水<lb/>
　水之蹇也水在山上而謂之蹇何也曰水之為功也<lb/>
　以行舟楫而濟不通也以溉禾黍而成豊年也今為<lb/>
　物所礙不得行而止於山上无及物之功是以謂之<lb/>
　蹇也然水蓄於山為山之潤雖曰蹇難庸何損乎是<lb/>
　故君子行有不得則反求諸己内省不疚而自信不<lb/>
　回不以陋巷簟瓢而改其樂也子曰良農能稼而不<lb/>
　能為穡良工能巧而不能為順君子能修其道綱而紀<lb/>
<pb n="5b"/>
　之經而理之而不能為容此反身修徳之謂也<lb/>
雜卦曰蹇難也<lb/>
　蹇之成卦以山水連亘而成其在六爻以聖賢遭難<lb/>
　為義何者蹇之為言行不進也山既峻阻水又險䧟<lb/>
　其為蹇難宜矣不勝其欲速之情冐險而進則䧟溺<lb/>
　之道也君子君易以俟命小人行險以徼倖是故蹇<lb/>
　之諸爻皆以徃為蹇来為利徃者屈也以我求人者<lb/>
　也来者信也人之求我者也蹇之成卦四隂二陽陽<lb/>
<pb n="6a"/>
　者四隂之所求而四隂者二陽之所求也以我求人<lb/>
　實難人之求我又何難之有哉西南之利東北之不<lb/>
　利於此斷矣東北難之所在而西南者无難之地也<lb/>
　蹇惟九五體離離為南方之卦大中至正而自立於<lb/>
　无難之地以受天下之歸其餘五爻皆有震坎艮之<lb/>
　象焉震坎艮者東北之卦也是故初六徃蹇而来譽<lb/>
　九三徃蹇而来反六四徃蹇而来連上六徃蹇而来<lb/>
　碩惟六二蹇蹇而无徃来之辭也人臣之義不得不<lb/>
<pb n="6b"/>
　然匪其身之故也蹇之為難不其然乎<lb/>
初六徃蹇来譽象曰徃蹇来譽宜待也<lb/>
　初六艮也以隂居剛而在下卦之下上无其應而承<lb/>
　六二之坎故曰徃蹇来譽坎北也艮東北也難之所<lb/>
　在也以是而徃宜其蹇矣然艮有止之象焉静以待<lb/>
　其求斯為譽矣居一卦之卑處衆人之下居易以俟<lb/>
　命見險而能止知幾之君子也其致譽不亦宜乎故<lb/>
　子曰徃蹇来譽宜待也子貢問曰有羙玉於斯韞匵<lb/>
<pb n="7a"/>
　而藏諸求善價而沽諸子曰沽之哉我待價者也其<lb/>
　初六之謂與<lb/>
六二王臣蹇蹇匪躬之故象曰王臣蹇蹇終无尤也<lb/>
　六二坎也以隂居柔而在下卦之中應乎九五而承<lb/>
　於九三二爻皆離而三又震也故曰王臣蹇蹇五在<lb/>
　天位故有王象二在地位中正而應故有王臣之象<lb/>
　蹇難也蹇蹇者難之甚也二應五而閡於三是以謂<lb/>
　之蹇蹇也諸爻皆言徃蹇六二獨言蹇蹇何也彼皆<lb/>
<pb n="7b"/>
　遇險而止是以有徃来之辭二上應五離坎相配是<lb/>
　以蹇蹇而不休也故曰匪躬之故夫六二之中正柔<lb/>
　順豈行險以僥倖者乎人臣之義東西南北惟命之<lb/>
　從匪其身之故也雖知險難在前勢有不得避若志<lb/>
　在於利其身而冐險不顧欲无咎得乎哉故子曰王<lb/>
　臣蹇蹇終无尤也語曰事君能致其身記曰臨難毋<lb/>
　茍免六二之謂矣<lb/>
九三徃蹇来反象曰徃蹇来反内喜之也<lb/>
<pb n="8a"/>
　九三上體為坎下體為震以陽居剛而在下卦之上<lb/>
　應于上六而介於二四之間三爻皆坎也故曰徃蹇<lb/>
　来反震動也坎䧟也皆東北也以是而徃宜蹇也二<lb/>
　五之配也四與上五之鄰也三徃而求欲无蹇得乎<lb/>
　然三體乎離離南方也知東北之窮西南之利必將<lb/>
　反於无難之地矣九五大人也公天下以為心而不<lb/>
　私其利也来而得反不亦宜乎故子曰徃蹇来反内<lb/>
　喜之也反之言復也喜之之辭也夫冐險而行者徃<lb/>
<pb n="8b"/>
　而不得進則退而無所歸今九三徃蹇而猶不失上<lb/>
　六之應故内喜之也説者皆以六二當之夫二之所<lb/>
　為蹇蹇者三為之難也王臣之義猶匪其窮而喜於<lb/>
　九三之反何哉故曰内者三自謂也<lb/>
六四徃蹇来連象曰徃蹇来連當位實也<lb/>
　六四上體為坎下體亦為坎以隂居柔而在上卦之<lb/>
　下下无其應而連於三五之離故曰徃蹇来連坎北<lb/>
　方也又无其應是以徃蹇剛柔相濟是以来連故子<lb/>
<pb n="9a"/>
　曰徃蹇来連當位實也陽為實以陽居剛故曰當位<lb/>
　九五九三之謂矣徃者屈也来者信也以人求我則<lb/>
　利以我求人則難也或曰諸爻剛柔皆以徃為蹇来<lb/>
　為利茍皆不徃孰為来哉曰日徃則月来月徃則日<lb/>
　来日月相推而明生焉寒徃則暑来暑徃則寒来寒<lb/>
　暑相推而嵗成焉未有徃而不来者也未有来而不<lb/>
　徃者也所惡夫徃謂其犯難而徃者耳聞文王作興<lb/>
　曰盍歸乎来九五之所謂朋来也徯我后后来其蘇<lb/>
<pb n="9b"/>
　六四之所謂来連也夫豈頑然不動而物自来乎<lb/>
九五大蹇朋来象曰大蹇朋来以中莭也<lb/>
　九五離也以陽居剛而在上卦之中應乎六二而介<lb/>
　於四上之間三爻皆坎也故曰大蹇朋来大者陽也<lb/>
　朋者衆也剛徤中正而立於險難之中是大人之蹇<lb/>
　也離也者明也萬物皆相見之卦也六二逺而應之六<lb/>
　四上六近而附之是以謂之朋来也詩云自西自東<lb/>
　自南自北無思不服九五之謂也故子曰大蹇朋来<lb/>
<pb n="10a"/>
　以中莭也夫惟中道而立徃者不追来者不拒故能<lb/>
　措身於无難之地天下之不中者莫不於此而取莭<lb/>
　焉夫是以朋来也<lb/>
上六徃蹇来碩吉利見大人象曰徃蹇来碩志在内也<lb/>
利見大人以從貴也<lb/>
　上六坎也以隂居柔而在上卦之上應乎九三而乘<lb/>
　九五二爻皆離而三又震也故曰徃蹇来碩吉碩大<lb/>
　也上蹇之終宜若无難矣然猶曰徃蹇云者未離乎<lb/>
<pb n="10b"/>
　東北也應乎三而閡於五是以謂之蹇也比其来也<lb/>
　水火相逮有既濟之象焉夫是以謂之来碩也故曰<lb/>
　吉又曰利見大人大人九五也上志應三而利於見<lb/>
　五何也曰五在西南无難之地也上不見五則无以<lb/>
　逹於三五既濟之於蹇而不享其利使上六九三得<lb/>
　以相配五之所以為大人也故子曰徃蹇来碩志在<lb/>
　内也利見大人以從貴也内者三也貴者五也或曰<lb/>
　陽為貴隂為賤焉知其不為三而為五乎曰以隂視<lb/>
<pb n="11a"/>
　陽則陽貴而隂賤以三視五則五貴而三賤繋辭曰<lb/>
　三五同功而異位三多凶五多功貴賤之等也九五<lb/>
　在上而三為貴乎諸爻惟上六言吉者蹇至是而後<lb/>
　通斯為吉矣<lb/>
　<lb/>
　<lb/>
　<lb/>
　<lb/>
<pb n="11b"/>
　<lb/>
　<lb/>
　<lb/>
　<lb/>
序卦曰蹇難也物不可以終難故受之以解解者緩也<lb/>
　解之成卦蹇之反也自蹇之解坎反居下艮變為震<lb/>
　二五相易而成也所以為蹇為解者二陽䧟於四隂<lb/>
　之中也艮止也坎險也震動也遇險而止止在險中是<lb/>
<pb n="12a"/>
　以為蹇也出險而動動在險外是以為解也艮為山<lb/>
　坎為水震為雷坎為雨水在山上不能以及物是以<lb/>
　為蹇也升而為雲降而為雨然後草木昭蘇昆䖝咸<lb/>
　若是以謂之解也解之名卦不獨因蹇而成盖亦因<lb/>
　屯而得之屯坎震也解震坎也坎之氣在山為泉在<lb/>
　川為水在天為雲在地為雨雷雨之動滿盈而為屯<lb/>
　及其沛然也斯為解矣物不可以終難受之以解此<lb/>
　其義歟<lb/>
<pb n="12b"/>
解利西南无所徃其来復吉有攸徃夙吉彖曰觧險以<lb/>
動動而免乎險解解利西南徃得衆也其来復吉乃得<lb/>
中也有攸徃夙吉徃有功也天地解而雷雨作雷雨作<lb/>
而百菓草木皆甲拆解之時大矣哉<lb/>
　下坎上震成卦曰解者初為坎二為離三又為坎四<lb/>
　為震解之言緩也難紓而未平也詩云民亦勞止訖<lb/>
　可小康解之謂也坎險也震動也出險而動動在險<lb/>
　外宜若无難矣然猶曰解云者為其中有離象焉坎<lb/>
<pb n="13a"/>
　䧟也離麗也一麗一䧟未離乎險是以謂之解也然<lb/>
　䧟麗之象同一為蹇一為解者則震艮之反復而坎<lb/>
　之前後也震東方也坎北方也皆難之所在也謂其<lb/>
　有離象焉離明也萬物皆相見南方之卦也夫是以<lb/>
　謂之解也故子曰解險以動動而免乎險解解利西<lb/>
　南无所徃其来復吉有攸徃夙言何謂也曰難在東<lb/>
　北則西南者无難之地也解之二陽皆體乎離而九<lb/>
　四則體乎震者也解之九四即蹇之九三也解之九<lb/>
<pb n="13b"/>
　二即蹇之九五也蹇之成卦止乎險中是以利西南<lb/>
　不利東北解之成卦出險以動是以但言西南之利<lb/>
　而不言東北之不利也蹇利西南謂九五也解利西<lb/>
　南謂九四也不利東北謂九三也其来復吉謂九二<lb/>
　也九五居外卦之中故曰蹇利西南徃得中也九三<lb/>
　居内卦之終故曰不利東北其道窮也九四居外卦<lb/>
　之初而體乎震得以貴下賤之義故曰解利西南徃<lb/>
　得衆也九二居内卦之中而體乎離得剛中不過之<lb/>
<pb n="14a"/>
　義故曰其来復吉乃得中也利見大人者申言蹇利<lb/>
　西南之爻也九五之謂大人也有攸徃夙吉者申言<lb/>
　解利西南之爻也九四之謂夙也故均曰徃有功也<lb/>
　大抵當蹇之時見可而進知難而退所謂得中而徃<lb/>
　道窮而止者也及解之時見幾而作不可不夙險難<lb/>
　既平不可不復所謂徃則得衆来則得中者也夫子<lb/>
　既釋彖辭又敷暢其義解自坎而出震於方為東於<lb/>
　時為春於象為雷雨春者萬物舒緩之時雷雨者萬<lb/>
<pb n="14b"/>
　物之所以舒緩者也故曰天地解而雷雨作雷雨作<lb/>
　而百菓草木皆甲拆解之時大矣哉天下禍亂有聖<lb/>
　人者出而治之其威如雷霆其澤如雨露民居塗炭<lb/>
　之中使有更生之意豈不猶百菓草木甲拆之象乎<lb/>
　解之時義斯為大矣<lb/>
象曰雷雨作解君子以赦過宥罪<lb/>
　雷者震也雨者坎也雷行雨施解之象也君子以赦<lb/>
　過宥罪者法解緩之義也今夫雷雨之象是威徳並<lb/>
<pb n="15a"/>
　行之譬也而獨言赦宥則刑戮之事不議而彰矣聖<lb/>
　人以為平難之時刑人殺人出於一時之權非能折<lb/>
　獄而致刑明罰而勅法不可以訓後世故伹言赦宥<lb/>
　而已由是觀之古之赦宥大抵皆承禍亂之餘蕩滌<lb/>
　舊染與民更始如雷行而雨隨之民不怨雷霆之暴<lb/>
　而喜於膏澤之流也漢祖入秦約法三章大赦天下<lb/>
　得其義矣後世因之常嵗赦宥以幸小人而以為合<lb/>
　於經義豈不過哉<lb/>
<pb n="15b"/>
雜卦曰解緩也<lb/>
　解之為卦以雷雨解緩而成其在諸爻以君子緩民<lb/>
　為義漢龔遂有言治亂民猶治亂絲不可急也唯緩<lb/>
　之而後可治何則上失其道民散已乆難解之後豈<lb/>
　能以一朝而革之哉張其綱紀敷其教化優柔寛緩<lb/>
　日漸月漬使之遷善逺罪而不自知是君子緩民之<lb/>
　道也蹇解諸爻本相因而為義聖人互發其㫖將使<lb/>
　學者深求而得之在蹇之時剛柔皆蹇故但言處蹇<lb/>
<pb n="16a"/>
　之道不利東北而利於西南至解之時剛柔皆解故<lb/>
　以二陽為君子四隂為小人言君子之所以治小人<lb/>
　可緩而不可急也是故九二黄矢而貞吉九四先解<lb/>
　而後拇君子所以緩之道初六交際而无咎六五有孚<lb/>
　而自退六三致㓂而誰咎上六獲之而无不利小人<lb/>
　之所以緩而不敢有爭心也解之為緩斯其㫖矣<lb/>
初六无咎象曰剛柔之際義无咎也<lb/>
　初六坎也以隂居柔而在一卦之下應乎九四而承<lb/>
<pb n="16b"/>
　於九二二爻皆離而四又震也故曰无咎解之初六<lb/>
　即蹇之上六也其在於蹇利見大人矣而况於解乎<lb/>
　蹇利西南而不利東北上之應兼乎離震故有徃蹇<lb/>
　之辭解利西南而无東北之不利則初六之所承與<lb/>
　其所應皆為无咎矣乃蹇之二陽一為得中一為道<lb/>
　窮者為其蹇而不相得也解之二陽一為攸徃一為<lb/>
　来復二者相濟如出一人者謂其解而不相悖也初<lb/>
　六當難解之初居最下之地致恭盡禮以接二陽蹇<lb/>
<pb n="17a"/>
　難之解與有力焉又何咎之有哉子曰剛柔之際義<lb/>
　无咎也後三隂者皆㨿髙位而乘剛者也其能免於<lb/>
　咎乎亦猶剥之諸隂皆為有凶而六三猶言剥之无<lb/>
　咎也解之六三曰負且乘致㓂至夫豈惡其負哉惡<lb/>
　其乘也由是言之初六之无咎明矣聖人之言簡而<lb/>
　當也如此<lb/>
九二田獲三狐得黄矢貞吉象曰九二貞吉得中道也<lb/>
　九二離也以陽居柔而在下卦之中應乎六五而介<lb/>
<pb n="17b"/>
　於初三之間三爻皆坎也故曰田獲三狐得黄矢離<lb/>
　為弓矢為田漁坎為狐故有田獲之象九二剛中故<lb/>
　有黄矢之象黄中色也矢直物也君子之譬也狐隂<lb/>
　類也其為性隠伏喜妖而善魅者小人之譬也解之<lb/>
　九二即蹇之九五也是解難之主也然居内卦之中<lb/>
　則所謂其来復吉者君子之平難也治其姦邪而信<lb/>
　其剛直得中而已不可過也過則有獸窮之慮矣故<lb/>
　子曰貞吉九二一田而三獲得其黄矢以此為貞斯<lb/>
<pb n="18a"/>
　為吉矣何則解有四隂既獲其三懼其乘勝而前知<lb/>
　得而不知喪故戒之云爾盖公為曹參言治道曰治<lb/>
　道去㤗甚者耳其九二之謂乎故子曰九二貞吉得<lb/>
　中道也<lb/>
六三負且乘致㓂至貞吝象曰負且乘亦可醜也自我<lb/>
致戎又誰咎也<lb/>
　六三下體為坎上體亦為坎以隂居剛而在下卦之<lb/>
　上上无其應而介於二四之間二爻皆離而四又震<lb/>
<pb n="18b"/>
　也故曰負且乘負者小人之事也乘者君子之器也<lb/>
　離為君子坎為小人陽為君子隂為小人以六居三<lb/>
　小人而在髙位負且乘之象也九四在上故三為負<lb/>
　九二在下故三為乘以三而負四則以位而慢其上<lb/>
　也以三而乘二則以勢而暴其下也小人而乘君子<lb/>
　之器慢其上而暴其下則致㓂之道也故曰致㓂至<lb/>
　今夫小民之家無故得財而為暴慢之行則不旋踵<lb/>
　而盗至矣况夫居髙位而食厚禄又以暴慢行之乎<lb/>
<pb n="19a"/>
　故子曰慢藏誨盗冶容誨淫此之謂也冦者誰也謂<lb/>
　六三也三既為負乘又自為冦何也曰坎為小人又<lb/>
　為㓂盗三有重坎之象是以既為負乘而又為㓂也<lb/>
　彼皆隂柔小人相與群居无信不能不相詐无禮不<lb/>
　能不相凟見其慢藏是以有穿窬之心説者乃以九<lb/>
　二九四當之則失之逺矣㓂盗者小人之所羞為也<lb/>
　而謂君子為之乎夫謂非其有而取之者盗也以負<lb/>
　而乘斯謂之盗矣而又重坎焉是故有躡其後而取<lb/>
<pb n="19b"/>
　之者也故曰貞吝以此為貞羞吝宜矣子曰負且乘<lb/>
　亦可醜也自我致戎又誰咎也明㓂盗之象不在他<lb/>
　爻矣<lb/>
九四解而拇朋至斯孚象曰解而拇未當位也<lb/>
　九四下體為離上體為震以陽居柔而在上卦之下<lb/>
　應乎初六而介於三五之間三爻皆坎也故曰解而<lb/>
　拇拇足大指也足動而拇先焉故易凡言拇者動之<lb/>
　速也解者緩也解而拇者先緩而後速也離南方故<lb/>
<pb n="20a"/>
　為緩震東方故為速四居外卦之初先離而後震解<lb/>
　而拇之象也孔子曰無欲速無見小利欲速則不逹<lb/>
　見小利則大事不成將欲速之必固緩之解之道也<lb/>
　解有四隂二陽或以逺而應或以近而比惟初六一<lb/>
　爻之於上六勢不相及三狐既獲又何徃乎九二之<lb/>
　於上六勢不相比難解而未平之象故曰无所徃其<lb/>
　来復吉九四之於上六則同體相連苟為不徃則難<lb/>
　无時而平矣故曰有攸徃夙吉夙者速也投機之㑹<lb/>
<pb n="20b"/>
　間不容髪先時者未至後時者无及使四安於解而<lb/>
　不志於動志於動而不務於速則是利西南而不徃<lb/>
　有攸徃而不夙也其能有濟乎故曰朋至斯孚朋者<lb/>
　衆也隂為朋初三五上是也孔子曰信而後勞其民<lb/>
　未信則以為厲已也成湯之信著於征葛文王之信<lb/>
　著於戡黎天下之人信其有救民之志而無害物之<lb/>
　心是以東面而征西夷怨南面而征北狄怨自西自<lb/>
　東自南自北無思不服也故書稱克寛克仁彰信兆<lb/>
<pb n="21a"/>
　民詩稱儀刑文王萬邦作孚此彖之所謂徃得衆徃<lb/>
　有功者也故子曰解而拇未當位也夫難既解矣而<lb/>
　猶不忘動者豈其喜功而好大生事以為樂乎為其<lb/>
　以九居四未當其位故也進至於五位乎中正則利<lb/>
　見而已尚何拇之云乎<lb/>
六五君子維有解吉有孚于小人象曰君子有解小人<lb/>
退也<lb/>
　六五坎也以隂居剛而在上卦之中應於九二而乘<lb/>
<pb n="21b"/>
　乎九四二爻皆離而四又震也故曰君子維有解吉<lb/>
　有孚于小人解者緩也孚者信也離為君子坎為小<lb/>
　人故也夫五者人君之位也以六居之而又坎焉是<lb/>
　隂柔小人之所附也小人而在君側可謂難去矣寛<lb/>
　之則其黨易散急之則其交必合懐之則革面而復<lb/>
　從疾之則含怨而致毒是以君子之治小人惟有維<lb/>
　之而已平其忿疾之心開其自新之路格則承之否<lb/>
　則威之優柔而勿廹哀矜而勿喜然後小人知君子<lb/>
<pb n="22a"/>
　之不為已甚也亦莫不孚而自知退聽矣是故九四<lb/>
　言朋至斯孚六五言有孚于小人盖相因之辭也漢<lb/>
　之竇武何進唐之李訓鄭注皆欲除君側之惡人卒<lb/>
　以不克而隕其身危其國者惟不能緩之而與之為<lb/>
　仇敵故也故子曰君子有解小人退也或曰六方居<lb/>
　五以何故而退乎曰九四震也六五坎也震下坎上<lb/>
　其卦為屯坎下震上其卦為解今也居解之時而震<lb/>
　在坎上不能乆矣震為春坎為冬震為旦坎為夜日<lb/>
<pb n="22b"/>
　出東方羣隂伏矣雖欲勿退其可得乎<lb/>
上六公用射隼于髙墉之上獲之无不利象曰公用射<lb/>
隼以解悖也<lb/>
　上六艮也以隂居柔而在上卦之上下无其應而乘<lb/>
　六五之坎連於九四之震震又離也故曰公用射隼<lb/>
　于髙墉之上艮為黔喙之屬故有隼象又為土而在<lb/>
　卦之最上故有髙墉之象六五既退則九四遇之矣<lb/>
　離為弓矢震為動故有公用射之象係之公者明其<lb/>
<pb n="23a"/>
　在四而非五故也當解之時三隂退聽而无敢爭惟<lb/>
　上六一爻㨿髙險之位以為二陽之勢有不能及故<lb/>
　傲然无順服之心猶之從田既獲三狐而鷙害之禽<lb/>
　獨在髙墉之上必挾其器而待其時擬之而後𤼵𤼵<lb/>
　无不中矣故曰獲之无不利而子曰公用射隼以解<lb/>
　悖也九四之震兼體乎離狐矢之利以威天下有其<lb/>
　器矣上六之艮止而不去在解之時利有攸徃有其<lb/>
　時矣一射而獲何不利之有哉子曰隼者禽也弓矢<lb/>
<pb n="23b"/>
　者器也射之者人也君子藏器於身待時而動何不<lb/>
　利之有動而不括是以出而有獲語成器而動者也<lb/>
　説者乃以六三為髙墉之隼而射之者上六不又悖<lb/>
　哉<lb/>
　<lb/>
　<lb/>
　<lb/>
　周易經傳集解卷二十<lb/>
</p>
<p>
</p>
  </div>
</body>
</text>
</TEI>