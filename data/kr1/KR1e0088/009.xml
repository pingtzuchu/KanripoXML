<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>春秋孔義卷九</head>
    <p>
<pb n="1a"/>
欽定四庫全書<lb/>
　春秋孔義卷九　　　　明　髙攀龍　撰<lb/>
　　襄公<lb/>
元年春王正月公即位<lb/>
仲孫蔑㑹晉欒黶宋華元衛寗殖曹人莒人邾人滕人<lb/>
薛人圍宋彭城<lb/>
　楚已取彭城封魚石戍之三百乗矣曷為繫之宋楚<lb/>
　不得取之宋魚石不得受之楚所以抑強夷黜叛臣<lb/>
<pb n="1b"/>
　也<lb/>
夏晉韓厥帥師伐鄭仲孫蔑㑹齊崔杼曹人邾人杞人<lb/>
次于鄫<lb/>
　悼公既圍彭城禽五大夫於是伐鄭討其從楚納魚<lb/>
　石之罪以韓厥獨攻其前以五國之兵援其後楚兵<lb/>
　不出則厥敵鄭而有餘楚兵出則五國足以鬭楚而<lb/>
　不懾皆所以謹用諸侯而不忍鬭其民也<lb/>
秋楚公子壬夫帥師侵宋<lb/>
<pb n="2a"/>
　侵宋所以救鄭也<lb/>
九月辛酉天王崩邾子來朝<lb/>
冬衛侯使公孫剽來聘晉侯使荀罃來聘<lb/>
　禮諸侯相見揖讓入門不得終禮者六天子崩其一<lb/>
　也春秋繼王崩而書朝聘朝者聘者受者皆罪也<lb/>
二年春王正月葬簡王<lb/>
　五月而葬速<lb/>
鄭師伐宋<lb/>
<pb n="2b"/>
　楚令也<lb/>
夏五月庚寅夫人姜氏薨<lb/>
六月庚辰鄭伯睔卒<lb/>
　不書葬者成公背中國諸侯不㑹其葬也<lb/>
晉師宋師衛寗殖侵鄭<lb/>
　鄭雖叛中國伐喪非禮也師衆將卑稱師將尊師少<lb/>
　稱將<lb/>
秋七月仲孫蔑㑹晉荀罃宋華元衛孫林父曹人邾人<lb/>
<pb n="3a"/>
于戚<lb/>
　謀鄭也<lb/>
己丑葬我小君齊姜<lb/>
　襄公嫡母也季氏以為宣夫人<lb/>
叔孫豹如宋<lb/>
　通嗣君也<lb/>
冬仲孫蔑㑹晉荀罃齊崔杼宋華元衛孫林父曹人邾<lb/>
人滕人薛人小邾人于戚遂城虎牢<lb/>
<pb n="3b"/>
　以偪鄭也於是鄭人乃成虎牢鄭巖邑不係之鄭者<lb/>
　鄭不能有也<lb/>
楚殺其大夫公子申<lb/>
　左氏以為申為右司馬多受小國之賂以偪子重子<lb/>
　辛楚人殺之<lb/>
三年春楚公子嬰齊帥師伐吳<lb/>
公如晉<lb/>
夏四月壬戌公及晉侯盟于長樗<lb/>
<pb n="4a"/>
　長樗近晉地去其國而與公盟悼公之敬也<lb/>
公至自晉<lb/>
六月公㑹單子晉侯宋公衛侯鄭伯莒子邾子齊世子<lb/>
光己未同盟于雞澤<lb/>
　同外楚也㑹盟異日故别書日<lb/>
陳侯使袁僑如㑹<lb/>
　陳請服也病楚政而即晉也本非召㑹來復後時故<lb/>
　書如㑹<lb/>
<pb n="4b"/>
戊寅叔孫豹及諸侯之大夫及陳袁僑盟<lb/>
　陳自辰陵即楚二十八年矣今始如㑹故使大夫盟<lb/>
　而固之<lb/>
秋公至自㑹<lb/>
冬晉荀罃帥師伐許<lb/>
　許自新城以來不與中國㑹盟四十餘年矣為鄭虐<lb/>
　而遷葉依楚豈能一旦叛楚哉荀罃賢大夫也規模<lb/>
　欲速如此宜許之終不服而已服之陳亦並失之也<lb/>
<pb n="5a"/>
四年春王三月己酉陳侯午卒<lb/>
夏叔孫豹如晉<lb/>
　報荀罃之聘也襄公聘晉者九始于此年<lb/>
秋七月戊子夫人姒氏薨<lb/>
　成公妾襄公母也<lb/>
葬陳成公<lb/>
八月辛亥葬我小君定姒<lb/>
冬公如晉<lb/>
<pb n="5b"/>
陳人圍頓<lb/>
　頓近於陳僖二十五年楚人圍陳納頓頓為楚與故<lb/>
　陳不敢伐今陳事晉楚使頓間陳而侵之陳人圍頓<lb/>
　以怒楚則非保國之道矣<lb/>
五年春公至自晉<lb/>
夏鄭伯使公子發來聘<lb/>
　通嗣君也終春秋鄭聘魯惟此<lb/>
叔孫豹鄫世子巫如晉<lb/>
<pb n="6a"/>
　鄫屬魯故魯以鄫世子托於晉不書及猶晉大夫云<lb/>
　爾以國君之世子列於大夫非正也交譏之<lb/>
仲孫蔑衛孫林父㑹吳于善道<lb/>
　魯衛俱受命於晉故不書及晉楚爭衡權在吳故晉<lb/>
　急於吳魯衛近吳故令先㑹且告㑹期<lb/>
秋大雩<lb/>
楚殺其大夫公子壬夫<lb/>
　楚人討陳叛曰繇令尹子辛實侵欲焉乃殺之<lb/>
<pb n="6b"/>
公㑹晉侯宋公陳侯衛侯鄭伯曹伯莒子邾子滕子薛<lb/>
伯齊世子光吳人鄫人于戚<lb/>
　吳來㑹非為主也成九年為蒲之㑹將以㑹吳而吳<lb/>
　不至故十五年諸侯之大夫㑹之于鍾離前三年㑹<lb/>
　雞澤使荀㑹逆吳子又不至今年吳子使夀越如晉<lb/>
　請聽諸侯之好故晉使魯衛先㑹之而為戚之㑹凡<lb/>
　序吳者來㑹也殊吳者往㑹之也<lb/>
公至自㑹<lb/>
<pb n="7a"/>
冬戍陳<lb/>
　諸侯受命于戚還國遣戍故獨書魯戍陳附中國而<lb/>
　楚爭之助陳距楚春秋所與也<lb/>
楚公子貞帥師伐陳<lb/>
公㑹晉侯宋公衛侯鄭伯曹伯齊世子光救陳<lb/>
　善救陳也<lb/>
十有二月公至自救陳<lb/>
辛未季孫行父卒<lb/>
<pb n="7b"/>
　文子相三君而無私積然黨仲遂弑君大節不足稱<lb/>
　也其子宿嗣是為武子於是始營私家矣<lb/>
六年春王三月壬午杞伯姑容卒<lb/>
夏宋華弱來奔<lb/>
　平公以其為樂轡梏於朝也而逐之<lb/>
秋葬杞桓公<lb/>
滕子來朝<lb/>
莒人滅鄫<lb/>
<pb n="8a"/>
　穀梁曰非滅也立異姓以涖祭祀滅亡之道也晉博<lb/>
　士秦秀曰昔鄫養外甥莒公子為後春秋書莒人滅<lb/>
　鄫趙伯循曰莒人以兵破鄫立其子使守之而為附<lb/>
　庸其子或鄫之外孫故當時有鄫甥守祀之説後至<lb/>
　昭四年魯復取鄫以此季氏亦取趙氏之說似為長<lb/>
　也<lb/>
冬叔孫豹如邾<lb/>
　按左氏記三年邾莒伐鄫魯救鄫侵邾敗於狐駘此<lb/>
<pb n="8b"/>
　聘謂為修平竊疑諱敗可也不應並其事没之不報<lb/>
　可也不應貴卿遽往聘而修平恐此是報邾子之來<lb/>
　朝而狐駘之傳為未真也<lb/>
季孫宿如晉<lb/>
　左氏謂晉以鄫故來討莒自滅鄫何故討魯宿之如<lb/>
　晉當以嗣位而見伯主行父喪未及朞而宿以吉禮<lb/>
　奉使自成公以前尚未蔑禮至是也<lb/>
十有二月齊侯滅萊<lb/>
<pb n="9a"/>
　齊圖萊久矣自宣七年伐萊至是遂滅之<lb/>
七年春郯子來朝<lb/>
夏四月三卜郊不從乃免牲<lb/>
　不時也宜其不從矣<lb/>
小邾子來朝<lb/>
城費<lb/>
　私邑自專之禍實造端矣故謹書之<lb/>
秋季孫宿如衛<lb/>
<pb n="9b"/>
　報聘也<lb/>
八月螽<lb/>
冬十月衛侯使孫林父來聘壬戌及孫林父盟<lb/>
　報季孫宿之聘尋孫良夫之盟也<lb/>
楚公子貞帥師圍陳<lb/>
十有二月公㑹晉侯宋公陳侯衛侯曹伯莒子邾子于<lb/>
鄬<lb/>
　謀救陳也陳侯逃歸不成救故不書<lb/>
<pb n="10a"/>
鄭伯髠頑如㑹未見諸侯丙戌卒于鄵<lb/>
　未見諸侯而曰如㑹者致其志也鄭僖公之卒三傳<lb/>
　皆以為弑而書卒者左則曰以瘧疾赴也公羊則曰<lb/>
　為中國諱也穀梁則曰不使夷狄之民加乎中國之<lb/>
　君也趙鵬飛氏季本氏以為本未嘗弑也豈當時事<lb/>
　有難明賊無所歸有不得不從赴告之文者乎<lb/>
陳侯逃歸<lb/>
　逃義曰逃春秋逃陳鄭所以矛齊晉也<lb/>
<pb n="10b"/>
八年春王正月公如晉<lb/>
　如晉朝且聽朝聘之數<lb/>
夏葬鄭僖公<lb/>
鄭人侵蔡獲蔡公子燮<lb/>
　蔡楚之與也能無致楚之討乎故子産曰小國無文<lb/>
　徳而有武功禍莫大焉<lb/>
季孫宿㑹晉侯鄭伯齊人宋人衛人邾人于邢丘<lb/>
　命朝聘之數故公在而大夫㑹非正也不書季孫則<lb/>
<pb n="11a"/>
　疑於諸侯國之微者書季孫而人諸侯之大夫所以<lb/>
　嚴君臣之分謹上下之交而革伯者苟且之政也<lb/>
公至自晉<lb/>
莒人伐我東鄙<lb/>
　以疆鄫田也而莒之強魯之弱伯主之無威見矣<lb/>
秋九月大雩<lb/>
冬楚公子貞帥師伐鄭<lb/>
　討侵蔡也此鄭又從楚之始<lb/>
<pb n="11b"/>
晉侯使士匄來聘<lb/>
　拜公之辱告將用師於鄭<lb/>
九年春宋災<lb/>
夏季孫宿如晉<lb/>
　報范宣子之聘也<lb/>
五月辛酉夫人姜氏薨<lb/>
　成公母<lb/>
秋八月癸未葬我小君穆姜<lb/>
<pb n="12a"/>
冬公㑹晉侯宋公衛侯曹伯莒子邾子滕子薛伯杞伯<lb/>
小邾子齊世子光伐鄭十有二月己亥同盟于戯<lb/>
　伐鄭而書同盟下書楚子伐鄭則鄭受盟可知特鄭<lb/>
　伯未嘗如師耳<lb/>
楚子伐鄭<lb/>
　明年諸侯伐鄭則鄭及楚平可知矣晉伐從晉楚伐<lb/>
　從楚所謂犧牲玉帛待於二境以待強者鄭之執政<lb/>
　謀國不臧甚矣<lb/>
<pb n="12b"/>
十年春公㑹晉侯宋公衛侯曹伯莒子邾子滕子薛伯<lb/>
杞伯小邾子齊世子光㑹吳于柤<lb/>
　㑹又㑹外之也吳子在柤晉以諸侯往㑹之<lb/>
夏五月甲午遂滅偪陽<lb/>
　偪陽楚與國吳晉往來之道左氏曰欲以封宋向戌<lb/>
　戍辭不受乃與宋公穀梁曰書遂者不以中國從夷<lb/>
　狄也<lb/>
公至自㑹<lb/>
<pb n="13a"/>
　不至滅而至㑹舉其可道者也<lb/>
楚公子貞鄭公孫輙帥師伐宋<lb/>
　宋事晉最謹而又受偪陽故也<lb/>
晉師伐秦<lb/>
　去年秦人侵晉晉饑不能報至是伐之是時秦人南<lb/>
　交於楚而秦景公妹又為楚共王夫人<lb/>
秋莒人伐我東鄙<lb/>
　間諸侯之有事也<lb/>
<pb n="13b"/>
公㑹晉侯宋公衛侯曹伯莒子邾子齊世子光滕子薛<lb/>
伯杞伯小邾子伐鄭<lb/>
　自是晉人凡三伐鄭皆以楚鄭加兵於宋而後動亦<lb/>
　不得已而應之者也齊光以世子長於小國之君以<lb/>
　其先至而躋之也非禮甚矣<lb/>
冬盜殺鄭公子騑公子發公孫輙<lb/>
　鄭之從楚以勞中國皆公子騑之罪也從楚之人弑<lb/>
　君之賊而發輙惟騑是從鄭不能討而盜得殺之不<lb/>
<pb n="14a"/>
　書大夫失卿職也<lb/>
戍鄭虎牢楚公子貞帥師救鄭<lb/>
　戍者諸侯之師也城虎牢不係之鄭者欲共拒楚天<lb/>
　下之詞也戍係之鄭者為鄭戍之也一國之詞也楚<lb/>
　本爭鄭救非善之書救陳見晉之終失陳書救鄭見<lb/>
　楚之終失鄭<lb/>
公至自伐鄭<lb/>
十有一年春王正月作三軍<lb/>
<pb n="14b"/>
　三軍魯之舊也後以伯主之令軍多則貢重故為二<lb/>
　軍今復其舊何以曰作三家始三分公室而各有其<lb/>
　一也<lb/>
夏四月四卜郊不從乃不郊<lb/>
鄭公孫舍之帥師侵宋<lb/>
　從子展之謀欲致諸侯使晉人致力爭鄭而後固與<lb/>
　晉也<lb/>
公㑹晉侯宋公衛侯曹伯齊世子光莒子邾子滕子薛<lb/>
<pb n="15a"/>
伯杞伯小邾子伐鄭<lb/>
秋七月己未同盟于亳城北<lb/>
　左氏記盟誓之言祇言十二國則是鄭未嘗與而諸<lb/>
　侯自同盟也<lb/>
公至自伐鄭<lb/>
楚子鄭伯伐宋<lb/>
公㑹晉侯宋公衛侯曹伯齊世子光莒子邾子滕子薛<lb/>
伯杞伯小邾子伐鄭㑹于蕭魚<lb/>
<pb n="15b"/>
　地㑹而後伐未集事之詞也伐而後地㑹集事之詞<lb/>
　也伐楚盟召陵伐鄭㑹蕭魚皆序績也<lb/>
公至自㑹<lb/>
　不以伐鄭至得鄭之詞也<lb/>
楚人執鄭行人良霄<lb/>
　書楚人執鄭行人良霄則鄭之服晉可知矣至是楚<lb/>
　不復出師爭鄭而鄭不敢背晉者二十四年此晉悼<lb/>
　之績也<lb/>
<pb n="16a"/>
冬秦人伐晉<lb/>
　為楚救鄭也<lb/>
十有二年春王三月莒人伐我東鄙圍台<lb/>
　伐我未有書圍邑者書圍邑始此公五與莒子㑹而<lb/>
　莒間嵗伐我魯弱可知矣<lb/>
季孫宿帥師救台遂入鄆<lb/>
　大夫無遂事受命而救台不受命而入鄆惡季孫宿<lb/>
　也<lb/>
<pb n="16b"/>
夏晉侯使士魴來聘<lb/>
　來拜師也<lb/>
秋九月吳子乗卒<lb/>
　吳始書卒夀夢始僭稱王故不書葬<lb/>
冬楚公子貞帥師侵宋<lb/>
　報晉之取鄭也楚兵亦不至宋盖為晉不戰所屈也<lb/>
公如晉<lb/>
　朝且報聘也<lb/>
<pb n="17a"/>
十有三年春公至自晉<lb/>
夏取邿<lb/>
　近魯小邑也<lb/>
秋九月庚辰楚子審卒<lb/>
冬城防<lb/>
　防在齊南而近莒是時為臧孫氏邑城防以備莒亦<lb/>
　備齊也<lb/>
十有四年春王正月季孫宿叔老㑹晉士匄齊人宋人<lb/>
<pb n="17b"/>
衛人鄭公孫蠆曹人莒人邾人滕人薛人杞人小邾人<lb/>
㑹吳于向<lb/>
　吳為楚敗為吳謀楚也是時鄭雖服而悼公尚欲報<lb/>
　秦故親吳以遏楚卿使則大夫介禮也兩卿並使故<lb/>
　並書季孫宿以卿為介而不使之免叔老介於宿而<lb/>
　不敢避胥失之矣<lb/>
二月乙未朔日有食之<lb/>
夏四月叔孫豹㑹晉荀偃齊人宋人衛北宫括鄭公孫<lb/>
<pb n="18a"/>
蠆曹人莒人邾人滕人薛人杞人小邾人伐秦<lb/>
　報櫟之役也自此終春秋之世秦不復與晉爭齊宋<lb/>
　稱人而復位衛鄭之上必非未命大夫左氏以為惰<lb/>
　也衛北宫括不書於向之㑹而書於伐秦攝也季本<lb/>
　氏以當時諸侯大夫位次或以國之大小或以勢之<lb/>
　強弱或以事之勤惰或以至之後先皆繇為主者之<lb/>
　意而爵位尊卑俱越其常矣此說得之而特以稱人<lb/>
　皆為微者則不盡然也<lb/>
<pb n="18b"/>
己未衛侯出奔齊<lb/>
　孫林父甯殖出其君也而書衛侯出奔者出其為言<lb/>
　豈臣子所施於君父但書出奔而已言出奔則或君<lb/>
　無道或臣強皆可推其上下比事而見矣此聖人之<lb/>
　筆也<lb/>
莒人伐我東鄙<lb/>
　莒自滅鄫之後四伐魯矣<lb/>
秋楚公子貞帥師伐吳<lb/>
<pb n="19a"/>
冬季孫宿㑹晉士匄宋華閱衛孫林父鄭公孫蠆莒人<lb/>
邾人于戚<lb/>
　林父立剽晉侯以問荀偃對曰不如因而定之故㑹<lb/>
　于戚以定剽亂不能討㑹其賊以定之不義甚矣此<lb/>
　晉悼之衰也<lb/>
十有五年春宋公使向戌來聘二月己亥及向戌盟于<lb/>
劉<lb/>
　報豹之聘尋亳之盟聘而盟非禮也不盟于國而于<lb/>
<pb n="19b"/>
　劉崇向戌也不言公伉也<lb/>
劉夏逆王后于齊<lb/>
　天子不親迎卿往逆而公監之禮也劉夏士也士而<lb/>
　逆后是不重人倫之本而輕天下之母矣過我故志<lb/>
　之<lb/>
夏齊侯伐我北鄙圍成公救成至遇<lb/>
　救成至遇不敢進也<lb/>
　晉悼㑹諸侯者六齊靈皆不親行衛侯奔齊而戚之<lb/>
<pb n="20a"/>
　㑹以定衛而齊不與焉益輕晉矣故遂有北鄙之師<lb/>
季孫宿叔孫豹帥師城成郛<lb/>
　成孟氏邑郛外城<lb/>
秋八月丁巳日有食之<lb/>
邾人伐我南鄙<lb/>
　邾貳晉與齊黨莒也<lb/>
冬十有一月癸亥晉侯周卒<lb/>
十有六年春王正月𦵏晉悼公<lb/>
<pb n="20b"/>
　急於㑹諸侯喪未三月而速𦵏也<lb/>
三月公㑹晉侯宋公衛侯鄭伯曹伯莒子邾子薛伯杞<lb/>
伯小邾子于溴梁<lb/>
　平公承父之志欲討邾莒兼虞諸侯有異志故為是<lb/>
　㑹然踰月而𦵏改服而蒸合諸侯接㑹享其越禮甚<lb/>
　矣不懐親甚矣<lb/>
戊寅大夫盟<lb/>
　諸侯㑹而曰大夫盟政在大夫也不曰諸侯之大夫<lb/>
<pb n="21a"/>
　大夫不臣也自是君若贅旒矣世變之益降也<lb/>
晉人執莒子邾子以歸<lb/>
　以我故執之不歸京師非伯討也故稱人而二君不<lb/>
　名<lb/>
齊侯伐我北鄙<lb/>
　齊既叛晉又以公討莒邾也<lb/>
夏公至自㑹<lb/>
五月甲子地震<lb/>
<pb n="21b"/>
叔老㑹鄭伯晉荀偃衛甯殖宋人伐許<lb/>
　許欲棄楚請遷於晉許大夫不可故晉伐之鄭非主<lb/>
　兵也曷為㑹鄭伯臣不可過君也鄭與許有宿怨故<lb/>
　君親行焉<lb/>
秋齊侯伐我北鄙圍成<lb/>
大雩<lb/>
冬叔孫豹如晉<lb/>
　言齊故也<lb/>
<pb n="22a"/>
十有七年春王二月庚午邾子牼卒<lb/>
宋人伐陳<lb/>
　書伐許伐陳皆著楚之詘也<lb/>
夏衛石買帥師伐曹<lb/>
　衛孫蒯越境田獵而遭曹人之訽辱不能自反而將<lb/>
　兵攻其國亦甚矣<lb/>
秋齊侯伐我北鄙圍桃齊髙厚帥師伐我北鄙圍防<lb/>
九月大雩<lb/>
<pb n="22b"/>
宋華臣出奔陳<lb/>
　華臣暴其宗室而亂宋政不有國討失政刑矣君子<lb/>
　違不適讐國陳宋讐也而奔焉尤可誅也<lb/>
冬邾人伐我南鄙<lb/>
　邾子執於晉既歸而卒故嗣子助齊而修先君之怨<lb/>
十有八年春白狄來<lb/>
　不書朝者彼不當朝魯不當受其朝也<lb/>
夏晉人執衛行人石買<lb/>
<pb n="23a"/>
　為曹故也然行人非所執執不歸京師舍林父逐君<lb/>
　之惡而此之執夫豈伯討乎<lb/>
秋齊師伐我北鄙<lb/>
冬十月公㑹晉侯宋公衛侯鄭伯曹伯莒子邾子滕子<lb/>
薛伯杞伯小邾子同圍齊<lb/>
　侵伐圍入未有書同者此書同圍諸侯所同疾也<lb/>
曹伯負芻卒于師<lb/>
楚公子午帥師伐鄭<lb/>
<pb n="23b"/>
十有九年春王正月諸侯盟于祝柯<lb/>
　再舉諸侯間有異事而㑹盟殊地也<lb/>
晉人執邾子<lb/>
　以伐我故不言以歸釋之也<lb/>
公至自伐齊<lb/>
　書同圍齊而以伐致大諸侯之伐而免其圍齊之罪<lb/>
　詞也<lb/>
取邾田自漷水<lb/>
<pb n="24a"/>
　取邾田以漷水為界<lb/>
季孫宿如晉<lb/>
　拜師也<lb/>
葬曹成公<lb/>
夏衛孫林父帥師伐齊<lb/>
　討強暴而使逐君之大夫尸其事晉何以服齊乎<lb/>
秋七月辛夘齊侯環卒<lb/>
晉士匄帥師侵齊至穀聞齊侯卒乃還<lb/>
<pb n="24b"/>
　還善詞也大其不伐喪也穀齊地大夫以君命出境<lb/>
　進退得專之矣未出境則墠帷而歸命乎介可也<lb/>
八月丙辰仲孫蔑卒<lb/>
齊殺其大夫髙厚<lb/>
　殺髙厚者崔杼也以國殺亦莊公所欲也自是大權<lb/>
　在杼而射股之禍兆矣<lb/>
鄭殺其大夫公子嘉<lb/>
　盜殺三卿嘉知而不言欲起楚師以告諸大夫故楚<lb/>
<pb n="25a"/>
　人伐鄭又專國政不協于人嘉則有罪矣子展子西<lb/>
　率國人殺而分其室則非正討也故稱國以殺而不<lb/>
　去其官<lb/>
冬葬齊靈公<lb/>
城西郛<lb/>
叔孫豹㑹晉士匄于柯<lb/>
　齊及晉平魯猶懼而自托於晉也<lb/>
城武城<lb/>
<pb n="25b"/>
　猶備齊<lb/>
二十年春王正月辛亥仲孫速㑹莒人盟于向<lb/>
　及莒平也孟莊子未練從政無復三年喪也<lb/>
夏六月庚申公㑹晉侯齊侯宋公衛侯鄭伯曹伯莒子<lb/>
邾子滕子薛伯杞伯小邾子盟于澶淵<lb/>
　齊成故也<lb/>
秋公至自㑹<lb/>
仲孫速帥師伐邾<lb/>
<pb n="26a"/>
　魯之報邾足矣而又伐之澶淵之盟何取焉<lb/>
蔡殺其大夫公子燮蔡公子履出奔楚<lb/>
　燮盖嘗為鄭所獲者欲事晉而為國人所殺履其母<lb/>
　弟出奔從夷則非兄志矣<lb/>
陳侯之弟黄出奔楚<lb/>
　為慶氏所不容曰弟親之也親而奔之惡也<lb/>
叔老如齊<lb/>
　始修好也<lb/>
<pb n="26b"/>
冬十月丙辰朔日有食之<lb/>
季孫宿如宋<lb/>
　報向戌聘也<lb/>
二十有一年春王正月公如晉<lb/>
　拜師及取邾田也<lb/>
邾庶其以漆閭邱來奔<lb/>
　以地奔甚於叛矣於是公在晉季孫宿納之也昭公<lb/>
　如晉而牟夷以牟婁防來昭公在乾侯而黒肱以濫<lb/>
<pb n="27a"/>
　來為盜藪者實季氏也<lb/>
夏公至晉<lb/>
秋晉欒盈出奔楚<lb/>
　欒盈者書之孫黶之子書執晉權滅趙宗害郤氏厲<lb/>
　公見弑實書所主黶之汰虐積惡有自矣盈不能防<lb/>
　閑其母故為州賓所譛范匄所逐春秋正本之書故<lb/>
　國君見出大夫見逐皆不書所逐之人而以自奔為<lb/>
　文明其自取之也<lb/>
<pb n="27b"/>
九月庚戌朔日有食之<lb/>
冬十月庚辰朔日有食之<lb/>
　比年食又比月食八年之間日七食禍變重矣<lb/>
曹伯來朝<lb/>
公㑹晉侯齊侯宋公衛侯鄭伯曹伯莒子邾子于商任<lb/>
　以錮欒氏也卒使其無所容而興亂以私害公足為<lb/>
　古今之戒矣<lb/>
二十有二年春王正月公至自㑹<lb/>
<pb n="28a"/>
夏四月<lb/>
秋七月辛酉叔老卒<lb/>
冬公㑹晉侯齊侯宋公衛侯鄭伯曹伯莒子邾子薛伯<lb/>
杞伯小邾子于沙隨<lb/>
　復錮欒氏也<lb/>
公至自㑹<lb/>
楚殺其大夫公子追舒<lb/>
　追舒寵近小人罪不至死故稱國以殺而不去其官<lb/>
<pb n="28b"/>
二十有三年春王二月癸酉朔日有食之<lb/>
三月己巳杞伯匄卒<lb/>
夏邾畀我來奔<lb/>
　杜氏曰庶其之黨也未知是否<lb/>
葬杞孝公<lb/>
陳殺其大夫慶虎及慶寅<lb/>
　公子黄愬於楚楚討而國人殺之稱國而不去其官<lb/>
　者譏歸陳侯也誰則使之擅權而逐弟乎及慶寅虎<lb/>
<pb n="29a"/>
　累寅也<lb/>
陳侯之弟黄自楚歸于陳<lb/>
　書自楚譏其因楚力也<lb/>
晉欒盈復入于晉入于曲沃<lb/>
　欒氏晉之世臣逐非國討而出於柄臣故猶繋之晉<lb/>
　復入者甚逆之辭自齊入曲沃自曲沃入絳而惟書<lb/>
　復入于晉自晉敗而奔曲沃而後書入于曲沃也鋌<lb/>
　而走險急何能擇盈之復入晉有以激之也<lb/>
<pb n="29b"/>
秋齊侯伐衛遂伐晉<lb/>
　衛獻公奔齊而晉不能納欒盈奔齊而晉再㑹諸侯<lb/>
　區區錮一逐臣晉之舉措不足以服其心矣故因欒<lb/>
　氏之亂以報十八年之役於是見晉伯之衰而齊侯<lb/>
　首伐同盟又伐盟主禍亂之成著於此矣<lb/>
八月叔孫豹帥師救晉次于雍榆<lb/>
　救而次譏也<lb/>
己夘仲孫速卒<lb/>
<pb n="30a"/>
　魯自仲遂殺嫡立庶公室於是失政魯卿自季孫宿<lb/>
　廢長立幼於是家臣效尤豐㸃廢秩立羯豎牛殺孟<lb/>
　丙立舍皆托廢立以擅權而三桓微矣作俑之禍其<lb/>
　流弊可勝言哉<lb/>
冬十月乙亥臧孫紇出奔邾<lb/>
　武仲見惡於孟莊子則其人可知矣阿附季氏為之<lb/>
　廢長立少其見攻季氏而奔亡也宜哉<lb/>
晉人殺欒盈<lb/>
<pb n="30b"/>
　稱人討賊之詞也<lb/>
齊侯襲莒<lb/>
　輕行掩其不備曰襲盜賊之事也<lb/>
二十有四年春叔孫豹如晉<lb/>
　賀克欒氏也<lb/>
仲孫羯帥師侵齊<lb/>
　晉故也雍榆之次懼晉疑也<lb/>
夏楚子伐吳<lb/>
<pb n="31a"/>
　楚自是急吳不争鄭矣<lb/>
秋七月甲子朔日有食之既<lb/>
齊崔杼帥師伐莒<lb/>
　齊莊襲莒身傷臣獲未伸其志也<lb/>
大水<lb/>
八月癸巳朔日有食之<lb/>
　比食又既陽道衰也<lb/>
公㑹晉侯宋公衛侯鄭伯曹伯莒子邾子滕子薛伯杞<lb/>
<pb n="31b"/>
伯小邾子于夷儀<lb/>
　將以伐齊而不克<lb/>
冬楚子蔡侯陳侯許男伐鄭<lb/>
　以救齊也子産用事有備而楚無功矣<lb/>
公至自㑹<lb/>
陳鍼宜咎出奔楚<lb/>
　陳人復討慶氏之黨故其後在楚為鍼尹宜咎<lb/>
叔孫豹如京師<lb/>
<pb n="32a"/>
　是時穀洛鬭毁王宫齊侯叛晉求媚天子故為王城<lb/>
　郟而豹如京師賀焉自宣九年仲孫蔑如京師至是<lb/>
　五十餘年矣<lb/>
大饑<lb/>
二十有五年春齊崔杼帥師伐我北鄙<lb/>
　以報孟孝伯之師也<lb/>
夏五月乙亥齊崔杼弑其君光<lb/>
　杼之無君陳文子知之伐魯而孟公綽知之齊莊不<lb/>
<pb n="32b"/>
　寤也方且背諸侯之盟數行侵伐利令智昏外競而<lb/>
　内傾自然之符也<lb/>
公㑹晉侯宋公衛侯鄭伯曹伯莒子邾子滕子薛伯杞<lb/>
伯小邾子于夷儀<lb/>
　將伐齊報朝歌之役也齊人以莊公説且以賂求成<lb/>
　晉侯知賊不討而受其賄何以宗諸侯乎<lb/>
六月壬子鄭公孫舍之帥師入陳<lb/>
　楚師之伐鄭也陳師獨暴故鄭報之<lb/>
<pb n="33a"/>
秋八月己巳諸侯同盟于重丘<lb/>
　合諸侯將以討齊也受賂釋之而列弑君之齊於盟<lb/>
　天下之惡孰大焉<lb/>
公至自㑹<lb/>
衛侯入于夷儀<lb/>
　衎也晉侯使衛與之夷儀此與鄭伯宇入于櫟同而<lb/>
　衛侯不名者鄭伯奪正不當入衛侯雖無道非臣下<lb/>
　所當逐可入也<lb/>
<pb n="33b"/>
楚屈建帥師滅舒鳩<lb/>
　舒鳩吳與國也<lb/>
冬鄭公孫夏帥師伐陳<lb/>
　未得成也得成乃已<lb/>
十有二月吳子遏伐楚門于巢卒<lb/>
　巢服楚小國門于巢者攻其門也卒者射而死也<lb/>
二十有六年春王二月辛夘衛甯喜弑其君剽<lb/>
　不與剽之立也則何以謂之曰弑殖也立之喜也君<lb/>
<pb n="34a"/>
　之故曰甯喜弑其君也<lb/>
衛孫林父入于戚以叛<lb/>
　凡據土背君曰叛春秋之季家有藏甲邑有百雉之<lb/>
　城矣故書叛始此<lb/>
甲午衛侯衎復歸于衛<lb/>
　辛夘弑而甲午歸知弑也書復歸位未絶也書名始<lb/>
　正其自取奔亡之罪困而不改不足以有國也<lb/>
夏晉侯使荀吳來聘<lb/>
<pb n="34b"/>
　為孫氏將討衛也黨叛臣而何以令諸侯乎<lb/>
公㑹晉人鄭良霄宋人曹人于澶淵<lb/>
　討衛疆戚田也以不義僅三國之大夫㑹晉卿不書<lb/>
　惡而貶之也凡公與外大夫盟君臣同歃故諱公以<lb/>
　逺恥若㑹則君臣各在其位直書見其失而已澶淵<lb/>
　衛地近戚<lb/>
秋宋公殺其世子痤<lb/>
　寺人伊戾之譛也内嬖芮棄與左師向戌之證也而<lb/>
<pb n="35a"/>
　目君以著其惡也是時樂喜為政而不諫其大節不<lb/>
　足稱矣<lb/>
晉人執衛甯喜<lb/>
　非討其弑君討其伐戚殺晉戍云爾故不得為伯討<lb/>
　盖是時趙武為政叔向為之謀而晉政無一可觀亦<lb/>
　足以見二子矣　左氏以晉執衛侯其事大於執甯<lb/>
　喜矣何以不書恐或無之也<lb/>
八月壬午許男甯卒于楚<lb/>
<pb n="35b"/>
　請伐鄭而往<lb/>
冬楚子蔡侯陳侯伐鄭<lb/>
　鄭雖未服於楚明年晉楚為成中國諸侯皆朝楚矣<lb/>
葬許靈公<lb/>
二十有七年春齊侯使慶封來聘<lb/>
　景公即位通嗣君也鄭不仇楚齊魯釋怨此宋之盟<lb/>
　所以輯也<lb/>
夏叔孫豹㑹晉趙武楚屈建蔡公孫歸生衛石惡陳孔<lb/>
<pb n="36a"/>
奐鄭良霄許人曹人于宋<lb/>
　以諸侯分為晉楚之從而交相見於是始南北二伯<lb/>
　天下之大變也楚先歃而春秋先晉者尊中國也於<lb/>
　溴梁無君臣之分於宋無中外之防昭定哀之春秋<lb/>
　将以終于吳越焉耳矣<lb/>
衛殺其大夫甯喜<lb/>
　甯喜繇君弑君而不以弑君之罪罪之故稱國以殺<lb/>
　而不去其官<lb/>
<pb n="36b"/>
衛侯之弟鱄出奔晉<lb/>
　為殺甯喜出奔也稱弟罪衛侯也鱄亦不幸矣其母<lb/>
　強之其君強之不得已而約言於甯喜衛侯入國背<lb/>
　約而殺喜故奔也終身托於木門而不仕其義不及<lb/>
　叔肸而其志可悲矣<lb/>
秋七月辛巳豹及諸侯之大夫盟于宋<lb/>
　豹不書氏再見也地以宋宋亦與盟焉盖向戌也荆<lb/>
　楚之同主夏盟皆宋為之宋襄圖伯始進楚人於鹿<lb/>
<pb n="37a"/>
　上之盟二伯之端兆矣華元合晉楚之成盟于宋西<lb/>
　門之外爭伯之業唘於此矣今向戌以善晉楚之執<lb/>
　政為弭兵之說而兩伯之勢遂成春秋兩書宋為地<lb/>
　主以首禍罪宋也<lb/>
冬十有二月乙亥朔日有食之<lb/>
二十有八年春無冰<lb/>
夏衛石惡出奔晉<lb/>
　衛討甯氏之黨也<lb/>
<pb n="37b"/>
邾子來朝<lb/>
　邾自晉執其君魯取其田益微弱矣<lb/>
秋八月大雩<lb/>
仲孫羯如晉<lb/>
　告將如楚也<lb/>
冬齊慶封來奔<lb/>
　盧蒲嫳既道慶封殺崔杼而盧蒲癸王何復殺慶舍<lb/>
　逐慶封癸何皆莊公倖臣也莊公死倖臣從死者十<lb/>
<pb n="38a"/>
　人而討賊者亦倖臣也莊固可鄙矣當時卿大夫寧<lb/>
　不可恥乎<lb/>
十有一月公如楚<lb/>
　諸夏之君始旅見於楚矣<lb/>
十有二月甲寅天王崩<lb/>
乙未楚子昭卒<lb/>
二十有九年春王正月公在楚<lb/>
　正月而公在他國者有矣此獨書公在楚者外制於<lb/>
<pb n="38b"/>
　夷狄内逼於強臣故變例特書所在以存君也明此<lb/>
　義也臣子思君無一日可忘矣<lb/>
夏五月公至自楚<lb/>
　殆其往而喜其反也<lb/>
庚午衛侯衎卒<lb/>
閽弑吳子餘祭<lb/>
　閽門者寺人也不稱名姓閽不得齊於人也不稱其<lb/>
　君閽不得君其君也君不近刑人不邇怨吳子伐越<lb/>
<pb n="39a"/>
　獲俘以為閽其及宜矣<lb/>
仲孫羯㑹晉荀盈齊髙止宋華定衛世叔儀鄭公孫叚<lb/>
曹人莒人滕人薛人小邾人城杞<lb/>
　晉平公杞出也故城杞不能尊奬王室恤宗周之闕<lb/>
　而夏肄是屏輕棄諸姬可謂知本乎<lb/>
晉侯使士鞅來聘<lb/>
　拜城杞也<lb/>
杞子來盟<lb/>
<pb n="39b"/>
　左氏曰晉使魯歸所侵杞田故來盟<lb/>
吳子使札來聘<lb/>
　通嗣君也<lb/>
　吳始聘而稱爵進之也其名成尊於上也<lb/>
秋七月葬衛獻公<lb/>
齊髙止出奔北燕<lb/>
　髙止好以事自為功且專故難及之<lb/>
冬仲孫羯如晉<lb/>
<pb n="40a"/>
　報士鞅之聘<lb/>
三十年春王正月楚子使薳罷來聘<lb/>
　且報朝也楚聘魯者三至此書法與中國同<lb/>
夏四月蔡世子般弑其君固<lb/>
五月甲午宋災宋伯姬卒<lb/>
　伯姬以災卒也傅母不在宵不下堂逮乎火而死也<lb/>
　胡安定曰伯姬之行婦人中之伯夷也<lb/>
天王殺其弟佞夫<lb/>
<pb n="40b"/>
　凡王殺不書得專殺也必殺無罪而後書靈王崩儋<lb/>
　括欲立佞夫佞夫不知也而尹劉諸人殺之故書王<lb/>
　殺以罪王特筆也<lb/>
王子瑕奔晉<lb/>
　瑕與括同謀書奔佚賊也<lb/>
秋七月叔弓如宋葬宋共姬<lb/>
　外夫人不書葬伯姬卒于災故賢之也<lb/>
鄭良霄出奔許自許入于鄭鄭人殺良霄<lb/>
<pb n="41a"/>
　良霄汰侈嗜酒諸大夫皆惡之而與公孫黒争黒因<lb/>
　其醉伐之良霄奔許自許入鄭伐公門不勝而死不<lb/>
　言大夫惡之也不書復入位未絶也不書叛求復位<lb/>
　未至叛也然而稱兵矣故其殺也從討賊之詞<lb/>
冬十月葬蔡景公<lb/>
晉人齊人宋人衛人鄭人曹人莒人邾人滕人薛人杞<lb/>
人小邾人㑹于澶淵宋災故<lb/>
　弑賊未討不書葬而蔡景公獨書刺天下之諸侯也<lb/>
<pb n="41b"/>
　以世子而弑其君父天下之大變也而不討澶淵之<lb/>
　㑹㑹十三國之大夫而以宋災故故諸國之卿貶而<lb/>
　稱人魯卿諱而不書而特書其所為此春秋大義聖<lb/>
　人特筆直著誅貶炳如日星者也<lb/>
三十有一年春王正月<lb/>
夏六月辛巳公薨于楚宫<lb/>
　公適楚歸作楚宫于楚宫非正也<lb/>
秋九月癸巳子野卒<lb/>
<pb n="42a"/>
　襄公太子也舍於季氏而以毁卒或疑季氏弑之未<lb/>
　敢以為然也<lb/>
己亥仲孫羯卒<lb/>
冬十月滕子來㑹葬<lb/>
　諸侯之喪士弔大夫送葬以諸侯㑹葬非禮也<lb/>
癸酉葬我君襄公<lb/>
十有一月莒人弑其君宻州<lb/>
　不書弑君者名君無道也<lb/>
<pb n="42b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　春秋孔義卷九<lb/>
</p>
<p>
</p>
  </div>
</body>
</text>
</TEI>