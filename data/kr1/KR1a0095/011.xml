<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>易經存疑卷十一</head> <lb/>
    <p>
<pb n="1a"/>
欽定四庫全書<lb/>
　易經存疑卷十一<lb/>
　　　　　　　　　　　　明　林希元　撰<lb/>
繫辭下𫝊<lb/>
八卦成列象在其中矣因而重之爻在其中矣<lb/>
　此是再説聖人作易之事八卦成列如上篇剛柔相<lb/>
　摩因而重之如上篇八卦相盪八卦成列是言兩儀<lb/>
　至八卦盖聖人作易自兩儀而四象自四象而八卦<lb/>
<pb n="1b"/>
　八卦既畫自乾一兑二以至坤八此八者成行列於<lb/>
　簡䇿則卦之形體昭然可見故曰象在其中如乾則<lb/>
　三畫純陽之象坤則三畫純隂之象震坎艮則一陽<lb/>
　二隂之象巽離兑則一隂二陽之象其象舉不外乎<lb/>
　此<lb/>
　因而重之是言八卦重為六十四卦即上篇所謂<lb/>
　八卦相盪第九章所謂兼三才而兩之也三畫之<lb/>
　卦未可言爻必六畫具方可言爻盖爻者變也<lb/>
<pb n="2a"/>
　六畫具始有變化故曰爻第十章曰道有變動故曰<lb/>
　爻其意可見<lb/>
剛柔相推變在其中矣繫辭焉而命之動在其中矣<lb/>
　剛柔相推變在其中即是上篇剛柔相推而生變化<lb/>
　意蒙引以兩儀生四象四象八卦以至六十四卦為<lb/>
　往來相推恐未是蓋此意八卦成列因而重之内已<lb/>
　有了不應於此重説且聖人就蓍策卦爻之變上繫<lb/>
　辭命占若以兩儀生四象八卦六十四卦為變此時<lb/>
<pb n="2b"/>
　未有蓍策卦爻辭何由繫又此二條是言象爻變占<lb/>
　四者依蒙引之説只是象爻占而無變矣此亦一可<lb/>
　疑也<lb/>
　凡易中説變者是就蓍策卦爻上説蓋卦爻之變皆<lb/>
　於蓍策上見也<lb/>
　承上文言卦爻既具則蓍䇿斯行蓍䇿之數有三偶<lb/>
　而六者焉六老隂也隂則變為七之少陽是剛推夫<lb/>
　柔柔變為剛也有三奇而九者焉九老陽也陽則變<lb/>
<pb n="3a"/>
　為八之少隂是柔推夫剛剛變為柔也故曰剛柔相<lb/>
　推變在其中變是易之用最為要𦂳無變不成易故<lb/>
　繫辭𫝊中每每言之<lb/>
　往來交錯要説得明白剛推夫柔柔變為剛隂往而<lb/>
　陽來也柔推夫剛剛化為柔陽往而隂來也一往一<lb/>
　來其交錯可見矣<lb/>
　剛柔之變通指六十四卦三百八十四爻言惟六十<lb/>
　四卦三百八十四爻剛柔有相推變化之妙則卦爻<lb/>
<pb n="3b"/>
　之所由成而為斯民占筮之用矣故聖人因此逐卦<lb/>
　逐爻皆觀象而繫之辭以明吉凶以備斯民之用也<lb/>
　夫繫辭焉以盡言也六十四卦三百八十四爻聖人<lb/>
　觀象繫辭以命吉凶則揲蓍求卦者所值當動之爻<lb/>
　象就在聖人繫辭之中矣如揲得上五爻皆七下一<lb/>
　爻獨九則乾變之姤而動在姤之卦辭如二爻三爻<lb/>
　皆九則之遯之否皆有可推矣如揲得坤卦六爻皆<lb/>
　六則坤變之乾而動在乾之彖辭揲得坤卦上五爻<lb/>
<pb n="4a"/>
　皆八下一爻獨六則坤變之復而動在復之卦辭如<lb/>
　二爻三爻皆六則之臨之泰皆有可推矣要在以類<lb/>
　而推<lb/>
　朱子語類曰如二爻變則占者以上爻為主這上爻<lb/>
　便是動處如五爻變一爻不變則占者以不變之爻<lb/>
　為主則這不變者便是動處也詳見啟蒙<lb/>
吉凶悔吝者生乎動者也<lb/>
　此句是足上文之意與上文相𤼵明言聖人繫辭焉<lb/>
<pb n="4b"/>
　以命吉凶占者所值當動之爻象固在其中矣然方<lb/>
　其蓍未揲卦爻未得吉凶悔吝雖在各卦各爻之下<lb/>
　亦無由而見必待卦爻之動而後見蓋蓍既揲卦爻<lb/>
　既得由是即卦爻以求其辭而孰吉孰凶俱有可考<lb/>
　矣故曰吉凶悔吝生乎動蓋占以辭寓辭以占顯交<lb/>
　相成也故曰相足説<lb/>
剛柔者立本者也變通者趨時者也<lb/>
　此是申明上文剛柔相推變在其中意言剛柔相推<lb/>
<pb n="5a"/>
　固生變化矣然非剛柔則變化無自而出是則剛柔<lb/>
　兩畫所以立變通之本也既有剛柔兩晝自然有變<lb/>
　化其變化處皆是因其窮而通之物極則反數窮則<lb/>
　通是皆時也故剛柔變通者乃所以趨乎時也時謂<lb/>
　變而當通之時依此則蒙引以剛柔相推生六十四<lb/>
　卦者無本可立無時可趨其説不通矣<lb/>
　陽主進陽數自七而進至於九則進之極其數窮矣<lb/>
　於是退而為八則九之窮於是通矣其通者時也隂<lb/>
<pb n="5b"/>
　主退隂數自八而退至於六則退之極其數窮矣於<lb/>
　是進而為七則六之窮於是乎通矣其通者時也故<lb/>
　曰變通趨時易不外乎時如曰損益盈虚與時偕行<lb/>
　之𩔖可見<lb/>
吉凶者貞勝者也<lb/>
　此申明上文繫辭焉而命之動在其中吉凶悔吝生<lb/>
　乎動意貞只是常字本義欲解釋明白故多著字以<lb/>
　𤼵明之曰貞正也常也物以其所正為常者也<lb/>
<pb n="6a"/>
　言聖人所命之辭有吉凶是吉凶二者常相勝而不<lb/>
　已蓋天下之事非吉則凶非凶則吉當其吉時則无<lb/>
　凶是吉勝凶也當其凶時則无吉是凶勝吉也更无<lb/>
　吉凶並立之理故曰貞勝言吉凶則該悔吝悔自凶<lb/>
　而趨吉吝自吉而凶也<lb/>
天地之道貞觀者也日月之道貞明者也天下之動貞<lb/>
夫一者也<lb/>
　此又𤼵明吉凶貞勝意天地日月是起下文不甚重<lb/>
<pb n="6b"/>
　上面吉凶貞勝虚説此又推本其所以然處言吉凶<lb/>
　之所以貞勝者只是以一理之順逆而為吉凶爾蓋<lb/>
　探本之論也䝉引曰天下只一箇理人之動非順乎<lb/>
　理即逆乎理順理則吉逆理則凶惟一理之所在而<lb/>
　視其逆順以為吉凶爾此卦爻之占所以只有此二<lb/>
　者而已朱子曰天下之動雖有不齊常有一箇是底<lb/>
　此説最妙蓋只把此道理做箇定則在那裏惟隨其<lb/>
　順逆而以為吉凶爾<lb/>
<pb n="7a"/>
　貞觀虚説究其實只是下文夫乾確然示人易坤隤<lb/>
　然示人簡意<lb/>
夫乾確然示人易矣夫坤隤然示人簡矣<lb/>
　上言卦爻吉凶此復就乾坤説起蓋推原其所自也<lb/>
　亦猶上篇天尊地卑乾坤定矣一節意故既曰乾確<lb/>
　然示人易坤隤然示人簡遂承之曰爻也者效此者<lb/>
　也象也者像此者也<lb/>
　乾確然示人易即是乾以易知坤隤然示人簡即是<lb/>
<pb n="7b"/>
　坤以簡能確簡確也是健之狀貌健有力也確然言<lb/>
　其健碓然也夫乾之性健而動故其狀貌碓然凡其<lb/>
　所為最不費力極是容易故曰示人易即前本義所<lb/>
　謂即其所知便能始物而無所難<lb/>
　隤玉篇壊墜也壊墜則無作為故為順貌蓋坤之性<lb/>
　順而静有似於敗壊者然故曰隤然凡其所為一從<lb/>
　乎乾最是省事更無繁擾故曰示人簡即前本義所<lb/>
　謂凡其所能皆從乎陽而不自作<lb/>
<pb n="8a"/>
爻也者效此者也象也者像此者也<lb/>
　陽爻一百九十二皆所以效乎乾其性皆動而健確<lb/>
　然示人易也觀乾之九三九五與諸卦之陽爻可見<lb/>
　隂爻一百九十二皆所以效乎坤其性皆順而静隤<lb/>
　然示人簡也觀坤之六二六四與諸卦之隂爻可見<lb/>
　卦之陽長隂消者其性健而動所為皆不難故有以<lb/>
　象乎乾卦之隂長陽消者其性順而静所為皆不繁<lb/>
　擾故有以象乎坤乾震坎艮之陽卦與乾震坎艮之<lb/>
<pb n="8b"/>
　為内體者皆為陽長隂消而象乎乾也坤巽離兑之<lb/>
　隂卦與坤巽離兑之為内體者皆為隂長陽消而象<lb/>
　乎坤也蒙引曰以横圖觀之如内體為乾因而重之<lb/>
　復有乾兑離震巽坎艮坤外體之八卦則乾之上復<lb/>
　得乾震坎艮者陽之陽也陽之息也乾之上復得坤<lb/>
　巽離兑者陽之隂也又其息之消也此即一分為二<lb/>
　之理也然槩則皆為陽息隂消之卦也所主在乾也<lb/>
　所謂一分為二者如晝分午後為隂然對夜則皆為<lb/>
<pb n="9a"/>
　陽也又如内體為兑因而重之亦有乾兑離震巽坎<lb/>
　艮坤外體之八卦則兑之上復得坤巽離兑者隂之<lb/>
　隂也隂之消也兑之上復得乾震坎艮者隂之陽也<lb/>
　又其消之息也是亦一分為二之理也然槩則皆為<lb/>
　隂息陽消之卦也所主在兑也所謂一分為二者如<lb/>
　夜分子後為陽然對晝則皆為隂也其餘六卦之重<lb/>
　皆准此例<lb/>
　首節先言象後言爻是就三畫六畫之卦言以序也<lb/>
<pb n="9b"/>
　此先言爻後言象是就六十四卦三百八十四爻言<lb/>
　不以序矣<lb/>
爻象動乎内吉凶見乎外功業見乎變聖人之情見乎<lb/>
辭<lb/>
　上申言爻象此申言變占爻象動乎内變也古凶見<lb/>
　乎外占也<lb/>
　上言卦爻其體也此言蓍策其用也夫卦爻雖設然<lb/>
　無蓍策之變化則卦爻亦為虚設而無用矣故必有<lb/>
<pb n="10a"/>
　蓍䇿之變化然後卦爻之用行上篇曰易不可見則<lb/>
　乾坤亦幾乎息正是此意<lb/>
　大意謂卦爻既具然非蓍䇿則卦爻不行故自四營<lb/>
　而一變三變而一畫又自九變而三畫十八變而成<lb/>
　六畫當其一變三變之時爻象雖未成而其端倪已<lb/>
　見於此矣故曰爻象動乎内及至十有八變之後蓍<lb/>
　䇿之卦爻已定看所成者何卦所值者何爻孰為吉<lb/>
　而在所當趨孰為凶而在所當避其吉凶悔吝居然<lb/>
<pb n="10b"/>
　可考矣故曰吉凶見乎外此見卦爻雖因乾坤而立<lb/>
　而卦爻吉凶又因蓍䇿而顯是易之用全在乎蓍䇿<lb/>
　故上篇曰探賾索𨼆鈎深致逺莫大乎蓍龜者此也<lb/>
　十有八變之後則吉凶之理可考而吉以之趨凶以<lb/>
　之避則事功因之而成矣故曰功業見乎變上篇吉<lb/>
　凶生大業變而通之以盡利正是此意聖人繫吉之<lb/>
　辭是欲人知所趨繫凶之辭是欲人知所避觀吉凶<lb/>
　之辭而聖人之情可見矣故曰聖人之情見乎辭<lb/>
<pb n="11a"/>
　聖人言卦爻吉凶止此<lb/>
天地之大徳曰生聖人之大寳曰位何以守位曰仁何<lb/>
以聚人曰財理財正辭禁民為非曰義<lb/>
　上言卦爻吉凶此言造化功業造化指天地功業指<lb/>
　聖人上𫝊首章之末言易卦而及乎聖人自體乾坤<lb/>
　之道而至成位乎其中其言有因下𫝊首章之未言<lb/>
　卦爻吉凶而及乎聖人之功業所謂功業乃在乎理<lb/>
　財正辭禁民為非於上文卦爻吉凶殊不相屬何也<lb/>
<pb n="11b"/>
　蓋卦爻吉凶所以成天下之事業其事相似其功相<lb/>
　等也故言卦爻吉凶而以聖人之功業終焉<lb/>
　天地以生物為心故生者天地之大徳也有位則事<lb/>
　事做得無位則雖有蓋天功業亦做不得如孔子非<lb/>
　不聖然無其位竟不能挽西周之治而卒老於行可<lb/>
　見位為聖人大寶也<lb/>
　理財不是理國家之財凡財之資於民用者無不理<lb/>
　不違農時數罟不入汚池斧斤以時入山林固理財<lb/>
<pb n="12a"/>
　也制之田里教之樹畜使民之衣食有所出亦理財<lb/>
　也薄其税斂食之以時用之以禮亦理財也<lb/>
　辭所以訓民命令條教之𩔖是也正月始和布法象<lb/>
　魏則其大者訓民之辭皆本於人情合乎天理取法<lb/>
　於先王可𫝊於後世而無陂淫邪遁之失則其辭正<lb/>
　矣<lb/>
　舜使契為司徒以教萬民父子有親君臣有義夫婦<lb/>
　有别長幼有序朋友有信此正辭也君子以辨上下<lb/>
<pb n="12b"/>
　定民志先王以辨物居方亦此正辭也蒙引曰如議<lb/>
　禮制度考文之𩔖皆是愚謂只議禮制度考文三事<lb/>
　盡之矣<lb/>
　聖人於民衣食以養之學校以教之民弗率教然後<lb/>
　刑罰加焉刑以弼教之不及也故言理財正辭以禁<lb/>
　民為非終焉禁民為非即周官司寇所掌以三典刑<lb/>
　邦國詰四方以五刑糾萬民及大司馬以九伐之法<lb/>
　正邦國之事古者兵刑一道刑之大者則用兵故班<lb/>
<pb n="13a"/>
　固志刑法合兵刑而一之曰大刑用甲兵其次用斧<lb/>
　鉞中刑用牙鋸其次用鑽鑿薄刑用鞭扑知此道也<lb/>
　班固曰聖人取𩔖以正名而為君為父母明仁愛徳<lb/>
　讓王道之本也愛待教而不敗徳須威而久立故制<lb/>
　禮以崇教作刑以明威也愚按班固之説可明禁民<lb/>
　為非之義故録之　義者人心之裁制義立於中則<lb/>
　政教刑三者皆自此而出矣故以理財正辭禁非而<lb/>
　歸之義<lb/>
<pb n="13b"/>
　程伊川序春秋傳曰聖王為治治之而争奪息道之<lb/>
　而生養遂教之而倫理明然後天道立地道平人道<lb/>
　成亦是此意<lb/>
　　右第一章<lb/>
古者包犧氏之王天下也仰則觀象於天俯則觀法於<lb/>
地觀鳥獸之文與地之宜近取諸身逺取諸物於是始<lb/>
作八卦以通神明之徳以𩔖萬物之情<lb/>
　天地間不過隂陽消長兩端而已易之為書亦只是<lb/>
<pb n="14a"/>
　交易變易兩端天地間如日月星辰寒暑晝夜之往<lb/>
　來山川動植之變化有萬不窮只是這一箇隂陽消<lb/>
　息爾聖人仰觀俯察近取逺求皆所以驗乎此而六<lb/>
　十四卦三百八十四爻之有交易變易皆所以取法<lb/>
　乎此也故曰於是始作八卦以通神明之徳以𩔖萬<lb/>
　物之情<lb/>
　觀象於天日月星辰寒暑晝夜雨風露雷各有定象<lb/>
　此之謂隂陽乃交易也日月星辰之上下寒暑畫夜<lb/>
<pb n="14b"/>
　之往來雨風露雷之聚散此之謂消息乃變易也<lb/>
　觀法於地東南西北此隂陽之定分交易也天下将<lb/>
　治地氣自北而南天下将亂地氣自南而北此隂陽<lb/>
　之消息變易也髙岸為陽深谷為隂此隂陽之定分<lb/>
　交易也髙岸為谷深谷為陵此隂陽之消息變易也<lb/>
　山與水對則山為陽水為隂而山水又各有隂陽如<lb/>
　邑有山隂山陽水有淮隂淮陽此𩔖可見也海水朝<lb/>
　至為潮夕至為汐此隂陽也而潮汐之一往一來消<lb/>
<pb n="15a"/>
　息也江淮河漢之水方來者屬陽已過者屬隂此亦<lb/>
　見其隂陽處<lb/>
　觀鳥獸之文朱子語𩔖曰鯉魚背上有三十六鱗隂<lb/>
　數龍背上有八十一鱗陽數龜背上文中間五段五<lb/>
　行兩邊各插四段共成八段子八卦也周圍二十四<lb/>
　段二十四氣也蒙引曰如剛鬛柔毛之𩔖亦是隂陽<lb/>
　也如希革毛毨之𩔖亦是消長也愚按猫兒眼中黑<lb/>
　睛一日隨十二時改變其歌曰子午線兮夘酉圓寅<lb/>
<pb n="15b"/>
　申巳亥如棗核辰戌丑未杏仁全消息之理尤明白<lb/>
　此見造化之妙處<lb/>
　觀天地之宜此以天時地利之宜於人事者言與觀<lb/>
　象於天觀法於地不同要見隂陽消息處如春耕夏<lb/>
　耘秋收冬藏仲冬斬陽木仲夏斬隂木蓋春夏𤼵生<lb/>
　陽也息也故宜耕耘秋冬收斂隂也消也故宜收藏<lb/>
　仲冬一陽生故斬陽木仲夏一隂生故斬隂木此𩔖<lb/>
　不能盡書在人以𩔖而推地之宜如髙宜種黍下宜<lb/>
<pb n="16a"/>
　種稻江南種橘江北成枳兖之漆絲青之鹽絺翟陽<lb/>
　孤桐泗濵浮磬江南金碧西蜀丹青似此之𩔖皆是<lb/>
　地土所宜無非隂陽消息之所為也<lb/>
　近取諸身氣為陽血為隂骨為陽肉為隂外五行則<lb/>
　耳目口鼻内五行則心膽脾肺腎五行一隂陽也故<lb/>
　脉有太陽陽明少隂厥隂諸經若人之動静寤寐呼<lb/>
　吸出入則隂陽消息之最著者也<lb/>
　逺取諸物羽毛鱗甲之物羽甲屬陽毛鱗屬隂而各<lb/>
<pb n="16b"/>
　有血氣血隂而氣陽又各有消息也植物草屬隂木<lb/>
　屬陽隂陽之中又各有隂陽其榮悴開落則消息也<lb/>
　聖人仰觀天俯觀地觀鳥獸之文天地之宜近取諸<lb/>
　身逺取諸物見得都不外隂陽消息兩端於是畫一<lb/>
　奇以象陽畫一耦以象隂又於奇耦之上各加一奇<lb/>
　一耦而為四象四象之上各加一奇一耦而為八卦<lb/>
　八卦既成則天下之理精入無形是為神明之徳如<lb/>
　健順動止麗陷説入之徳皆有以通之蓋其理之相<lb/>
<pb n="17a"/>
　㑹合也粗而有象是為萬物之情如天地水火雷風<lb/>
　山澤之𩔖皆有以𩔖之蓋其狀之相肖似也<lb/>
　聖人當初畫卦只是見天地間許多事物不外隂陽<lb/>
　消息兩端隨将來畫一奇一耦以象之見得一奇一<lb/>
　耦有各生一奇一耦之象隨於奇耦之上各加奇耦<lb/>
　逐旋加上至於三畫就成箇八卦既而天地間許多<lb/>
　物事咸有以該之此聖人無心之筆自然之巧不是<lb/>
　見得天地間有這物事方去商量計較做箇伎倆去<lb/>
<pb n="17b"/>
　法象他如揚子雲太𤣥都是商量計較非出於自然<lb/>
　也<lb/>
　朱子曰伏羲當初也只見太極下面有箇隂陽便知<lb/>
　得一生二二生四四又生八恁地推出做成箇物事<lb/>
　不覺成來却如此齊整<lb/>
作結繩而為網罟以佃以漁蓋取諸離<lb/>
　首言聖人作易模寫天地間許多事物隨承言聖人<lb/>
　備物致用立成器以為天下利疑皆取法於易此亦<lb/>
<pb n="18a"/>
　因其形象之相肖而疑聖人之所取法以見聖人作<lb/>
　易不但為斯人卜筮之用又為斯人器用之所自出<lb/>
　爾蓋者疑而未必然之辭朱子曰是一箇半間半界<lb/>
　底字<lb/>
　禽鳥皆用網罟網是用之山林江海罟是網之小者<lb/>
　如今之手網用之池塘者故曰數罟不入汚池<lb/>
　取象有二義一是象一是義網罟皆兩眼相承離為<lb/>
　目而兩目相承似之蒙引曰不但兩目相承實則百<lb/>
<pb n="18b"/>
　千萬目禽獸皆麗於網罟離以一隂麗於二陽之間<lb/>
　似之<lb/>
　楊誠齋曰教民肉食自包羲始<lb/>
包犧氏沒神農氏作斵木為耜揉木為耒耒耨之利以<lb/>
教天下故取諸益<lb/>
　孟子註曰耜所以起土耒其柄也今不知是何器若<lb/>
　謂今之鋤頭及謝疊山謂之犂則今犂鋤皆鐵而耒<lb/>
　耜皆斵木為之若謂古以木為鋤頭後世易之以鐵<lb/>
<pb n="19a"/>
　則削木為鋤有難起土自今觀之謝疊山謂犂或然<lb/>
　蓋曲木在上俗名犂衡即是耒今云犂王此合於揉<lb/>
　木使曲之象斵削二片俗呼犂壁則是耜必如是方<lb/>
　能起土或以斵木為疑愚意古人只是斵木益之為<lb/>
　卦以象言二體皆木耒耜皆木所為似之以徳言上<lb/>
　巽為入下震為動耒耜雖下入畢竟是耒上面用力<lb/>
　方得入於卦徳似之又卦名為益天下之益莫大於<lb/>
　耒耨之利故於卦名有取焉<lb/>
<pb n="19b"/>
日中為市致天下之民聚天下之貨交易而退各得其<lb/>
所蓋取諸噬嗑<lb/>
　教民日中為市以物貨有無互相交易使天下之民<lb/>
　但有貨物各将赴市交易而天下之貨無不集是致<lb/>
　天下之民聚天下之貨也以其所有易其所無此之<lb/>
　謂交易也交易而退則無者可有而得以資用有者<lb/>
　可散不積於無用是有無各得其所也<lb/>
　噬嗑之卦以徳而言上離為明下震為動日中為市<lb/>
<pb n="20a"/>
　日明照於上民紛紜交易於下有上明下動之象故<lb/>
　於噬嗑有取又借噬為市嗑為合亦一象也<lb/>
神農氏沒黄帝堯舜氏作通其變使民不倦神而化之<lb/>
使民宜之易窮則變變則通通則久是以自天祐之吉<lb/>
无不利黄帝堯舜垂衣裳而天下治蓋取諸乾坤<lb/>
　伏羲神農之時世尚洪荒民俗朴野制度一切茍簡<lb/>
　服御器用皆無足觀已而風氣漸開人文日著民生<lb/>
　服用宜於古者或不宜於今昔時鄙陋之習民心亦<lb/>
<pb n="20b"/>
　有厭倦而思有以變其舊矣然作者之謂聖人非巨<lb/>
　聖時雖當變亦不能通之也及神農氏沒黄帝堯舜<lb/>
　氏作於是因時立政以通其變使民欣歡鼔舞以從<lb/>
　新制而不厭倦是皆因時順勢而無作為神而化之<lb/>
　使民咸樂生安業而各得其宜故能使民不倦如是<lb/>
　也所以然者蓋易之理事勢至於窮極則當更變既<lb/>
　變然後流通既流通然後民情安之而可悠久是以<lb/>
　自天祐之民宜不倦而吉无不利也然其變通宜民<lb/>
<pb n="21a"/>
　果孰為大哉洪荒之世風氣未開人文未著民但取<lb/>
　草木禽獸之華革皮毛以為衣黄帝堯舜始為上衣<lb/>
　下裳之制與民服御由是野俗始變為文風人𩔖始<lb/>
　别於禽獸禮義興行人文丕變而天下治若此者疑<lb/>
　有取於乾坤蓋乾坤變化而無為故聖人衣裳之治<lb/>
　疑有取之也<lb/>
　朱子曰垂衣裳而天下治是大變他以前底事了通<lb/>
　其變須是得一箇人通其變若聴其自變如何得<lb/>
<pb n="21b"/>
刳木為舟剡木為楫舟楫之利以濟不通致逺以利天<lb/>
下蓋取諸渙<lb/>
　刳木為舟以載物剡木為楫以進舟則大而江海小<lb/>
　而溪澗道途為之限隔往來為之阻絶者於是乎通<lb/>
　矣渙之為卦巽木在坎水之上舟楫之象也故疑其<lb/>
　有取焉<lb/>
服牛乗馬引重致逺以利天下蓋取諸隨<lb/>
　穿牛鼻而服之使之引重絡馬首而乗之使之致逺<lb/>
<pb n="22a"/>
　引重致逺天下之人之利也隨之卦徳下震為動上<lb/>
　兑為説牛馬動於下而人物載焉有其象矣故疑取<lb/>
　於隨<lb/>
重門擊柝以待暴客蓋取諸豫<lb/>
　重門以防奸擊柝以警衆使嚴為之備此於卦徳卦<lb/>
　象俱無取只就卦名取<lb/>
　小註川途既通暴客或至其説牽强不必用<lb/>
斷木為杵掘地為臼臼杵之利萬民以濟蓋取諸小過<lb/>
<pb n="22b"/>
　今人鑿石為臼或鑿木為臼此云鑿地者意制器之<lb/>
　初本是鑿地後人以非便而易木石爾<lb/>
　臼杵之為器下止上動小過之卦下艮為止上震為<lb/>
　動其象也故疑其有取焉<lb/>
　白杵之利當與耒耜並興蒙引謂前此民雖知粒食<lb/>
　未知脱粟恐未是<lb/>
弦木為弧剡木為矢弧矢之利以威天下蓋取諸睽<lb/>
　弦木揉木使曲似弓形也剡木削木使尖利也此取<lb/>
<pb n="23a"/>
　象只是卦名縁睽乖然後威以服之<lb/>
上古穴居而野處後世聖人易之以宫室上棟下宇以<lb/>
待風雨蓋取諸大壯<lb/>
　節齋曰棟直承而上予謂即今之棟扇又曰宇兩垂<lb/>
　而下予謂即今屋蓋之前後面<lb/>
　棟宇就而風雨可禦可謂壯固矣故疑取諸大壯<lb/>
古之𦵏者厚衣之以薪𦵏之中野不封不樹喪期无數<lb/>
後世聖人易之以棺椁蓋取諸大過<lb/>
<pb n="23b"/>
　厚衣之以薪者置屍其中以柴薪裹之而𦵏不知為<lb/>
　棺椁也不封不起墳也不樹不種樹為墳林也<lb/>
　此只取卦名送死大事而過於辱有大過之象故疑<lb/>
　其取之<lb/>
上古結繩而治後世聖人易之以書契百官以治萬民<lb/>
以察蓋取諸夬<lb/>
　書契立而百官之事以治萬民之情以察此亦取卦<lb/>
　名<lb/>
<pb n="24a"/>
　　右第二章<lb/>
是故易者象也象也者像也<lb/>
　言易者非他也只是六十四卦三百八十四爻之形<lb/>
　象爾是形象非他也所以象乎天地間之物理爾何<lb/>
　也昔者聖人之作易也仰則觀象於天俯則觀法於<lb/>
　地觀鳥獸之文與地之宜近取諸身逺取諸物於是<lb/>
　始作八卦以通神明之徳以𩔖萬物之情故曰象也<lb/>
　者所以像乎天地間之物理也<lb/>
<pb n="24b"/>
彖者材也<lb/>
　文王所繫卦辭謂之彖彖也者所以言卦之材也如<lb/>
　乾元亨利貞之辭所以言乾純陽至健之才也坤元<lb/>
　亨利牝馬貞之辭所以言純隂至順之才也六十四<lb/>
　卦皆然<lb/>
爻也者效天下之動者也<lb/>
　周公所繫爻辭亦謂之爻爻也者所以效天下之動<lb/>
　也蓋民生日用如婚媾祭祀渉川攸往之𩔖不可盡<lb/>
<pb n="25a"/>
　舉皆天下之動而天地間本有之事也聖人即其模<lb/>
　様而描寫之於爻有似於倣效者然故曰效天下之<lb/>
　動<lb/>
　象也者像天下之物理彖言卦之才即言卦中所像<lb/>
　之理也爻當云言爻之才乃云效天下之動者卦之<lb/>
　六爻本效天下之動故爻言爻之才亦效天下之動<lb/>
　也以此觀之則彖亦可云像天下之理夫子之言亦<lb/>
　互見爾<lb/>
<pb n="25b"/>
是故吉凶生而悔吝著也<lb/>
　既有卦爻之象又有卦爻之辭則吉凶由此而生悔<lb/>
　吝由此而著吉凶本著者故直曰生悔吝本微而未<lb/>
　著者故曰著<lb/>
　此章論卦爻之象及卦爻之辭<lb/>
　　右第三章<lb/>
陽卦多隂隂卦多陽<lb/>
　言陽卦宜多陽今乃一陽二隂而反多隂如震坎艮<lb/>
<pb n="26a"/>
　是陽卦乃一陽二隂是多隂也隂卦宜多隂今乃一<lb/>
　隂二陽而反多陽如巽離兑是隂卦乃一隂二陽是<lb/>
　多陽也<lb/>
其故何也陽卦奇隂卦耦<lb/>
　言陽卦多隂隂卦多陽其故何也蓋陽卦一陽一畫<lb/>
　二隂四畫皆五畫是奇數也陽數奇則一畫陽二畫<lb/>
　隂隂不期多而自多矣此陽卦所以多隂也隂卦一<lb/>
　畫隂是二畫二畫陽是各一畫皆四畫是耦數也隂<lb/>
<pb n="26b"/>
　數耦則一畫隂二畫陽陽不期多而自多矣此隂卦<lb/>
　所以多陽也<lb/>
　三山林氏説未明蒙引似淡<lb/>
其徳行何也陽一君而二民君子之道也隂二君而一<lb/>
民小人之道也<lb/>
　此因上文言卦畫隂陽多寡而及其徳行陽尊統隂<lb/>
　有君道焉隂賤承陽有民道焉陽卦一陽二隂是以<lb/>
　一君而統兆民天下大一統唐虞三代漢唐之盛世<lb/>
<pb n="27a"/>
　也故曰君子之道隂卦一隂二陽是以二君而統一<lb/>
　民天下分裂春秋戰國五胡南北朝之分王也故曰<lb/>
　小人之道以此條徳行君子小人之説推之愚以隂<lb/>
　陽奇耦為主之説益不可易識者評之<lb/>
　　右第四章<lb/>
易曰憧憧往來朋從爾思子曰天下何思何慮天下同<lb/>
歸而殊塗一致而百慮天下何思何應<lb/>
　憧憧急迫也猶云切切憧憧往來是把箇往來在心<lb/>
<pb n="27b"/>
　上計較往就要來不少放下即思慮也故聖人破之<lb/>
　曰天下何思何慮言往必有來感必有應此理之自<lb/>
　然在人不消思慮營求他他自然來亦非人思慮之<lb/>
　所能營求而使之來也同歸而殊途一致而百慮只<lb/>
　是説舉天下之事千緒萬端皆有箇往來感應爾故<lb/>
　再言天下何思何慮以戒人不必營求也蒙引曰殊<lb/>
　途就事説百慮就心之𤼵念處説對殊途而言則為<lb/>
　同歸對百慮而言則為一致其實一也<lb/>
<pb n="28a"/>
　慮思之深也愚謂大學曰安而後能慮可見慮深於<lb/>
　思然單言思則包慮<lb/>
日往則月來月往則日來日月相推而明生焉寒往則<lb/>
暑來暑往則寒來寒暑相推而嵗成焉往者屈也來者<lb/>
信也屈信相感而利生焉<lb/>
　此以天道言屈信往來之理以明上文天下同歸殊<lb/>
　塗意蓋日月寒暑之往來皆出自然非人思慮所可<lb/>
　為此於何思何慮之意尤明白可見也本義加憧憧<lb/>
<pb n="28b"/>
　焉則入於私矣所以必思而後有從二句似閒<lb/>
　言日往則月來一轉又是月往則日來矣日往月來<lb/>
　是月推日也則月之明生矣月往日來是日推月也<lb/>
　則日之明生矣故日月相推而明生焉<lb/>
　寒往則暑來一轉又是暑往則寒來矣寒往則暑來<lb/>
　是暑推寒也則自正月立春而二而三至於六月大<lb/>
　暑皆為暑而上之半嵗成矣暑往則寒來是寒推暑<lb/>
　也則自七月立秋而八而九至於十二月之大寒皆<lb/>
<pb n="29a"/>
　為寒而下之半嵗成矣故曰寒暑相推而嵗成焉<lb/>
尺蠖之屈以求信也龍蛇之蟄以存身也精義入神以<lb/>
致用也利用安身以崇徳也過此以往未之或知也窮<lb/>
神知化徳之盛也<lb/>
　此下以人物言屈信往來之理尺蠖龍蛇物也精義<lb/>
　以下人也尺蠖不屈便死殺了决不能信必屈然後<lb/>
　能信其信者理之自然也龍蛇不蟄便凍死了决不<lb/>
　能存身必蟄然後能存得身其存身者理之自然也<lb/>
<pb n="29b"/>
　事物之理各有所宜察之不精或以非為是以是為<lb/>
　非事物之應接必失其當欲其用之利不可得也故<lb/>
　精義入神則可以出而致用入神言析理不使有毫<lb/>
　釐之差至於不容言之妙也<lb/>
　順理而行則動無不順而隨處皆安故曰利用安身<lb/>
　利用安身則理之得於心者日積内髙大矣故曰以<lb/>
　崇徳行道而有得於心者謂之徳利用安身以崇徳<lb/>
　即是此意<lb/>
<pb n="30a"/>
　精義入神以知言致用則屬行利用安身以行於外<lb/>
　者言崇徳以得於内者言蒙引謂徳屬知不是<lb/>
　過此以往未之或知是既竭吾才雖欲從之未由也<lb/>
　已之地蓋精義利用力之所能為也過此以往則窮<lb/>
　神知化之境非力之所能為矣故曰未之或知然自<lb/>
　精義利用而積之使義之精者益以精至於耳順心<lb/>
　通之境用之利者益以利至於從心不踰矩之天則<lb/>
　徳極其盛而窮神知化之妙在我矣故曰窮神知化<lb/>
<pb n="30b"/>
　徳之盛也徳之盛是精義利用做到極處本義曰仁<lb/>
　熟只是徳盛蓋徳盛則行仁之熟也語學而至窮神<lb/>
　知化此是與天合一處上𫝊所謂成位乎其中窮理<lb/>
　盡性至命中庸位天地育萬物知天地之化育皆是<lb/>
　此地位所謂學問之極功聖人之能事也<lb/>
　一隂一陽之謂道當其為隂時此道在隂當其為陽<lb/>
　時此道在陽隂陽只管送運而此道無不在故謂之<lb/>
　神既為隂又為陽既為陽又為隂隂陽既管更換便<lb/>
<pb n="31a"/>
　是化張子曰一故神兩故化即是此理惟是一物故<lb/>
　在隂在陽而不可測故曰一故神惟是兩物故彼此<lb/>
　更易而循環不已故曰兩故化本義張子曰氣有隂<lb/>
　陽推行有漸為化合一不測為神亦是此意<lb/>
　精義入神以致用是内有以養乎外也利用安身即<lb/>
　致用也而有以崇徳是外有以養乎内也故曰交相<lb/>
　養致用是内之精義者見之行外有以𤼵乎内也徳<lb/>
　崇則外之利者聚之於内是内又有以𤼵乎外也故<lb/>
<pb n="31b"/>
　曰互相𤼵精義以利用灼理也利用以崇徳則其理<lb/>
　得於心非復向之灼理矣義精於内而用利於外用<lb/>
　利於外而徳崇於内徳崇於内而外之用益以利用<lb/>
　利於外而内之徳益以崇内外交養互𤼵如循環之<lb/>
　無端則直上天徳自此始故徳之盛而至於窮神知<lb/>
　化皆自精義利用而積之也故本義曰下學之事盡<lb/>
　於精義利用而交養互𤼵之機自不能已即此意也<lb/>
　徳盛之徳即上徳崇之徳徳方升則曰崇升之極則<lb/>
<pb n="32a"/>
　曰盛聖人一字不茍下<lb/>
易曰困于石據于蒺藜入于其宫不見其妻凶子曰非<lb/>
所困而困焉名必辱非所據而據焉身必危既辱且危<lb/>
死期将至妻其可得見邪<lb/>
　天下之事有非力之所及而終必取困是非所困也<lb/>
　非所困不能審已量力妄冒為之而卒取困焉則名<lb/>
　為累矣故曰名必辱天下之人有非已之所可依而<lb/>
　終必致危是非所據也非所據不能知時識勢茍一<lb/>
<pb n="32b"/>
　時之安而依據之則禍必沿之而起矣故曰身必危<lb/>
　劉備違衆論而伐吳卒為陸遜所折辱是非所困而<lb/>
　困也劉表不可依而依之卒為曹操所攻至奉身無<lb/>
　所妻子離散是身危不見其妻也<lb/>
　此只當泛説不當用爻義蓋聖人贊易凡用卦爻之<lb/>
　義以釋經者皆係於各卦各爻之下不係於各卦各<lb/>
　爻而另為繫辭𫝊者多是論道理不用卦爻之義觀<lb/>
　上文中孚九二同人九五等爻及此條以下至釋益<lb/>
<pb n="33a"/>
　上九爻義可見也<lb/>
易曰公用射隼于髙墉之上𫉬之无不利子曰隼者禽<lb/>
也弓矢者器也射之者人也君子藏器于身待時而動<lb/>
何不利之有動而不括是以出而有𫉬語成器而動者<lb/>
也<lb/>
　此釋解上六爻義蒙引藏器待時欲説開不承上文<lb/>
　解悖説看來未是為隼者禽也射之者人也三句意<lb/>
　思未終而説開又與上面意思不接故只説解悖為<lb/>
<pb n="33b"/>
　是言隼者鷙害之禽也弓矢者射隼之器也執弓矢<lb/>
　以射之者人也而射又不可無其時君子藏弓矢之<lb/>
　器於身待其時而動則一𤼵矢而隼可得矣何不利<lb/>
　之有何也蓋君子有為於天下常至於括碍者惟無<lb/>
　其器無其時爾既有其器又有其時則動自無括碍<lb/>
　矣是以一出隨能取利而有𫉬也易曰公用射隼于<lb/>
　髙墉之上𫉬之无不利者正是語上六以成器而動<lb/>
　者也<lb/>
<pb n="34a"/>
子曰小人不恥不仁不畏不義不見利不勸不威不懲<lb/>
小懲而大誡此小人之福也易曰屨校滅趾无咎此之<lb/>
謂也<lb/>
　此釋噬嗑初九爻象知恥不仁之人自勸於仁不待<lb/>
　見利而後勸蓋恥心勝也小人不恥不仁故不見利<lb/>
　則不勸必見利而後勸知畏不義之人自知懲戒不<lb/>
　待見威而後懲蓋畏心勝也小人不畏不義故不見<lb/>
　威則不懲必見威而後懲雖若甚小而可以止惡於<lb/>
<pb n="34b"/>
　初其所誡則甚大矣此小人之福也易曰屨校滅趾<lb/>
　此之謂也<lb/>
善不積不足以成名惡不積不足以滅身小人以小善<lb/>
為无益而弗為也以小惡為无傷而弗去也故惡積而<lb/>
不可掩罪大而不可解易曰何校滅耳凶<lb/>
　惡不積不足以滅身小人以小惡為无傷而弗去則<lb/>
　惡以之而積矣故惡積而不可掩罪大而不可解易<lb/>
　曰何校滅耳凶正是積惡之極而取罪之大也<lb/>
<pb n="35a"/>
子曰危者安其位者也亡者保其存者也亂者有其治<lb/>
者也是故君子安而不忘危存而不忘亡治而不忘亂<lb/>
是以身安而國家可保也易曰其亡其亡繫于苞桑<lb/>
　危者安其位三句是泛論道理君子安而不忘危至<lb/>
　國家可保始著人上説<lb/>
　平時自處常若将危者所以安其位者也常若将亡<lb/>
　者所以保其存者也常若将亂者所以有其治者也<lb/>
　曰危曰亡曰亂不是虚空無事徒有危亡亂之心也<lb/>
<pb n="35b"/>
　其所以制治於未亂保邦於未危者必自有道矣孟<lb/>
　子曰今國家閒暇及是時明其政刑雖大國必畏之<lb/>
　即其道也<lb/>
子曰徳薄而位尊知小而謀大力小而任重鮮不及矣<lb/>
易曰鼎折足覆公餗其形渥凶言不勝其任也<lb/>
　為君者必度徳量力而用人然後不壊已之事為臣<lb/>
　者必度徳量力而用於人然後不壊人之事徳知力<lb/>
　不足而任大事鮮有不及於禍者此雖専責人臣然<lb/>
<pb n="36a"/>
　為君者亦當分受其責也<lb/>
子曰知幾其神乎君子上交不諂下交不凟其知幾乎<lb/>
幾者動之微吉之先見者也君子見幾而作不俟終日<lb/>
易曰介于石不終日貞吉介如石焉寧用終日斷可識<lb/>
矣君子知微知彰知柔知剛萬夫之望<lb/>
　天下事皆有箇幾獨於上交下交言之者就一事之<lb/>
　親切者示人也蓋上交要恭遜才恭遜便不知不覺<lb/>
　有箇卑諂底意思在裏面自恭遜而諂卑也其幾甚<lb/>
<pb n="36b"/>
　微所謂幾也知纔有卑諂底意思便止而勿為此便<lb/>
　是知幾下交要和易纔和易便不知不覺有箇䙝凟<lb/>
　底意思在裏面自和易而䙝凟也其端甚微所謂幾<lb/>
　也知纔有䙝凟底意思便止而勿為此便是知幾所<lb/>
　謂知幾其神乎正是此處幾者動之微吉凶之先見<lb/>
　是説幾之難知也夫人皆見於已著與吉凶之已見<lb/>
　若動之微吉凶之先見皆是無形之事人之所昧而<lb/>
　知之所以為神也君子見幾而作不俟終日是言君<lb/>
<pb n="37a"/>
　子之知幾以終上文知幾其神之意<lb/>
　自知幾其神乎至其知幾乎是言君子之知幾幾者<lb/>
　動之微二句是説幾之難知自易曰介于石至斷可<lb/>
　識重在介于石一句是言君子之所以知幾君子知<lb/>
　微知彰知柔知剛正言知幾之事而贊之也<lb/>
　微彰柔剛四字活看各有幾存今以孔子之言而驗<lb/>
　之孔子之身如過宋而微服去魯而以微罪行不顯<lb/>
　君相之失知微也在朝廷便便言知彰也在鄉黨恂<lb/>
<pb n="37b"/>
　恂似不能言見惡人以辟咎知柔也却萊兵誅少夘<lb/>
　墮三都請討陳恒知剛也其幾各有所在其用各有<lb/>
　所當故兼舉而言之<lb/>
子曰顔氏之子其殆庶幾乎有不善未嘗不知知之未<lb/>
嘗復行也易曰不逺復无祇悔元吉<lb/>
　以失之未逺能復於善不祇於悔觀之則有不善初<lb/>
　未見之行故不祇悔若已見之行則已祇於悔矣是<lb/>
　念慮一差隨即覺悟不復行也先儒謂顔子無形顯<lb/>
<pb n="38a"/>
　之過正以其有不善未嘗不知知之未嘗復行爾䝉<lb/>
　引曰不逺復之意只主在未嘗復行上而必兼言未<lb/>
　嘗不知者改過必由於知過也<lb/>
天地絪緼萬物化醇男女搆精萬物化生易曰三人行<lb/>
則損一人一人行則得其友言致一也<lb/>
　兩相與則専専始能成化育之功三則雜而亂亂則<lb/>
　化育之功不能成矣天地絪緼是以兩相與而専一<lb/>
　也故萬物化醇男女搆精是以兩相與而専一也故<lb/>
<pb n="38b"/>
　萬物化生損之六三三人行則損一人一人行則得<lb/>
　其友是以兩相與而専一也蓋下卦本乾上卦本坤<lb/>
　若不損去一人便是三則雜而亂矣今損乾卦上畫<lb/>
　之陽益坤卦上畫之隂是三人行損去一人也一人<lb/>
　既損去則初與二兩相與四與五兩相與三與上兩<lb/>
　相與三上之相與也以相應初二四五之相與也以<lb/>
　相比雖有比應之不同其致専一則無不同也<lb/>
　化醇以氣化言飛潛動植之物皆在其中化生以形<lb/>
<pb n="39a"/>
　化言植物不與焉蓋植物無男女搆精之事也蒙引<lb/>
　曰醇謂厚而凝也天地之氣虚萬物之質實其質之<lb/>
　厚而實者乃其氣之化而凝焉者化生分明是那胎<lb/>
　氣所出<lb/>
子曰君子安其身而後動易其心而後語定其交而後<lb/>
求君子修此三者故全也危以動則民不與也懼以語<lb/>
則民不應也无交而求則民不與也莫之與則傷之者<lb/>
至矣易曰莫益之或擊之立心勿恒凶<lb/>
<pb n="39b"/>
　順理則裕縱欲惟安危其身者順理而已安其身而<lb/>
　動則動惟厥時而不致悔取羞矣故民與之與之者<lb/>
　歸順之也<lb/>
　子曰不學詩無以言解曰事理通達而心氣和平故<lb/>
　能言易其心者心氣和平也如此則言有序而無傷<lb/>
　易傷煩之失矣故民應之應之者聴信之也<lb/>
　太上忘徳其次施報必有施然後可望其報無平生<lb/>
　之交欲求之以所欲之事欲其我與也難矣故必以<lb/>
<pb n="40a"/>
　道理定交於先然後求之以欲為之事則人感其情<lb/>
　而與之矣與之者不却其所求也<lb/>
　君子修此三者故全也言動而民與語而民應求而<lb/>
　民與也言無一不備也<lb/>
　危以動則動失其道故民不與失道者寡助也懼以<lb/>
　語則言之無序而民不聴信故不應無交而求則無<lb/>
　施而難望其報故民不與<lb/>
　安其身而後動易其心而後語定其交而後求皆立<lb/>
<pb n="40b"/>
　心有恒者危以動懼以語无交而求皆立心勿恒者<lb/>
　故凶不與不應是也雲峯胡氏曰上𫝊七爻下𫝊十<lb/>
　一爻皆象𫝊之文言也學易者可觸𩔖而通其餘矣<lb/>
　　右第五章<lb/>
子曰乾坤其易之門邪乾陽物也坤隂物也隂陽合徳<lb/>
而剛柔有體以體天地之撰以通神明之徳<lb/>
　乾坤即是隂陽易卦之初只是隂陽兩畫而已六十<lb/>
　四卦皆由此而出故曰易之門隂陽合徳而剛柔有<lb/>
<pb n="41a"/>
　體正是説易之門處蓋隂陽兩畫交而生太陽少隂<lb/>
　少陽太隂之四象四象交而生乾兑離震巽坎艮坤<lb/>
　之八卦六十四卦皆因八卦之重而成見六十四卦<lb/>
　皆由乾坤兩畫而出所以為易之門也只是上繫首<lb/>
　意剛柔相摩八卦相盪意以體天地之撰以通神明<lb/>
　之徳又只是鼔之以雷霆潤之以風雨日月運行一<lb/>
　寒一暑乾道成男坤道成女意<lb/>
　小註闔闢之説未是蒙引有辯<lb/>
<pb n="41b"/>
　蒙引曰内乾坤轉隂陽又轉剛柔蓋稱乾坤父母名<lb/>
　目也稱隂陽通謂之辭也稱剛柔指卦畫體質言也<lb/>
　天地之撰撰即撰文之撰言造作也雷動風散雨潤<lb/>
　日烜之𩔖皆天地之造化也體是體貼出來如丹青<lb/>
　之貌人物山水相似神明之徳如健順動止之𩔖通<lb/>
　即曲暢旁通之通只是𤼵揮具義使通達條暢也<lb/>
　易惟體天地之撰通神明之徳則下文所言許多事<lb/>
　物皆由此而出矣<lb/>
<pb n="42a"/>
其稱名也雜而不越於稽其𩔖其衰世之意邪<lb/>
　此條指聖人繫辭而言不然則於稽其𩔖其衰世之<lb/>
　意句難通稱名者所稱之名物當兼物事説如乾之<lb/>
　六爻取象曰龍坤之卦辭取象牝馬離之卦辭取象<lb/>
　牝牛他如羸豕鼫䑕豚魚鴻漸翰音莧陸叢棘之𩔖<lb/>
　物之稱名也如建侯行師涉川攸往婚媾祭祀乗馬<lb/>
　需泥負乗喪茀乗墉伏戎之𩔖事之稱名也據六十<lb/>
　四卦三百八十四爻之所稱名可謂雜出而不倫矣<lb/>
<pb n="42b"/>
　然一卦有一卦之取義一爻有一爻之取義蓋六十<lb/>
　四卦三百八十四爻莫非隂陽之變聖人繫辭皆本<lb/>
　隂陽之變而為稱名如乾之龍則取純陽至健之象<lb/>
　坤之牝馬則取純隂至順之象離之牝牛則取中順<lb/>
　之象姤之羸豕則取隂進之象即此數端餘可推而<lb/>
　知也稱名雖雜出然皆有根據而非妄言故雖雜出<lb/>
　而不越乎義理上古之時世朴民淳不曾經歴許多<lb/>
　事變無縁説得許多名物出來及至衰世民偽日滋<lb/>
<pb n="43a"/>
　變詐日甚許多崎嶇險阻皆親身經厯過故盡説出<lb/>
　在於易上以教民之趨避此聖人憂天下後世之心<lb/>
　也故曰於稽其𩔖其衰世之意邪<lb/>
夫易彰往而察來而微顯闡幽開而當名辨物正言斷<lb/>
辭則備矣<lb/>
　隂陽消息之理自有天地以來即有之不是後來方<lb/>
　纔逐旋添入蓋是先前預定者故曰往易之卦爻皆<lb/>
　所以象隂陽之變而辭又所以闡卦爻之義以示人<lb/>
<pb n="43b"/>
　者故曰彰往<lb/>
　吉凶悔吝之理本縁人事而生人事未作之先初無<lb/>
　吉凶悔吝之事及人事既作之後吉凶悔吝始可得<lb/>
　而見蓋方來之事也故曰來聖人之作易也八卦以<lb/>
　定吉凶又設卦觀象繫辭焉以明之使人問焉以言<lb/>
　受命如嚮無有逺近幽深遂知來物察來也<lb/>
　易中所有如建侯行師婚媾祭祀涉川攸往之𩔖凡<lb/>
　涉於民生日用所為者皆顯也易則推而根於理數<lb/>
<pb n="44a"/>
　使人依理數而行有吉利而無凶害是顯者有以微<lb/>
　之也如復之一陽來復是以出入无疾朋來无咎豫<lb/>
　順以動故利建侯行師蒙九二以陽受隂故納婦吉<lb/>
　隨上六誠意之極可通神明升六二以順而升登祭<lb/>
　於岐山之象故王用享于岐山需以剛遇險而不遽<lb/>
　進以陷於險故利涉大川益中正有慶故利有攸往<lb/>
　似此之𩔖可見人事之顯者易有以微之也<lb/>
　幽是義理只在人事之中此理在於人事之中百姓<lb/>
<pb n="44b"/>
　有終日由之而不知者故曰人莫不飲食也鮮能知<lb/>
　味也聖人作易則就人事之中𤼵出以示人使人由<lb/>
　之以作事是於幽者有以闡之也<lb/>
　顯是人事幽是天理微顯是本人事於天理也闡幽<lb/>
　是𤼵天理於人事也二句交互説蓋至微者理至著<lb/>
　者象體用一原顯微無間微顯不外於天理闡幽不<lb/>
　外於人事<lb/>
　凡成形於天地之間大而君臣父子小而事物細微<lb/>
<pb n="45a"/>
　皆有箇名稱當名者必使實稱其名不虚也子曰君<lb/>
　君臣臣父父子子當名也觚不觚觚哉觚哉不當名<lb/>
　也易中所稱名自君臣父子以至事物細微皆教人<lb/>
　務實以當其名其有實不稱名而名不當者則不在<lb/>
　所與如比有君道則教人原筮元永貞然後无咎履<lb/>
　九五傷於所恃則曰夬履貞厲要使君盡君道此當<lb/>
　名也大有九二必大車以載然後有攸往无咎鼎九<lb/>
　四才不勝任則曰鼎折足覆公餗其形渥要歸使臣<lb/>
<pb n="45b"/>
　盡臣道此當名也其餘可例推矣<lb/>
　辨物是即天下之事物辨其孰是孰非孰得孰失蓋<lb/>
　天下事物是非得失一皆具於卦爻之中聖人繫辭<lb/>
　皆有以辨之而不差且以乾一卦論之如初九初陽<lb/>
　在下未可施用則辨其為潛龍九二出潛離𨼆則辨<lb/>
　其為見龍九三過剛不中則辨其有危道九五剛健<lb/>
　中正以居尊位則辨其為飛龍上九過於上而不能<lb/>
　下則辨其為亢龍餘可推而知也<lb/>
<pb n="46a"/>
　當名辨物如進齋徐氏説全無意味愚説似可用識<lb/>
　者詳之　正言者是非得失皆正言之而無所偏曲<lb/>
　回避也轅固責公孫𢎞曰公孫子宜正學以言無曲<lb/>
　學以阿世可味正言之㫖易中如否卦天地不交則<lb/>
　曰否之匪人不利君子貞姤卦以一隂而遇五陽則<lb/>
　曰勿用取女似此之𩔖皆正言也<lb/>
　斷辭者於凡吉凶悔吝之理皆判斷之不使人疑惑<lb/>
　也如易曰吉曰凶曰利曰不利此𩔖明白<lb/>
<pb n="46b"/>
其稱名也小其取𩔖也大其㫖逺其辭文其言曲而中<lb/>
其事肆而𨼆<lb/>
　其稱名也小其取𩔖也大此因易辭中所稱有極卑<lb/>
　鄙瑣細者恐人忽略不以為事故從而張大之如牝<lb/>
　馬牝牛棟橈遺音之𩔖卦之稱名小也如乗馬需泥<lb/>
　喪茀之𩔖爻之稱名小也中間有事名之小者有物<lb/>
　名之小者稱名雖小然皆本於隂陽之變是其取𩔖<lb/>
　則大也如牝馬則取坤之柔順牝牛則取離之柔順<lb/>
<pb n="47a"/>
　棟橈則取四陽居中過盛如乗馬班如則取為九三<lb/>
　所難而不得進需泥則取去險已近其餘可以𩔖推<lb/>
　也　大凡義理之文難工易之所謂㫖逺者皆道徳<lb/>
　性命之理有難於文而聖人繫辭獨不然故夫子因<lb/>
　而𤼵揚之也<lb/>
　易之所具皆天地之理隂陽之變道徳性命之奥其<lb/>
　㫖可謂逺矣理逺則文辭難工而聖人所繫之辭經<lb/>
　緯錯綜旁通曲暢各有自然之華藻而無或晦滯枯<lb/>
<pb n="47b"/>
　槁之病是其辭則文也　委曲其言者未必皆中於<lb/>
　理易中之所言有委曲遷就而不由乎正道者矣然<lb/>
　於道理皆切中未嘗有所違背焉如睽之遇主于巷<lb/>
　習坎之納約自牖可見也<lb/>
　鋪張其事者其理或因之而浮泛如相如班固揚雄<lb/>
　作賦上而天文下而地理中而人物其事可謂肆矣<lb/>
　求意思之深沉義理之平穏則未也易中之所敷陳<lb/>
　細而魚鳥之飛沉大而龍虎之飛變常而門庭之不<lb/>
<pb n="48a"/>
　出變而明夷之南狩其間事變莫不悉陳其事可謂<lb/>
　肆矣然上則根於隂陽之變下則酌乎人事之宜於<lb/>
　至顯之中而有至𨼆者存焉故曰其事肆而𨼆<lb/>
因貳以濟民行以明失得之報<lb/>
　言易之開示於人者如此其至何也蓋民方疑於吉<lb/>
　凶之途而未知所趨避而民行無攸濟聖人繫辭則<lb/>
　因民心之疑而剖决其孰為吉孰為凶使民吉以之<lb/>
　趨凶以之避而民行以濟要之實明失得之報以示<lb/>
<pb n="48b"/>
　人使不迷於從爾此言易之為用也<lb/>
　　右第六章<lb/>
易之興也其於中古乎作易者其有憂患乎<lb/>
　上古之時世朴民淳無有許多事變及到中古之時<lb/>
　世態日新就有許多事變出來故夫子斷以為易興<lb/>
　於中古易中所言多處憂患之道如明夷利艱貞習<lb/>
　坎有孚維心亨行有尚困亨貞大人吉有言不信之<lb/>
　𩔖非身經憂患者不能為此語故曰作易者其有憂<lb/>
<pb n="49a"/>
　患乎蓋指文王與紂之事也要之周公繫爻亦在其<lb/>
　中周公遭流言而避居東都亦經憂患者聖人統言<lb/>
　其父不及其子爾<lb/>
是故履徳之基也謙徳之柄也復徳之本也恒徳之固<lb/>
也損徳之修也益徳之裕也困徳之辨也井徳之地也<lb/>
巽徳之制也<lb/>
　此因上言作易者之經憂患隨承言處憂患之道蓋<lb/>
　以是教人非文王之處憂患皆用九徳也而其行事<lb/>
<pb n="49b"/>
　之脗合則有之矣<lb/>
　君子進修之功惟禮最為切要蓋禮有尊卑上下貴<lb/>
　賤親疎之等其間又有許多節文度數明有塗轍可<lb/>
　循法則可依據觀曲禮所記坐立進退升降之𩔖雖<lb/>
　極微細亦有許多節文度數如坐如尸立無跛将上<lb/>
　堂聲必揚将入戸視必下至於羮之有菜者用挾無<lb/>
　菜者不用挾唯諾必慎之𩔖皆有箇法學者誠由此<lb/>
　而謹之則動静語黙皆在規矩準繩之中放心邪氣<lb/>
<pb n="50a"/>
　不得而入天理常存由小積之以至於髙大矣故曰<lb/>
　徳之基猶牆有基而牆由之起壇臺有基而壇臺由<lb/>
　之起也<lb/>
　子曰不學禮無以立註曰品節詳明而徳性堅定故<lb/>
　能立又立於禮註曰禮以恭敬辭遜為本而有節文<lb/>
　度數之詳可以固人肌膚之會筋骸之束學者之中<lb/>
　所以能卓然自立而不為事物之所摇奪者必於此<lb/>
　而得之即此可以參看履徳之基<lb/>
<pb n="50b"/>
　物必有柄方可執持謙乃為禮者之所當執持故曰<lb/>
　徳之柄蓋禮以恭敬辭讓為本若不謙則不得為禮<lb/>
　矣故必執謙乃成其禮是謙為徳之柄行禮者之所<lb/>
　當執持也<lb/>
　善端復於内由是擴而充之則如火之始燃泉之始<lb/>
　達可以保四海猶木有根本而枝葉所由生也故曰<lb/>
　復徳之本<lb/>
　善端復於内衆善所由生而為徳之本然未能保其<lb/>
<pb n="51a"/>
　下失也故必執持之堅然後善本不失而可以擴充<lb/>
　故繼之以恒恒徳之固也<lb/>
　善端雖守而勿失然未能必人欲之盡去故繼之以<lb/>
　損損者懲忿窒欲使人欲盡去乃君子進修之道也<lb/>
　故曰徳之修<lb/>
　懲忿窒欲雖所以修身然未必善之能長益也故繼<lb/>
　之以益益者改過遷善使善之日長也故曰徳之裕<lb/>
　處困能亨始可以驗其徳之進若困不能亨其為徳<lb/>
<pb n="51b"/>
　也未矣徳之進否於此驗之故曰徳之辨<lb/>
　改邑不改井井不動之物也地亦不動故井為徳之<lb/>
　地處困而亨則物欲不能奪如地之不動矣故曰徳<lb/>
　之地<lb/>
　巽入也深入於義理也必能入乃能制事於理不能<lb/>
　深入而能制事者寡矣故曰徳之制朱子小註曰要<lb/>
　制事須是将心入那事裏而去順他道理方能制事<lb/>
　方能行權若心粗只從事皮膚上掉過如此行權便<lb/>
<pb n="52a"/>
　錯了巽伏也入也<lb/>
　又曰巽之義非順所能盡乃順而入之義如此方能<lb/>
　斷得殺若不見得盡如何可以行權<lb/>
　九卦之序自不可紊執謙行禮則善端復而可以固<lb/>
　守矣故次之以復恒又必以人欲日消天理日長而<lb/>
　後徳自此成故以損益次之徳成則内重而見外之<lb/>
　輕雖處困而能亨故次之以困能亨則外物不能撓<lb/>
　其志是可與立之地也故次之以井可與立然後可<lb/>
<pb n="52b"/>
　與權故以巽終焉<lb/>
履和而至謙尊而光復小而辨於物恒雜而不厭損先<lb/>
難而後易益長裕而不設困窮而通井居其所而遷巽<lb/>
稱而𨼆<lb/>
　本義此如書之九徳蓋書之九徳每句皆反説此亦<lb/>
　然禮順人情似非其至者却是至極底道理不可以<lb/>
　其和遂謂其非至也尊而光與謙字相對内有自卑<lb/>
　意蓋謙雖自卑然由是而光也一念善端之復天理<lb/>
<pb n="53a"/>
　皎乎其昭彰非羣邪所得混淆故曰復小而辨於物<lb/>
　言與衆物自有分辨也如齊宣王見牛觳觫而不忍<lb/>
　殺雖人欲蔽錮忍於興兵結怨然此一㸃仁心自不<lb/>
　可掩也<lb/>
　人有恒久之徳雖處横逆之地而所守益堅其所見<lb/>
　者仍以為是而不自厭惡故曰雜而不厭不自厭惡<lb/>
　者不自悔也蓋人到狼狽時節多有自怨悔之意執<lb/>
　徳之恒者雖至狼狽亦不悔也如伯夷叔齊求仁而<lb/>
<pb n="53b"/>
　得仁又何怨正是此意<lb/>
　損者懲忿窒欲也克已最難故損為先難待久而熟<lb/>
　則不難矣故後易<lb/>
　益者遷善改過也遷善則善日長改過則過日寡過<lb/>
　日寡善日長不待更有作為以求其長也故曰長裕<lb/>
　而不設蒙引謂著力處都在損之先難時了似未是<lb/>
　蓋改過遷善尚有事也　窮而通是處困而亨也文<lb/>
　王拘於羑里而演易孔子厄於陳蔡而絃歌是也井<lb/>
<pb n="54a"/>
　居其所是其徳安定而不動也然其功用有以及物<lb/>
　故曰井居其所而遷事物繽紛沓至於吾前若非權<lb/>
　衡素定者鮮不為所動而𤼵露於聲色也巽者深入<lb/>
　於義理而權衡素定於胸中故事物之來雖繽紛沓<lb/>
　至而吾應之皆潛𨼆不露所謂不動聲色而措天下<lb/>
　於泰山之安者近之<lb/>
履以和行謙以制禮復以自知恒以一徳損以逺害益<lb/>
以興利困以寡怨井以辨義巽以行權<lb/>
<pb n="54b"/>
　此和是𤼵而中節之和無所乖戾之謂也禮有尊卑<lb/>
　貴賤親疎之等節文度數之詳行必由禮然後行皆<lb/>
　中節而無所乖戾故曰履以和行<lb/>
　禮以恭敬辭讓為本非謙則禮不行人而能謙則禮<lb/>
　自我行矣故曰謙以制禮彷彿似禮以行之遜以出<lb/>
　之意<lb/>
　人到復善之時皆自覺悟蓋天理萌動之幾也故曰<lb/>
　復以自知如漢武輪臺一詔深悟既往之非方來之<lb/>
<pb n="55a"/>
　是此自知也一徳者始終如一而不變其初也<lb/>
　損者懲忿窒欲也懲忿則無忘身及親之災窒欲則<lb/>
　無求利得害之禍故逺害益者遷善改過也如是則<lb/>
　日進乎髙明而希賢希聖何利如之故曰興利<lb/>
　困以寡怨困字内含處困而亨意處困而亨則素患<lb/>
　難行乎患難無入而不自得矣故寡怨<lb/>
　井者居其所而不動也安而後能慮故曰以辨義<lb/>
　權者聖人之用權非體道者不能用也體道猶體仁<lb/>
<pb n="55b"/>
　蓋以道為體一身全是道也一身全是道則道理爛<lb/>
　熟横行直撞無不是道矣故能行權<lb/>
　巽者順以入乎義理義理融會於心即體道地位所<lb/>
　以能行權也<lb/>
　此章三陳九卦首節言九卦之徳二節言其徳之妙<lb/>
　三節言其用<lb/>
　　右第七章<lb/>
易之為書也不可逺為道也屢遷變動不居周流六虚<lb/>
<pb n="56a"/>
上下無常剛柔相易不可為典要唯變所適<lb/>
　言易之為書也不可逺以其為道也屢遷變動不居<lb/>
　以下至唯變所適皆言為道屢遷之事<lb/>
　變動不居言剛柔二畫變化無定也周流六虚這六<lb/>
　虚是統言六十四卦之六位周流不是一卦自初流<lb/>
　至二自二流至三自三流至四自五流至六乃是就<lb/>
　六十四卦總看如復卦一陽在初師卦一陽在二謙<lb/>
　卦一陽在三豫卦一陽在四比卦一陽在五剥卦一<lb/>
<pb n="56b"/>
　陽在上以至二陽三陽與一隂皆然以是為周流也<lb/>
　然不必一一皆依次序自初至上然後為周流散見<lb/>
　迭出如二三兩爻在此卦則剛居二柔居三柔在上<lb/>
　剛在下在他卦又柔在二剛在三剛又居上柔又居<lb/>
　下如三四如四五如五六皆然此便是周流也故曰<lb/>
　上下無常<lb/>
　剛柔相易承上下無常説但上下無常是就兩位上<lb/>
　説剛柔相易只就一位上説如三一位也既以剛居<lb/>
<pb n="57a"/>
　之又以柔居之二一位也既以柔居之又以剛居之<lb/>
　故曰剛柔相易言剛柔二畫兩相交易而靡定也<lb/>
　不可為典要承上下無常剛柔相易説典要猶言定<lb/>
　則也上下若有常剛柔若不相易則鐵定是一箇物<lb/>
　不能變化矣惟上下無常剛柔相易則不鐵定是一<lb/>
　箇物故曰不可為典要既不可為典要則唯隨其變<lb/>
　之所之而已而其道則在是者變在何卦何爻若變<lb/>
　為乾則為乾之道若變為坤則為坤之道變為屯則<lb/>
<pb n="57b"/>
　為屯之道變為蒙則為蒙之道若變在乾之初九則<lb/>
　為潛龍勿用之道變在坤之初六則為履霜堅氷至<lb/>
　之道變為屯之初九則為盤桓難進之道六十四卦<lb/>
　三百八十四爻都是如此變而其道因之故曰其為<lb/>
　道也屢遷<lb/>
　易若是確定之説則不足以應萬事之變而周萬民<lb/>
　之用猶可逺也今易不可為典要惟變所適為道屢<lb/>
　遷則足以應萬事之變而周萬民之用矣其為書也<lb/>
<pb n="58a"/>
　惡可逺哉<lb/>
其出入以度外内使知懼<lb/>
　此承上文為道屢遷説來言易之為道屢遷如此要<lb/>
　之無非使人出而在外也以法度而出而知懼於外<lb/>
　入而在内也以法度而入而知懼於内蓋聖人作易<lb/>
　教民出入俱有箇法度故斯民用是法度以出入也<lb/>
　本義謂此句未詳疑有脱誤今為之解似亦通<lb/>
又明於憂患與故无有師保如臨父母<lb/>
<pb n="58b"/>
　此承上文出入以度二句説來言易之為道不但使<lb/>
　人出入以度知懼於内外而已又於凶咎悔厲皆言<lb/>
　以示人而又必言其所以致憂患之故如此則雖无<lb/>
　有師保在前以訓戒之自然使人常懐兢惕若臨之<lb/>
　以父母矣要不待師保也在易中所説憂患若凶咎<lb/>
　悔厲之𩔖皆有其故如即鹿无虞惟入于林中勿用<lb/>
　取女見金夫不有躬等處自可見<lb/>
初率其辭而揆其方既有興常茍非其人道不虚行<lb/>
<pb n="59a"/>
　上文易之為書也不可逺其為道也屢遷連卦與辭<lb/>
　俱在其中此則教人沿辭以求卦爻之義蓋示用易<lb/>
　者簡易法也言易之為道屢遷不可為典要惟變所<lb/>
　適茫乎無可捉摸似不得其常理所在矣然求之有<lb/>
　要辭焉而已蓋辭者聖人設卦觀象繫之以明吉凶<lb/>
　者也用易者當通變極數之餘成文定象之後惟率<lb/>
　卦爻之辭而求其事理之所向則一卦有一卦之理<lb/>
　一爻有一爻之理而見其有定矣然必有黙而成之<lb/>
<pb n="59b"/>
　不言而信之人然後能因辭求理而見於行事之間<lb/>
　茍非如是之人是卦爻之理亦不能以自行也此與<lb/>
　上篇末章神而明之存乎其人黙而成之不言而信<lb/>
　存乎徳行同意<lb/>
　　右第八章<lb/>
易之為書也原始要終以為質也六爻相雜唯其時物<lb/>
也<lb/>
　原始要終以為質言必六爻備然後成卦也六爻相<lb/>
<pb n="60a"/>
　雜惟其時物言六爻之相雜則惟各時之物爾蓋隨<lb/>
　其所居之位而其義各不同非若卦之合六爻而成<lb/>
　體也始指初爻終指上爻言初上以該六爻爾時是<lb/>
　六位時成之時物是乾陽物坤隂物之物如乾之六<lb/>
　爻其為龍一也初則潛二則見三則惕四則躍五則<lb/>
　飛上則亢亦各隨其時爾漸之為鴻一也初則干二<lb/>
　則磐三則陸四則木五則陵上則逵亦各隨其時爾<lb/>
　六十四卦三百八十四爻莫不皆然其為時物可見<lb/>
<pb n="60b"/>
　也<lb/>
其初難知其上易知本末也初辭擬之卒成之終<lb/>
　此言初上二爻<lb/>
　其初難知其上易知以人之讀易言各卦初爻其義<lb/>
　理俱難知正以其為卦之本也本則體質未著義理<lb/>
　未彰故難知如草木之根初出地未知是何草何木<lb/>
　也各卦之上爻其義理則易知正以其為各卦之末<lb/>
　也末則體質已著義理已彰故易知如草木已生完<lb/>
<pb n="61a"/>
　成知是某草某木也如乾坤諸卦初爻初看時未知<lb/>
　頭腦未見意思不免費心其難知可見既得初九為<lb/>
　潛龍初六為履霜堅氷之理則上九之為亢龍上六<lb/>
　之為龍戰于野不過因初九初六而推之特易易爾<lb/>
　故曰易知　初辭擬之卒成之終以聖人繫辭言縁<lb/>
　其初難知故聖人繫初辭亦難以商量擬議看這爻<lb/>
　是何意思是何物象當用何辭語非可輕易胡亂寫<lb/>
　在册上也至於上爻之辭不過因初爻之意而成其<lb/>
<pb n="61b"/>
　終殆無難也既以初九為潛龍則上九之為亢龍特<lb/>
　因初而成之爾既以初六為履霜則上六之與龍戰<lb/>
　特因初而成之爾<lb/>
若夫雜物撰徳辨是與非則非其中爻不備<lb/>
　此論卦中四爻雜物陳事物也如乾爻二為見龍三<lb/>
　為惕四為躍五為飛漸爻二為磐三為陸四為木五<lb/>
　為陵他卦皆然其雜物也可見<lb/>
　撰徳撰作其徳行也乃事物所以然之理二為見龍<lb/>
<pb n="62a"/>
　五為飛龍其徳之能及物也三為惕若其徳之過乎<lb/>
　剛也上為亢龍其徳之過乎髙也三百八十四爻莫<lb/>
　不皆然其撰徳也可見矣<lb/>
　辨是與非只在雜物撰徳内物有是非徳亦有是非<lb/>
　也如初潛二見各以其時是也上九之亢則非矣坤<lb/>
　初六小人将為君子之害非也六二直方大不習无<lb/>
　不利則是矣蓋六爻之間非是則非非非則是所雜<lb/>
　之物如此所撰之徳亦是如此無有出一箇是非之<lb/>
<pb n="62b"/>
　外也非其中爻不備者初上二爻非不可雜物撰徳<lb/>
　但未周備爾必合中四爻然後周備也<lb/>
噫亦要存亡吉凶則居可知矣知者觀其彖辭則思過<lb/>
半矣<lb/>
　此承上論六爻而言謂一卦六爻雜物撰徳辨是與<lb/>
　非既無不備人惟據此以求其存亡吉凶之理則居<lb/>
　然可知矣以其備故也若在知者只觀卦之彖辭則<lb/>
　六爻之孰為存孰為亡孰為吉孰為凶其意亦思過<lb/>
<pb n="63a"/>
　半矣要不待遍求之六爻之辭也蓋哲人即始而見<lb/>
　終中人就事而論事彖辭統論一卦之理雖未及於<lb/>
　六爻然六爻之理已具於一卦之中要在人推之爾<lb/>
　故即卦可以知爻不待遍求於六爻之内也<lb/>
二與四同功而異位其善不同二多譽四多懼近也柔<lb/>
之為道不利逺者其要无咎其用柔中也<lb/>
　此兩節論中四爻又是一意與上雜物撰徳辨是與<lb/>
　非意不同二與四俱隂爻徳性相似故曰同功二逺<lb/>
<pb n="63b"/>
　於五所居不同故曰異位惟其異位故其善不同在<lb/>
　二則多聲譽在四則多危懼是其善不同也近也是<lb/>
　解四之多懼言四之多懼以其近於五之君位爾近<lb/>
　君則承國家之重任一則有陵逼之嫌一則有覆餗<lb/>
　之患所以多懼所謂處乎憂患之域而行乎利害之<lb/>
　途者也四之多懼以其近君則二之多譽以其逺君<lb/>
　也然隂柔無立依剛以立其為道本不利於逺也而<lb/>
　二乃大要无妄而多譽者不但以其逺也以用柔得<lb/>
<pb n="64a"/>
　其中也用柔得中則不過於柔不失其剛而足以自<lb/>
　立矣居逺地而又得中此所以多譽也若徒居逺君<lb/>
　之地而無柔中之徳亦無沿多譽矣<lb/>
三與五同功而異位三多凶五多功貴賤之等也其柔<lb/>
危其剛勝耶<lb/>
　此論三五二爻三與五俱是陽爻故曰同功三居臣<lb/>
　位而賤五居君位而貴故曰異位所謂貴賤之等也<lb/>
　三居大臣之位一作威福即有凶家害國之患一不<lb/>
<pb n="64b"/>
　勝任即有覆餗形渥之憂故多凶五居大君之位而<lb/>
　受臣下之承載凡人臣之善皆已之善人臣之功皆<lb/>
　已之功故多功其柔危其剛勝通言三五雖有功凶<lb/>
　之異然大要以柔居之則皆難勝任而有危惟以剛<lb/>
　居之則足以勝任矣此又不論其貴賤也<lb/>
　　右第九章<lb/>
易之為書也廣大悉備有天道焉有人道焉有地道焉<lb/>
兼三才而兩之故六六者非他也三才之道也<lb/>
<pb n="65a"/>
　廣大統言之也悉備析言之也三畫已具三才重之<lb/>
　而為六畫亦三才之道此易書所以為廣大悉備也<lb/>
　言易之為書也廣大悉備何以見其為廣大悉備也<lb/>
　以八卦言之上一畫象天有天道焉中一畫象人有<lb/>
　人道焉下一畫象地有地道焉然猶未也聖人兼此<lb/>
　三才而皆兩其畫於是有六畫六者非他也亦即三<lb/>
　才之道也蓋天道有隂陽上二爻為天則隂陽成象<lb/>
　矣人道有仁義中二爻為人則仁義成徳矣地道有<lb/>
<pb n="65b"/>
　剛柔下二爻為地則剛柔成質矣夫天下之道盡於<lb/>
　三才而易書有之非廣大悉備而何<lb/>
道有變動故曰爻爻有等故曰物物相雜故曰文文不<lb/>
當故吉凶生焉<lb/>
　此條即易中所有之名物而解其義言易中有爻何<lb/>
　以謂之爻夫六爻皆三才六畫所在道之所在也道<lb/>
　非確定之物隨在而變動如乾之初九龍之潛也至<lb/>
　二則見三則惕四躍五飛而上又亢矣可見其有變<lb/>
<pb n="66a"/>
　動也惟其有變動是故謂之爻蓋爻者交變之義也<lb/>
　易中有物何以謂之物六爻之位有逺近貴賤之等<lb/>
　如二四同功而逺近異位三五同功而貴賤不同可<lb/>
　見其有等也惟其有等是故謂之物蓋物之不齊物<lb/>
　之情也既為物則自有等矣易中有文何以謂之文<lb/>
　是物也一剛一柔互相間雜如初為剛而間以二柔<lb/>
　二為柔而間以三剛四為柔而間以五剛五為剛而<lb/>
　間以上柔可見其間雜也惟其相雜是故謂之文必<lb/>
<pb n="66b"/>
　相間然後成文若純一其色則不成文也易中有<lb/>
　吉凶何以有吉凶蓋剛柔間雜而成文固有剛居剛<lb/>
　而當者亦有不當者固有柔居柔而當者亦有不當<lb/>
　者如屯初九以陽為成卦之主其文當矣大壯初九<lb/>
　剛陽處下而當壯時則為壯于進是不當也如坤六<lb/>
　二以柔居柔其文當矣同人六二雖中且正然有應<lb/>
　於上不能大同而繫於私則為同人于宗是不當也<lb/>
　當則吉不當則凶是吉凶自此生也<lb/>
<pb n="67a"/>
　　右第十章<lb/>
易之興也其當殷之末世周之盛徳耶當文王與紂之<lb/>
事邪是故其辭危危者使平易者使傾其道甚大百物<lb/>
不廢懼以終始其要无咎此之謂易之道也<lb/>
　文王遭紂之亂身經憂患之事危懼之心未嘗一日<lb/>
　忘於懐故其繫易之辭大抵危懼之意居多故曰其<lb/>
　辭危危者使平易者使傾因上文危字而論易道言<lb/>
　危懼可致安平不危懼必致傾覆也其道甚大百物<lb/>
<pb n="67b"/>
　不廢言舉天下之事物皆不能外乎此無有危而不<lb/>
　平易而不傾者<lb/>
　懼以終始言懼人於其終又懼人於其始始終危懼<lb/>
　而不敢有慢易之心也其要歸使人去欲循理去危<lb/>
　就安而无過咎爾此則危者使平之意故曰此之謂<lb/>
　易之道也<lb/>
　　右第十一章<lb/>
夫乾天下之至健也徳行恒易以知險夫坤天下之至<lb/>
<pb n="68a"/>
順也徳行恒簡以知阻<lb/>
　乾坤當人説至健至順言其性情恒易恒簡言其徳<lb/>
　行徳行者得於心而見於行事也<lb/>
　知險知阻言其處憂患之事要之恒易恒簡知險知<lb/>
　阻只在至健至順之内猶中庸聰明睿知足以有臨<lb/>
　五句只在天下至聖之内也<lb/>
　言乾天下之至健也至健則所行無難故其徳行恒<lb/>
　易至遇憂患皆知其險而不易進以陷於險焉坤天<lb/>
<pb n="68b"/>
　下之至順也至順則所行不煩故其徳行恒簡至遇<lb/>
　憂患則知其阻而不易進以困於阻焉<lb/>
能説諸心能研諸侯之慮定天下之吉凶成天下之亹<lb/>
亹者<lb/>
　此承上文言乾坤所以知險知阻也説諸心研諸慮<lb/>
　本義謂心與理會理由慮審此理何理也若只就吉<lb/>
　凶上説則太狹若不粘著吉凶説又無歸者要之理<lb/>
　本事物之理吉凶則由此理而生蓋順理則吉逆理<lb/>
<pb n="69a"/>
　則凶如所謂惠迪吉從逆凶及失得之報是也下文<lb/>
　變化云為即是此理乾坤天下之至健至順是其清<lb/>
　明在躬志氣如神此理皆有以洞見於心則自欣樂<lb/>
　之而不厭如所謂不亦悦乎義理之説我心是也故<lb/>
　曰説於心平時此理既説於心及至臨事又将此理<lb/>
　再加研審務要停停當當而無纎髮之差謬故曰研<lb/>
　諸慮説諸心統萬事而言研諸慮専就一事而言蓋<lb/>
　其所臨之事也此理既説諸心則若何而吉若何而<lb/>
<pb n="69b"/>
　凶皆判然於胸中矣故曰定天下之吉凶既研諸慮<lb/>
　則於吉而趨之於凶而避之皆欣躍鼔舞亹亹而忘<lb/>
　倦矣故曰成天下之亹亹<lb/>
是故變化云為吉事有祥象事知器占事知來<lb/>
　變化以天道言如日月寒暑之往來雨風雷露之變<lb/>
　化飛潛動植之生死上𫝊所謂幽明之故死生之説<lb/>
　鬼神之情狀是也云為以人事言如日用動静出處<lb/>
　語黙以至禮樂征伐之𩔖是也變化云為皆有吉凶<lb/>
<pb n="70a"/>
　之理云為之吉凶易明如所謂惠迪吉從逆凶是也<lb/>
　變化之吉凶難明如夏潦則秋必旱冬嵗温暖無霜<lb/>
　則來年陽氣無力五穀不登雨暘時若則年必順成<lb/>
　礎石潤則天必雨嵗星所在其國有福可見變化有<lb/>
　吉凶也<lb/>
　吉事有祥變化云為俱有之天垂象見吉凶變化之<lb/>
　吉事有祥也國家将興必有禎祥國家将亡必有妖<lb/>
　孽云為之吉事有祥也祥徴兆也即視履考祥之祥<lb/>
<pb n="70b"/>
　不言凶事有祥者言吉事則凶可知也<lb/>
　變化云為其吉凶之理皆一定而不可易所謂器也<lb/>
　聖人即是事而貌象之則一定之理皆有以洞見於<lb/>
　胸中矣故曰象事知器吉事有祥其吉凶之理雖𨼆<lb/>
　於無形然其勢所必至而無可疑者也故曰來聖人<lb/>
　即是事而占驗之則其将來之理已預知而不惑矣<lb/>
　故曰占事知來此所以定天下之吉凶成天下之亹<lb/>
　亹者<lb/>
<pb n="71a"/>
　蒙引曰器與來俱有吉有凶知之所以趨吉而避凶<lb/>
　也即上文險阻之義蓋險阻亦有一定之勢者亦有<lb/>
　從暗地生者<lb/>
天地設位聖人成能人謀鬼謀百姓與能<lb/>
　天地設位凡吉凶消長之理進退存亡之道已在於<lb/>
　其間但不能以告人也聖人於是作易明其吉凶以<lb/>
　告人是天地之所不能者聖人有以成之矣聖人既<lb/>
　成天地之能天下之人将以有為将以有行也既謀<lb/>
<pb n="71b"/>
　之人看其事之可行與否然後謀之鬼以决之則吉<lb/>
　知趨而凶知避雖百姓之愚皆得以與其能矣象事<lb/>
　知器占事知來聖人獨擅其能也國将興聴於民國<lb/>
　将亡聴於神故聖人教人用易必先謀諸人而後謀<lb/>
　諸鬼曰朕志先定詢謀僉同然後鬼神其依龜筮協<lb/>
　從是也<lb/>
八卦以象告爻彖以情言剛柔雜居而吉凶可見矣<lb/>
　上言聖人作易以成天地之能此言作易成能之事<lb/>
<pb n="72a"/>
　蓋聖人作易不外象辭變占此兩節皆言象辭變占<lb/>
　之事也八卦成列象在其中矣此八卦以象告也聖<lb/>
　人設卦觀象繫辭焉以明吉凶是爻彖以情言也八<lb/>
　卦以象告則剛柔雜居矣爻彖以情言則吉凶可見<lb/>
　矣<lb/>
變動以利言吉凶以情遷是故愛惡相攻而吉凶生逺<lb/>
近相取而悔吝生情偽相感而利害生凡易之情近而<lb/>
不相得則凶或害之悔且吝<lb/>
<pb n="72b"/>
　變動是揲蓍求卦時事自四營至十有八變皆變動<lb/>
　也蓍策之變動乃是推明出事之利與不利以示人<lb/>
　也其時雖未有言言在其中矣其言利者固以利人<lb/>
　言不利者亦以利人故曰以利言<lb/>
　變動以後所值之占有吉有凶皆隨卦爻之情而遷<lb/>
　變乾之元亨利貞是因乾之純陽至健而遷也坤之<lb/>
　利牝馬之貞西南得朋東北喪朋是因坤之純隂至<lb/>
　順而遷也亢龍龍戰因陽極隂極之情而遷也六十<lb/>
<pb n="73a"/>
　四卦三百八十四爻可以𩔖推矣<lb/>
　愛惡相攻以下皆言吉凶以情遷之事愛相攻而吉<lb/>
　生如家人九五下應六二則為王假有家勿恤吉是<lb/>
　也惡相攻而凶生如同人九三欲同於二而非其正<lb/>
　懼九五之見攻而伏戎于莽三嵗不興是也<lb/>
　逺近相取而悔吝生逺近俱有悔吝逺相取而悔吝<lb/>
　生者其情相得也如屯六二上應九五乃為九三所<lb/>
　隔而不得進是也近相取而悔吝生者其情不相得<lb/>
<pb n="73b"/>
　也如姤九三下不遇於初上无應於上為臀无膚其<lb/>
　行次且厲是也<lb/>
　情相感而利生如隨九五孚于嘉是也偽相感而害<lb/>
　生如兌九五孚于剥有厲是也<lb/>
　近而不相得則凶是解逺近相取而悔吝生一句并<lb/>
　愛惡相攻二句亦解蓋上文逺近相取而悔吝生這<lb/>
　裏分情相得不相得情相得者逺相取而悔吝情不<lb/>
　相得者近相取而悔吝但此意未明故於此𤼵之只<lb/>
<pb n="74a"/>
　曰近不曰逺者舉近則逺者可以三隅反也<lb/>
　近而不相得則凶可見惡相攻而凶生者以其近也<lb/>
　偽相感而害生者亦以其近也故曰是并解愛惡相<lb/>
　攻兩句<lb/>
　言易之情以相得為貴其不相得者亦宜不相近若<lb/>
　近而不相得則凶或害之悔且吝故惡相攻而凶生<lb/>
　偽相感而害生者皆以其近也此所謂吉凶以情遷<lb/>
　者<lb/>
<pb n="74b"/>
　項氏曰相攻相取相感之人其居皆有逺近其行皆<lb/>
　有情偽其情皆有愛惡故總以相近一條明之近而<lb/>
　不相得則以惡相攻而凶生矣以偽相感而害生矣<lb/>
将叛者其辭慙中心疑者其辭枝吉人之辭寡躁人之<lb/>
辭多誣善之人其辭游失其守者其辭屈<lb/>
　此以人之言辭𤼵明上文吉凶以情遷之㫖<lb/>
　将叛正理者心中慚愧故其𤼵諸言辭自然慚愧昧<lb/>
　於是非之途而莫所從違者疑也中心既疑則其𤼵<lb/>
<pb n="75a"/>
　於言者亦持兩端而無定執故曰其辭枝枝者分開<lb/>
　兩歧也猶云騎牆心定者其言重以舒故曰吉人之<lb/>
　辭寡心躁者其言輕以疾故曰躁人之辭多誣善為<lb/>
　惡之人其言浮游而無根據失其執守之人於理既<lb/>
　非言之自不能出口故其辭屈屈者説不來也<lb/>
　　右第十二章<lb/>
　<lb/>
　<lb/>
<pb n="75b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　易經存疑卷十一<lb/>
</p>
<p>
</p>
  </div>
</body>
</text>
</TEI>