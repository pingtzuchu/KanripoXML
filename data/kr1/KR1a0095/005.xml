<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>易經存疑卷五</head> <lb/>
    <p>
<pb n="1a"/>
欽定四庫全書<lb/>
　易經存疑卷五<lb/>
　　　　　　　　　　　　明　林希元　撰<lb/>
䷞<hi>艮下兌上</hi>
咸亨利貞取女吉<lb/>
　彖傳曰咸感也本義曰咸交感也又曰交相感應三句<lb/>
　當辨别得明程傳曰凡有動皆為感感則必有應所<lb/>
　應復為感感復有應自其有動為感感也自其應復<lb/>
<pb n="1b"/>
　為感亦感也故曰咸感也有動為感此感彼也應復<lb/>
　為感彼感此也故曰交感也有動皆有感感必有應<lb/>
　此感而彼應也所應復為感感復有應彼感而此應<lb/>
　也故曰交相感應四字只是兩字兩字只是一字<lb/>
　柔本在下今往居於上是柔上交於剛也剛本在上<lb/>
　今來居下是剛下交於柔也二氣相交故其卦為咸<lb/>
　艮止則感之專兑説則應之至艮止兌説是縁上<lb/>
　文剛柔相感而取若非上文有剛柔感應字亦不取<lb/>
<pb n="2a"/>
　此義矣男下女亦然<lb/>
　艮以少男下於兌之少女男先於女男女之正也二<lb/>
　少相與婚姻之時也<lb/>
　凡物不相感則竟無有感而不應者感而應則其情<lb/>
　通矣故感有必通之理卦辭亨自卦體卦德上取取<lb/>
　女吉就卦𧰼上取言占得咸卦者其占當得亨通然<lb/>
　必利於貞然後可以得亨使不貞則失其亨而所為<lb/>
　皆凶是取女亦不吉也所為皆凶取女皆在其中<lb/>
<pb n="2b"/>
彖曰咸感也<lb/>
　説見卦辭下<lb/>
柔上而剛下二氣感應以相與止而説男下女是以亨<lb/>
利貞取女吉也<lb/>
　解見卦辭下<lb/>
天地感而萬物化生聖人感人心而天下和平觀其所<lb/>
感而天地萬物之情可見矣<lb/>
　言天氣下降地氣上騰此天地二氣相感應也由是<lb/>
<pb n="3a"/>
　乾元資始坤元資生或氣化或形化萬物於是乎化<lb/>
　生矣聖人道德齊禮使民感𤼵而興起是感人心也<lb/>
　由是從欲以治四方風動無有作好無有作惡暴民<lb/>
　不作諸侯賓服天下於是乎和平矣夫天地感而萬<lb/>
　物化生天地之有感必通也聖人感人心而天下和<lb/>
　平聖人之有感必通也大凡自有所感而觀之天地<lb/>
　萬物之情咸可見矣無有感而不通者故天地感而<lb/>
　萬物化生天地此感通也聖人感人心而天下和平<lb/>
<pb n="3b"/>
　聖人此感通也屈伸相感而利生日月寒暑此感通<lb/>
　也同聲相應同氣相求水流濕火就燥雲從龍風從<lb/>
　虎人物此感通也此句已説未説者俱在其中葢再<lb/>
　照上文又因以盡其餘也<lb/>
　曰天地萬物之情可見則上文天地聖人及所未言<lb/>
　者如人物之𩔖皆在其中程傳謂天地萬物之情只<lb/>
　是指上二句覺未盡蒙引謂推説似是然上文已説<lb/>
　天地復云天地似贅了故止作包已説未説底説為<lb/>
<pb n="4a"/>
　是<lb/>
　天地交感則其氣相通萬物化生在天地感通之後<lb/>
　然非天地感通無縁有是葢天地感通之功效也謂<lb/>
　天地之感通者要其終言也天下和平亦是聖人感<lb/>
　人心之功效曰聖人之感而通者亦要其終而言也<lb/>
　與天地感通一般天下和平若作欲心釋躁心平天<lb/>
　下化中太深若作人人親其親長其長又不切予舊<lb/>
　作人民歸順説似淺今改似安帖<lb/>
<pb n="4b"/>
象曰山上有澤咸君子以虚受人<lb/>
　山上有澤以虚而通咸之象也故其卦為咸君子體<lb/>
　斯象也謂吾人一身與萬物酬酢此心則為之主也<lb/>
　夫山惟虚則能受澤之感人心不虚則有物先實其<lb/>
　中物之至者皆拒而不受矣故不以已見私意先實<lb/>
　其中使其心空空洞洞絶無一物以受斯人之感焉<lb/>
　程傳曰中無私主則無感不通以量而容擇合而受<lb/>
　非聖人有感必通之道也<lb/>
<pb n="5a"/>
　受人兼善惡説或謂只就善邊説夫人之言行非善<lb/>
　則惡受人之感善惡皆當兼受若專取善去惡心已<lb/>
　不虚又安能别其孰善孰惡哉故當兼善惡為是<lb/>
初六咸其拇<lb/>
　咸以人身取象初六處下拇之象也咸以感物為義<lb/>
　初六感於最下感以拇也咸其拇若就象説全不通<lb/>
　要只是象相感之淺者爾須得意忘象<lb/>
象曰咸其拇志在外也<lb/>
<pb n="5b"/>
　言其感雖淺然其志已在外而感物非若方外自守<lb/>
　之士矣<lb/>
六二咸其腓凶居吉<lb/>
　腓在人身隨足而動躁妄而不能固守二當其處有<lb/>
　其象矣而六復以陰柔居之則其德亦躁妄而不能<lb/>
　固守者也故其象為咸其腓夫咸其腓固非善者然<lb/>
　有中正之德則其心本善用能反之以居其所卒亦<lb/>
　無不善矣占者如二之咸其腓則凶若能反之而居<lb/>
<pb n="6a"/>
　其所則吉隨所處而為吉凶也<lb/>
象曰雖凶居吉順不害也<lb/>
　順理也言守道而不先動則無害也程傳説<lb/>
九三咸其股執其隨往吝<lb/>
　股隨足而動不能自專者也三當其處故其象為感<lb/>
　物以股而專執其隨夫不能自立而專於隨人亦可<lb/>
　羞矣故往則見吝<lb/>
　執其隨咸其股之義也<lb/>
<pb n="6b"/>
象曰咸其股亦不處也志在隨人所執下也<lb/>
　亦字承下二爻而言謂下二爻陰躁其不處不足怪<lb/>
　九三陽剛之爻亦隨之而不處則可怪也夫大夫生<lb/>
　世貴卓然自立也九三之志專欲隨人其所執亦卑<lb/>
　下矣寧不可愧乎<lb/>
九四貞吉悔亡憧憧往來朋從爾思<lb/>
　以憧憧往來反觀九四之貞只是往來付之無心爾<lb/>
　葢盡吾所感之道而人之應與否皆所不計也此便<lb/>
<pb n="7a"/>
　是正而固憧憧猶云切切憧憧往來不是憧憧於往<lb/>
　來之間亦不是往來憧憧然是把箇往來放在心上<lb/>
　一往就要來切切然不能已纔去感人就要人來應<lb/>
　我只管思慮心中切切然不能放下故曰何思何慮<lb/>
　言其不消如此朱子語𩔖曰往來自不妨只是不合<lb/>
　憧憧爾又曰往來是感應合當底憧憧是私感應自<lb/>
　是當有只是不當私感應<lb/>
　言心之應物也誠盡其當然之道而往來付之無心<lb/>
<pb n="7b"/>
　如是正而固焉則無物不感無感不通故吉而悔亡<lb/>
　若方往時就要他來一箇往來憧憧然在心而不能<lb/>
　斷絶則但其思慮之所及者從之所不及者不從也<lb/>
　故曰朋從爾思<lb/>
　憧憧往來者不知感應之理為自然而用其思慮計<lb/>
　𫉬之私心必不能一視同仁而有揀擇去取於其間<lb/>
　其思慮有及與不及矣其及者即應之不及者不應<lb/>
　也故曰朋從爾思葢所應止於其朋所思之外不能<lb/>
<pb n="8a"/>
　及也<lb/>
　貞者施已之感不必人之應也惟不必人之應則不<lb/>
　私已之感其應者亦感其不應者亦感無一人之不<lb/>
　感亦無一人之不應故吉而悔亡憧憧往來者施已<lb/>
　之感必人之應也惟必人之應則私已之感應者則<lb/>
　感不應者則不感而其應之亦惟其感者即應不感<lb/>
　者則不應矣故朋從爾思葢憧憧往來思也朋則思<lb/>
　之所及者以其思之所及故從而目之曰朋猶云朋<lb/>
<pb n="8b"/>
　黨也<lb/>
象曰貞吉悔亡未感害也憧憧往來未光大也<lb/>
　未字當無字看本義不正而感即下文憧憧往來朋<lb/>
　從爾思是有害也貞吉悔亡則無此害矣<lb/>
　未光大以心術言王者如天不令人喜不令人怒其<lb/>
　心術何光明正大也若一箇感應憧憧而不能斷絶<lb/>
　則計𫉬覬望之私横於胷中暗昧窄狹之甚其去王<lb/>
　者大公之道逺矣故曰未光大也<lb/>
<pb n="9a"/>
九五咸其脢无悔<lb/>
　此於爻義無取只就位上説<lb/>
　脢不能感物而曰咸其脢者帶卦名説猶同人上九<lb/>
　帶卦名而曰同人于郊也以其不能感物故曰咸其<lb/>
　脢以其無私係故无悔五之咸脢是箇偏枯寂寞之<lb/>
　士當世寡與固無足取然吉凶悔吝生乎動五既不<lb/>
　能感物則悔吝無自而生故无悔<lb/>
象曰咸其脢志末也<lb/>
<pb n="9b"/>
　士君子之生天地間舉天地間事皆吾分内事固無<lb/>
　絶人逃世之理今九五之咸其脢則不能感物既不<lb/>
　能感物則其志抑亦末矣志末不可以不能感物就<lb/>
　是志末因其不能感物所以謂之志末<lb/>
上六咸其輔頰舌<lb/>
　上六當輔之處又兌為口舌故取其象<lb/>
　上六以陰則有邪媚之嫌居説之終過於媚説者也<lb/>
　處咸之極欲感人之極者故其象為咸其輔頰舌三<lb/>
<pb n="10a"/>
　者備言極言其無實也凶咎可知不假言矣<lb/>
象曰咸其輔頰舌滕口説也<lb/>
　滕口説只是解咸其輔<lb/>
䷟<hi>巽下震上</hi>
恒亨无咎利貞利有攸往<lb/>
　恒常久也是解恒字四者皆理之常是解卦之所以<lb/>
　為恒惟常故久若變則不能久矣<lb/>
　恒常久也是不已之恒皆理之常是不易之恒惟其<lb/>
<pb n="10b"/>
　不易所以不已剛上柔下以陰陽定位言剛當居上<lb/>
　柔當居下此理之常也雷震則風𤼵二者相須交助<lb/>
　其勢亦理之常也亦有有雷而無風有風而無雷者<lb/>
　不盡然也蒙引作雷之風恐未是本義云二物相與<lb/>
　依其説難言二物矣<lb/>
　巽而動亦理之常也若逆理而動則非常矣<lb/>
　二體六爻是二體之六爻也初柔與四剛二剛與五<lb/>
　柔三剛與上柔各相應謂二體震剛與巽柔相應非<lb/>
<pb n="11a"/>
　是易卦無以二體相應者<lb/>
　道者日用事物當行之理大而君臣父子小而事物<lb/>
　細微皆是也於其道而久焉講學以明之篤信以守<lb/>
　之時止則止時行則行不為私欲之所移不為異論<lb/>
　之所奪積之以嵗月持之以終身毋鋭於其始而怠<lb/>
　於其終毋作於其前而輟於其後則靜虚而動直守<lb/>
　貴而行利以之齊家則家齊以之治國則國治以之<lb/>
　平天下則天下平經綸運用其出不窮盛烈豐功動<lb/>
<pb n="11b"/>
　而有𫉬所謂亨无咎者此也所謂利有攸往亦此也<lb/>
　曰恒亨无咎説盡了又曰利貞戒占之辭也不是上<lb/>
　只説恒到下方説利貞利有攸往只是上面亨无咎<lb/>
　亨與无咎須有分别自其見於用而無阻則曰亨自<lb/>
　其揆之理而無失則曰无咎本義曰則亨而无咎固<lb/>
　自有分矣<lb/>
　本義久於其道與彖傳久於其道不同本義久於其<lb/>
　道重在久字至得所常久之道方重在道字得所常<lb/>
<pb n="12a"/>
　久之道即彖傳久於其道<lb/>
　大意謂占得恒卦者若能立心有恒則可以致亨而<lb/>
　无咎然必利於守正乃為久於其道而亨且无咎也<lb/>
彖曰恒久也剛上而柔下雷風相與巽而動剛柔皆應<lb/>
恒<lb/>
　説見卦辭下<lb/>
恒亨无咎利貞久于其道也<lb/>
　此道是正道乃解貞字意<lb/>
<pb n="12b"/>
　言恒固能亨且无咎矣然必利於正乃為久於其道<lb/>
　不正則久非其道矣漢文帝恭儉二十年如一日非<lb/>
　不久也然久非其道卒歸於黄老清淨之習終無以<lb/>
　復唐虞三代之治王安石執抝終身非不久也然久<lb/>
　非其道卒歸於管商功利之私而基宋室之亂然後<lb/>
　知聖人利貞之戒不茍也<lb/>
天地之道恒久而不已也<lb/>
　此句最難看本義曰天地之道所以長久者亦以正<lb/>
<pb n="13a"/>
　而巳矣是欲明天地之道恒久不已只是一箇正不<lb/>
　是説天地惟其正故恒久不已葢無不正之天地也<lb/>
　正字不可安在天地之道上亦不可安在天地之道<lb/>
　下葢如此就是天地之道惟正故恒也看來只當把<lb/>
　正字入在天地之道内言天地之道只是一箇正恒<lb/>
　久而不已爾天地之道只是一箇正恒久而不已以<lb/>
　見人不可不利於正也<lb/>
　大意謂恒固能亨且无咎矣然必利於正乃為久於<lb/>
<pb n="13b"/>
　其道獨不觀天地乎天地之道只是一箇正恒久而<lb/>
　不已此人所以不可不利於正也葢莫大乎天地莫<lb/>
　正乎天地之道萬物並育而不相害道並行而不相<lb/>
　悖是其正也而自有天地之始至天地之終又自天<lb/>
　地之終至有天地之始皆是如此一道綿延無終窮<lb/>
　無止息是恒久而不已也此説頗條暢<lb/>
利有攸往終則有始也<lb/>
　本義久於其道終也終非靜靜之極則終也利有攸<lb/>
<pb n="14a"/>
　往始也始非動動之端則始也<lb/>
　言利貞之利有攸往者葢動靜相生終始相因靜極<lb/>
　則動終則有始理自然也久於其道是有終矣終則<lb/>
　有始而自利有攸往矣葢其守不固則其行不利其<lb/>
　體既立則其用有以行也<lb/>
日月得天而能久照四時變化而能久成聖人久于其<lb/>
道而天下化成<lb/>
　程傳曰得天順天理也正蒙曰得天得自然之理也<lb/>
<pb n="14b"/>
　愚謂日月循纒度而行便是循天理之自然也葢天<lb/>
　無所不統風雲雨露無一而非天日月之纒度次舎<lb/>
　何者而非天之所為故以迹而觀則天左旋而日月<lb/>
　右轉天之行一日一周日之行比天不及一度月之<lb/>
　行又不及十三度其行雖有左右遲速之不同然以<lb/>
　理論之則其左右遲速一皆天理之自然也此程傳<lb/>
　所以曰順天理正蒙所以曰得自然之理非即蒼蒼<lb/>
　之天葢若指蒼蒼之天則日月與天皆相戾矣惟不<lb/>
<pb n="15a"/>
　以迹而以理所以見其未始有違也<lb/>
　言日之行一日一夜一周天而在天為不及一度月<lb/>
　之行一日一夜一周天而在天為不及十三度此日<lb/>
　月順天之道往來盈縮者也由是日出於東月生於<lb/>
　西始終循環相從不已萬古此日月萬古此照臨矣<lb/>
　此日月得天而能久照也<lb/>
　五氣順布四時流行春而夏夏而秋秋而冬冬而復<lb/>
　春往來變化由是春生夏長秋收冬藏終而復始萬<lb/>
<pb n="15b"/>
　古此四時萬古此化工矣此四時變化而能久成也<lb/>
　聖人之道不過是人倫庶物之常而已聖人之於道<lb/>
　也存之於心體之於身至誠而不息悠久而無疆是<lb/>
　則久於其道也聖人久於其道雖不期於天下之化<lb/>
　成也然風聲之所鼓動治教之所陶鎔天下皆感𤼵<lb/>
　興起舍惡趨善潛消黙化而成淳美之俗矣<lb/>
　聖人久於其道禮樂刑政皆在其中天下化成則是<lb/>
　禮樂刑政四達不悖而王道舉也<lb/>
<pb n="16a"/>
觀其所恒而天地萬物之情可見矣<lb/>
　上言日月四時聖人之恒復言此以照上文又以盡<lb/>
　未盡之意也謂日月之久照四時之久成聖人之久<lb/>
　道皆此恒也大凡即其所恒而觀之天地萬物之情<lb/>
　可見矣舉無得而遁矣日月之久照四時之久成聖<lb/>
　人之久道此恒也天地之道貞觀者也日月之道貞<lb/>
　明者也動者常動靜者常靜飛者常飛走者常走亦<lb/>
　此恒也是皆天地萬物之情可見者也其或有不如<lb/>
<pb n="16b"/>
　此者謂之變怪觀其所恒二句如咸卦觀其所感一<lb/>
　樣<lb/>
象曰雷風恒君子以立不易方<lb/>
　雷風相與恒之象也君子以之立不易方葢方者道<lb/>
　之所在也君子立而不易則居廣居行大道立正位<lb/>
　富貴不能淫貧賤不能移威武不能屈造次必於是<lb/>
　顛沛必於是所謂久於其道也雷風相與天之恒也<lb/>
　立不易方人之恒也立不易方以成德言不是方用<lb/>
<pb n="17a"/>
　功此是以人當天處即聖人久於其道也<lb/>
初六浚恒貞凶无攸往<lb/>
　易之例初本與四相應是理之常也然自初而言則<lb/>
　位居下而在初居下則位卑在初則交淺自四而言<lb/>
　四是震體震動无常四又陽爻陽性上而不下以比<lb/>
　爻言又為二三所隔故四應初之意異乎常時不可<lb/>
　以常理求之矣然惟智者為能知時識勢初隂柔暗<lb/>
　既不能度勢又居巽下巽之德為入居巽下入之深<lb/>
<pb n="17b"/>
　也故深以常理求之言欲其聽施欲其報欲求必得<lb/>
　如此非惟不遂所圖而反逢彼之怒禍由是作矣故<lb/>
　雖貞不免於凶而无攸利雖貞亦凶而況不貞乎浚<lb/>
　恒而謂之貞何也四本正應非有邪也特以反常而<lb/>
　不可求爾如賈生之於漢文劉蕡之於唐文宗雖交<lb/>
　淺求深何常不正乎<lb/>
象曰浚恒之凶始求深也<lb/>
　只是本義居下而在初意不及其他<lb/>
<pb n="18a"/>
九二悔亡<lb/>
　以陽居陰為失其正居下之中是能久中也中以心<lb/>
　言正以事言不正是事容有失其當者故有悔久中<lb/>
　則其心本善故卒能救其事之失而悔可亡<lb/>
象曰九二悔亡能久中也<lb/>
　久中久字自卦來<lb/>
九三不恒其德或承之羞貞吝<lb/>
　九三以陽居陽為得其正是立心制行亦欲以道義<lb/>
<pb n="18b"/>
　自處者然以陽居陽兩箇陽則過乎剛居下之上則<lb/>
　不中是性質有未善者與上六陰陽相應而其志在<lb/>
　於從上則是動心富貴而變其初者矣故為不恒其<lb/>
　德之象人而如是動輒取羞安往而不取辱哉故又<lb/>
　為或承之羞之象或者不知何人之辭葢辱之者衆<lb/>
　莫知其為誰也占者如是雖貞而不免於吝貞不為<lb/>
　吝不恒吝也<lb/>
象曰不恒其德无所容也<lb/>
<pb n="19a"/>
　言無所往而不取辱也<lb/>
九四田无禽<lb/>
　九四以陽居隂位故曰久非其位在人事是久非其<lb/>
　道也久非其道雖久何益葢雖有所為亦無成也故<lb/>
　其象為田无禽占者田無所𫉬凡事亦不得其所求<lb/>
　也<lb/>
象曰久非其位安得禽也<lb/>
　此與比九五失前禽也一例俱正意在言外言久田<lb/>
<pb n="19b"/>
　於无禽之地安得禽也<lb/>
六五恒其德貞婦人吉夫子凶<lb/>
　以柔中而應剛中在他卦則為好爻在此卦則為不<lb/>
　好爻是被恒字累也夫將順其美匡救其惡人臣之<lb/>
　道若以柔中而應剛中常久不易是一於將順而無<lb/>
　匡救所謂上下雷同以水濟水以火濟火也而可乎<lb/>
　故謂婦人之道非丈夫之所宜也其占在婦人則吉<lb/>
　在夫子則凶貞者正固不易是恒其德意本義自明<lb/>
<pb n="20a"/>
　貞本義自好然在恒卦却不好<lb/>
象曰婦人貞吉從一而終也夫子制義從婦凶也<lb/>
　爻辭只曰婦人吉象傳添一貞字明恒其德為婦人<lb/>
　之貞也一與之齊終身不改故曰從一而終夫子裁<lb/>
　制乎理義者若一於從婦則剛柔易位牝鷄司晨矣<lb/>
　故凶<lb/>
上六振恒凶<lb/>
　振恒以振為恒者只是常常好動爾好動無常其凶<lb/>
<pb n="20b"/>
　可知傳曰大无功甚之也<lb/>
　此爻取義有三恒極則不常就全體取震終則過動<lb/>
　就上體取隂柔不能固守居上非其所安兼六字取<lb/>
　總是從上字取<lb/>
象曰振恒在上大无功也<lb/>
　在上是居恒之極處震之終意言所以為振恒者以<lb/>
　在卦之上爾所以為振恒而大无功也<lb/>
䷠<hi>艮下乾上</hi>
<pb n="21a"/>
遯亨小利貞<lb/>
　君子小人不並立二陽浸長則進逼於隂而隂不能<lb/>
　立二陰浸長則進逼於陽而陽不能立二陽浸長則<lb/>
　陰當遯二陰浸長則陽當遯聖人於二陽之長不曰<lb/>
　遯而曰臨者為君子幸也二隂之長不曰臨而曰遯<lb/>
　者為君子謀也<lb/>
　遯何以亨身雖退而道無損禍不及是以亨也<lb/>
　遯亨言遯則得亨也本義又著九五當位一意是如<lb/>
<pb n="21b"/>
　何葢是時小人未有害君子之意聖人恐君子係戀<lb/>
　不知去終必取禍故為此説以喚醒之使知及時而<lb/>
　遯也觀彖傳與時行之意可見矣<lb/>
　小利貞戒小人使不害君子也自古小人害君子其<lb/>
　終未有獨全者丁謂章惇之徒可見也聖人雖為君<lb/>
　子謀未嘗不為小人謀<lb/>
彖曰遯亨遯而亨也剛當位而應與時行也小利貞浸<lb/>
而長也<lb/>
<pb n="22a"/>
　九五居上之中又以陽居陽而得其正故曰當位六<lb/>
　二是小人與五相應是時未有害君子之心也與時<lb/>
　行是就遯之時説本義二隂浸長陽當退避是也朱<lb/>
　子小註曰是去得恰好時節小人亦未嫌自家只是<lb/>
　自家合去若見小人不嫌却與相接而不去便不好<lb/>
　最説得意思出<lb/>
遯之時義大矣哉<lb/>
　隂方浸長其勢日以盛大天下之事不可為矣故曰<lb/>
<pb n="22b"/>
　處之為難是時只得去爾故嘆其時義之大大者大<lb/>
　其遯也聖人恐君子溺於所安而不知遯故大其時<lb/>
　義以喚醒人<lb/>
　聖人既尋箇剛當位而應釋遯亨又嘆其時義之大<lb/>
　此意最不茍葢二陰浸長剛當位而應是時小人全<lb/>
　未有害君子之心然君子小人勢若氷炭終無能容<lb/>
　君子之理夫富貴功名人之不能忘情者若以小人<lb/>
　不我害躭戀而不忍去及其禍至而後去已無及矣<lb/>
<pb n="23a"/>
　茍能見幾而作不俟終日則殆辱不及身名俱全孰<lb/>
　善如之故當小人未害君子之時正君子可去之日<lb/>
　聖人以與時行釋遯亨以嘉遯許九五其所以為君<lb/>
　子謀為世道計者一何至哉<lb/>
象曰天下有山遯君子以逺小人不惡而嚴<lb/>
　天下有山天非有意於遠山也然天體無窮山高有<lb/>
　限而山自不能近君子不惡而嚴非有意於遠小人<lb/>
　也然盛德在已邪心自靡小人自不能近所以體天<lb/>
<pb n="23b"/>
　山遯也<lb/>
　君子之於小人若徒見之惡聲厲色而無深沈之思<lb/>
　不惟不足以逺小人而反逢彼之怒其禍從此起矣<lb/>
　故不為惡聲厲色而但嚴於自守非法不道非禮不<lb/>
　動使吾身無可議之隙則在我自有凛然不可犯者<lb/>
　在彼小人者自然望之儼然而不敢近矣然君子之<lb/>
　嚴非專為逺小人之故也守身之道自當如此而小<lb/>
　人自不能近爾<lb/>
<pb n="24a"/>
初六遯尾厲勿用有攸往<lb/>
　卦以始終言則上為終下為始以前後言則上為前<lb/>
　下為後以首尾言則上為首下為尾初六在下則遯<lb/>
　之尾也在遯之尾禍將及矣尚可以有為乎故其道<lb/>
　為危厲其占勿用有攸往惟晦處靜俟可免災爾<lb/>
象曰遯尾之厲不往何災也<lb/>
　解勿用有攸往亦是喚醒人之語不往則无災所以<lb/>
　不可往也<lb/>
<pb n="24b"/>
六二執之用黄牛之革莫之勝説<lb/>
　六二居下之中中也爻位俱隂順也有是中順之德<lb/>
　則不為危言激論而斂德避難確乎其不可奪故曰<lb/>
　以中順自守人莫能解為執之用黄牛之革莫之勝<lb/>
　説本義必遯之志一句貼以中順自守人莫能解句<lb/>
　此爻純是象其占當如其象爾<lb/>
象曰執用黄牛固志也<lb/>
　即本義必遯之志爾<lb/>
<pb n="25a"/>
九三係遯有疾厲畜臣妾吉<lb/>
　九三當遯之時下比二隂乃為所纒而不能去故為<lb/>
　係遯之象係遯者維係其遯使不得遯也故本義曰<lb/>
　當遯而有所係委靡不振如人有疾將及死亡故危<lb/>
　畜臣妾吉言他無所用惟用之畜臣妾則得其心而<lb/>
　吉也此非教其畜臣妾也明言其無所用爾故傳曰<lb/>
　不可大事也<lb/>
　本義臣妾不必其賢而可畜言大事必賢人方幹得<lb/>
<pb n="25b"/>
　惟臣妾則不必賢人都能畜得非謂臣妾不必其賢<lb/>
　凡愚者皆可畜也<lb/>
象曰係遯之厲有疾憊也畜臣妾吉不可大事也<lb/>
　憊只是貼有疾意人疾則困憊自然之理也<lb/>
　大事只是遯出處去就亦大事也<lb/>
九四好遯君子吉小人否<lb/>
　四與三俱陽而所行絶不同三下比二陰乃為所係<lb/>
　而不能遯四下應初六有所好乃能絶之以遯人之<lb/>
<pb n="26a"/>
　賢愚何如是其相遠也所以然者葢三以陽居陽過<lb/>
　剛不中四則以陽居隂不極其剛又居乾體爾在君<lb/>
　子則吉在小人則凶所謂隨其所處以為吉凶也<lb/>
　否讀作缶<lb/>
象曰君子好遯小人否也<lb/>
九五嘉遯貞吉<lb/>
　此即彖傳剛當位而應與時行也九五陽剛中正下<lb/>
　應六二柔順中正六二雖是小人然是箇好人未有<lb/>
<pb n="26b"/>
　害君子之心但九五見得其時當遯引身而去全身<lb/>
　全節不辱不殆故為嘉遯言遯得好也占者如是則<lb/>
　正而得吉知時而遯貞也不辱不殆吉也<lb/>
象曰嘉遯貞吉以正志也<lb/>
　當小人未害君子之時見得自已合當去所以為正<lb/>
　志若三之係遯則牽於私而志不能正矣<lb/>
上九肥遯无不利<lb/>
　剛陽有德之士也居卦外不當事任者也下无係應<lb/>
<pb n="27a"/>
　當路無相知之人也是無所係而遯無所好而遯身<lb/>
　在林泉深自韜晦不干當世之事如伯夷大公商山<lb/>
　四皓之流也故曰肥遯本義謂遯之遠而處之裕占<lb/>
　者如是則寵辱不驚理亂不聞衡門之下可以棲遲<lb/>
　何所不利<lb/>
象曰肥遯无不利无所疑也<lb/>
　是解肥遯意言其坦然无疑也即寵辱不驚理亂不<lb/>
　聞意<lb/>
<pb n="27b"/>
䷡<hi>乾下震上</hi>
大壯利貞<lb/>
　陽為大隂為小此卦四陽盛長大者壯也故為大壯<lb/>
　大壯君子道長之時也君子之道雖長然所行不正<lb/>
　則不異於小人小人得起而乘之矣豈能勝小人哉<lb/>
　故其占利於守正<lb/>
　本義解卦名只用卦體不及卦德<lb/>
　陽生於十一月極於四月隂生於五月極於十月此<lb/>
<pb n="28a"/>
　一嵗陰陽之消長盛衰也若所謂天下治地氣自北<lb/>
　而南天下亂地氣自南而北此世運之陰陽消長盛<lb/>
　衰也<lb/>
彖曰大壯大者壯也剛以動故壯<lb/>
　以卦體言陽為大四陽盛長大者壯也以卦德言乾<lb/>
　之德為剛震之德為動以剛而動則志直氣壯而人<lb/>
　莫能撓所以壯也卦體卦德各自為義不相干涉<lb/>
大壯利貞大者正也正大而天地之情可見矣<lb/>
<pb n="28b"/>
　大者正若依蒙引云大者却要正必須添字恐非聖<lb/>
　人本意只當云大者自然正葢凡君子之人心無私<lb/>
　曲行無偏邪其與小人不可同日而語矣故曰大者<lb/>
　正也劉共父作王龜齡文集序有曰天下之人凡其<lb/>
　光明正大磊磊落落如青天白日如高山大川如雷<lb/>
　霆之為威如雨露之為澤如龍虎之為猛如麟鳳之<lb/>
　為祥者必君子也而其依阿淟涊瑣細盤屈云云者<lb/>
　必小人也此可以味大者正之義<lb/>
<pb n="29a"/>
　正大之大與大者正之大字不同上大字以人言此<lb/>
　大字以理言<lb/>
　言大壯之利於貞者以大者本無不正也即正大而<lb/>
　天地之情可見矣天地正大於覆載生成見之天無<lb/>
　私覆而無所不覆地無私載而無所不載覆載此正<lb/>
　大也當生而生而無所不生當成而成而無所不成<lb/>
　生成此正大也夫天地之情不外乎正大大壯其可<lb/>
　不利於貞乎<lb/>
<pb n="29b"/>
象曰雷在天上大壯君子以非禮弗履<lb/>
　非禮已之私也難勝莫如已私於是而弗履則有以<lb/>
　勝其人欲之私矣君子之強孰大於是所謂自勝者<lb/>
　強也蒙引曰造物以雷在天上為大壯君子以非禮<lb/>
　弗履為大壯<lb/>
初九壯于趾征凶有孚<lb/>
　趾是在下而進動之物初九在下而壯於進故取壯<lb/>
　趾之象取趾有二義一在下一進動<lb/>
<pb n="30a"/>
　初九有剛陽之資而處下位又當陽壯之時剛陽則<lb/>
　志鋭於進處下則不安於卑當陽壯之時其勢又足<lb/>
　以遂其進是恃勢妄為而不度乎事機乘時妄作而<lb/>
　不量乎時宜者也故其象為壯于趾夫壯于趾雖居<lb/>
　上猶不可況居下乎必值摧抑之虞自取窮困之災<lb/>
　故曰征凶有孚<lb/>
象曰壯于趾其孚窮也<lb/>
　本義自明<lb/>
<pb n="30b"/>
九二貞吉<lb/>
　九二以陽居陰為失其正其見之於事者未免有恃<lb/>
　壯之失然所處得中其宅心則循良而無邪妄之非<lb/>
　者也故能因以不失其正聖人因占設戒以為占者<lb/>
　如能因中求正不恃壯妄為如是正而固焉則得遂<lb/>
　其進而吉矣<lb/>
　九二得中猶有恃壯之失何也賢人君子在壯時而<lb/>
　失事者亦多如唐五王不去武三思卒致唐再亂又<lb/>
<pb n="31a"/>
　自貽伊慼宋寇準始藉天書以進丁謂小人既稱譽<lb/>
　之復鄙其拂鬚卒慚恨而受其禍君子固有不正也<lb/>
象曰九二貞吉以中也<lb/>
　中則宅心之善德性之良故能損過就中領惡全好<lb/>
　因以不失其正<lb/>
九三小人用壯君子用罔貞厲羝羊觸藩羸其角<lb/>
　過剛則志太鋭不中則事失當當壯之時其勢又足<lb/>
　以遂其進在小人則專恃勇力而不顧道義在君子<lb/>
<pb n="31b"/>
　則蔑視世事而無所忌憚既用壯罔則其事雖出於<lb/>
　正然𤼵之過剛而亦不免於危故其占為貞厲其象<lb/>
　為羝羊觸藩羸其角<lb/>
象曰小人用壯君子罔也<lb/>
　本義小人以壯敗君子以罔困此據理之所必至者<lb/>
　言之象傳之意未及也此朱子之易也<lb/>
九四貞吉悔亡藩决不羸壯于大輿之輹<lb/>
　大壯之道所利者貞九四以陽居陰為失其正是不<lb/>
<pb n="32a"/>
　無恃壯之失矣然惟其以陽居陰不極其剛非若九<lb/>
　三過剛不中當壯之時者比故雖以陽居隂有可轉<lb/>
　而貞之理聖人因占設戒曰占九四者若能不恃壯<lb/>
　以進如是正而固焉則得吉而悔亡況前遇二陰不<lb/>
　如三前之有四其象如藩籬决開前途洞達而無羸<lb/>
　角之困高大之車輪輹強壯任重致遠而無摧折之<lb/>
　患焉<lb/>
　藩决不羸二句是吉悔亡之象三前有四猶有藩焉<lb/>
<pb n="32b"/>
　四前二陰則藩决是卦中有此象因而及之不甚重<lb/>
　其源頭還在九四以陽居陰不極其剛上來<lb/>
　輹車輪之中幹也俗云車心猶磨心<lb/>
象曰藩决不羸尚往也<lb/>
　言九四藩决不羸則得以上進矣壯于大輿之輹是<lb/>
　尚往也<lb/>
六五喪羊于易无悔<lb/>
　卦體似兌有羊象焉以其外柔而内剛也何也羊之<lb/>
<pb n="33a"/>
　為物外柔内剛故好抵觸此卦之體二陰在外四陽<lb/>
　在内外柔内剛有似於羊故諸爻皆取羊象六五以<lb/>
　柔居中則失其内剛必不能抵觸无復有羊象矣故<lb/>
　為喪羊于易易者容易言忽然失其壯也夫吉凶悔<lb/>
　吝生乎動者也六五不能進固無足取然悔吝亦無<lb/>
　得而生故無悔<lb/>
　本義以柔居中中字當内字與坤六五黄中一般如<lb/>
　此象傳位不當方説得去不然以柔居中正是好處<lb/>
<pb n="33b"/>
　如何説位不當以位不當謂之喪羊於易决當從予<lb/>
　説<lb/>
象曰喪羊于易位不當也<lb/>
　位不當最難看若以以陰居陽為不當位則五居中<lb/>
　因中可以求正位不當未為病也若以柔居中為不<lb/>
　當位則柔中正其好處而不當位未安也依愚説以<lb/>
　柔居中為失其内剛故為喪羊許多通暢識者詳之<lb/>
上六羝羊觸藩不能退不能遂无攸利艱則吉<lb/>
<pb n="34a"/>
　羝羊觸藩不能退就位上取葢以全體言則上居卦<lb/>
　之終以二體言則上居震之極故觸藩而不肯退不<lb/>
　能遂是就爻上取葢六是隂爻其才不足以進故不<lb/>
　能遂其進也<lb/>
　上六壯終動極是好進喜事不肯安靜之人也故為<lb/>
　羝羊觸藩而不能退然其質本柔則才有所不足雖<lb/>
　好進喜事卒亦不能成其事故為不能遂而无所<lb/>
　利其象如是其占可知然以陰柔不足之才而有輕<lb/>
<pb n="34b"/>
　鋭喜事之心於是而無變計則終不足以有為矣猶<lb/>
　幸其不剛則有可轉回之理故戒占者能稍去其輕<lb/>
　銳之習而艱難以處之則以有為之志而加之以審<lb/>
　慎之心必有以矯其陰柔之偏而為濟事之美終得<lb/>
　以遂其進而吉矣<lb/>
象曰不能退不能遂不詳也艱則吉咎不長也<lb/>
　言不詳審也<lb/>
　咎不長不能退不能遂之咎不久矣<lb/>
<pb n="35a"/>
䷢<hi>坤下離上</hi>
晉康侯用錫馬蕃庶晝日三接<lb/>
　晉之義上進也此卦之象離在坤上為日出地上夫<lb/>
　離日出於坤地之上則進而上以進於中天上進於<lb/>
　中天上進之義也此卦之德以坤之順而麗乎離之<lb/>
　大明大明是人君之象而坤附麗之亦上進之義也<lb/>
　此卦之變自觀而來六四之柔進而上行以至於五<lb/>
　而得其中自四而進居五位亦上進之義也三者皆<lb/>
<pb n="35b"/>
　有上進之義以此命卦曰晉<lb/>
　日出地上時當明盛之象也不可當實説若當實説<lb/>
　則昏亂之時日未嘗不出地<lb/>
　蒙引曰明是日字易多以明為日如明兩作明入地<lb/>
　中之𩔖順而麗乎大明雖取上進之義然所重在順<lb/>
　有是順德故能受君寵也荀息所謂竭股肱之力罄<lb/>
　忠貞之節孔明所謂鞠躬盡瘁死而後已皆順也<lb/>
　柔進而上行如舜起側微而為天子太子由春宫而<lb/>
<pb n="36a"/>
　履帝位是也所重在柔上謂有虚中下賢之德也<lb/>
　占者必有是時有是德又遇是君方有是寵錫馬蕃<lb/>
　庶錫予之多也晝日之間三次接見於君恩意之宻<lb/>
　也用是康侯用此卦也猶王用亨于岐山言康侯用<lb/>
　此卦當錫馬蕃庶晝日三接也朱子謂是虚字蒙引<lb/>
　謂當得字俱未稳<lb/>
彖曰晉進也<lb/>
　解卦辭下<lb/>
<pb n="36b"/>
明出地上順而麗乎大明柔進而上行是以康侯用錫<lb/>
馬蕃庶晝日三接也<lb/>
　解卦辭下<lb/>
象曰明出地上晉君子以自昭明德<lb/>
　即大學明明德意在人之性本明為氣質所拘人欲<lb/>
　所蔽則明德有時而昏猶日入地申明為地所蔽也<lb/>
　自昭明徳則本心之徳復明猶日出地上其明不為所蔽<lb/>
　矣功夫只是格致誠正<lb/>
<pb n="37a"/>
初六晉如摧如貞吉罔孚裕无咎<lb/>
　初六以陰則其才不足以進居下則其地不足以進<lb/>
　應不中正則上面又有擠排之者故為欲進而見摧<lb/>
　之象占者如是而能守正則吉何如當欲進見摧之<lb/>
　時是已之德未見信於上也茍上未見信則當安靜<lb/>
　自守雍容寛裕無急於求上之信則進退不失其道<lb/>
　而咎可无茍求信之心切非汲汲以失其守則悻悻<lb/>
　以傷於義矣能无咎乎<lb/>
<pb n="37b"/>
　此爻是新進之士有人阻抑之未見信於上若賈生<lb/>
　之遇絳灌是也罔孚裕无咎只是解貞吉<lb/>
象曰晉如摧如獨行正也<lb/>
　言初六雖欲晉而見摧然其志在於行正而不汲汲<lb/>
　於求進也即下文罔孚裕无咎<lb/>
裕无咎未受命也<lb/>
　此句最有意思孟子有官守者不得其職則去有言<lb/>
　責者不得其言則去我無官守我無言責則我進退<lb/>
<pb n="38a"/>
　豈不綽綽然有餘裕哉初之罔孚裕无咎亦未受官<lb/>
　守言責之命爾若既受命而以是處之則泄泄沓沓<lb/>
　者之所為也而可乎聖人恐居位者以此為辭怠慢<lb/>
　不恭而失其職故為此辭其垂敎之意深矣<lb/>
六二晉如愁如貞吉受兹介福于其王母<lb/>
　六二中正其才德可以進矣上无應援則當路无汲<lb/>
　引之者故欲進而愁如然不可因是遂失其守也故<lb/>
　戒占者若能守正居易俟命不汲汲於求進則中正<lb/>
<pb n="38b"/>
　之道久而必彰可以得吉而受介福于王母矣王母<lb/>
　如六五之象<lb/>
象曰受兹介福以中正也<lb/>
　中正之道久而必彰故卒能受介福于王母<lb/>
六三衆允悔亡<lb/>
　三不中正是舉動不免過中失正故有悔以其與下<lb/>
　二陰皆欲上進故為衆陰所信由是匡其不逮而救<lb/>
　其過失故得以亡其悔<lb/>
<pb n="39a"/>
象曰衆允之志上行也<lb/>
　六三所以為衆所信者以三之志在於上進葢當晉<lb/>
　之時人皆有上進之志六三亦有是志此其所以為<lb/>
　衆所信也志字專指三言<lb/>
九四晉如鼫䑕貞厲<lb/>
　不中不正以竊高位要説得貪而畏人出葢以不中<lb/>
　正處高位則德不稱其位而有愧於心若盜得而陰<lb/>
　據者然一心戀戀常恐為人所奪是貪而畏人也故<lb/>
<pb n="39b"/>
　為鼫䑕之象葢鼫䑕貪而畏人者處非其位豈能久<lb/>
　安故雖得之以正而非枉道終以德之不稱而失其<lb/>
　有故曰貞厲<lb/>
𧰼曰鼫䑕貞厲位不當也<lb/>
　即是不中正<lb/>
六五悔亡失得勿恤往吉无不利<lb/>
　六五以陰居陽所處不正其見之治道者或未能盡<lb/>
　善而不免於有悔然五居離體而在五位是以大明<lb/>
<pb n="40a"/>
　之德而在上位坤居其下是下皆順從之葢以英明<lb/>
　葢世之才而為天下所服足以葢其不正之失故其<lb/>
　悔因之可亡然以不貞之資當晉盛之時有英明之<lb/>
　才挾長駕逺馭之勢必有計功謀利之心而少蕩蕩<lb/>
　平平之氣象如是則狃於近利終無以進於王道故<lb/>
　必一切去其計功謀利之心人心之化與不化世道<lb/>
　之治與不治皆不之恤吾惟修吾德盡吾事焉則功<lb/>
　深而效自溥德盛而化自行不期人心之日化世道<lb/>
<pb n="40b"/>
　之日治而自無不化不治者矣往吉无不利也<lb/>
象曰失得勿恤往有慶也<lb/>
　是解吉无不利<lb/>
上九晉其角維用伐邑厲吉无咎貞吝<lb/>
　極剛以伐私邑而不免於危太剛則折危之道也其<lb/>
　道雖危終必取勝故吉夫牛刀割雞且云焉用治小<lb/>
　邑又焉用極剛哉不惟理所不當抑亦勢所不宜祇<lb/>
　可吝爾<lb/>
<pb n="41a"/>
象曰維用伐邑道未光也<lb/>
　解吝字意<lb/>
䷣<hi>離下坤上</hi>
明夷利艱貞<lb/>
　離日入於坤地之下明而見傷故為明夷在人事則<lb/>
　是暗主在上賢人君子為其所傷如紂之時是也<lb/>
　在他卦則曰利貞在明夷則曰利艱貞葢當明夷雖<lb/>
　欲守正有不能直遂者故須艱難委曲以守其正如<lb/>
<pb n="41b"/>
　箕子之佯狂為奴是也<lb/>
彖曰明入地中明夷<lb/>
　以卦象釋卦名不及義者只見卦之所以為名未及<lb/>
　其義也<lb/>
内文明而外柔順以蒙大難文王以之<lb/>
　内體離也其德為文明外體坤也其德為柔順時當<lb/>
　明夷是内文明而外柔順以蒙大難也夫大難在前<lb/>
　内抱明德若不柔順以處之鮮不及禍矣故内文明<lb/>
<pb n="42a"/>
　而外柔順以蒙大難處明夷之道也文王以之言文<lb/>
　王用此道也<lb/>
　此卦中之一義故本義曰以卦德釋卦義<lb/>
　蒙引曰本義云蒙大難謂遭紂之亂而見囚也此就<lb/>
　文王以之句内取其實而言也下節内難謂為紂近<lb/>
　親云云亦然<lb/>
利艱貞晦其明也内難而能正其志箕子以之<lb/>
　晦其明是解利艱貞正其志是申晦其明晦其明其<lb/>
<pb n="42b"/>
　明自在而不失是能正其志也如箕子之佯狂受辱<lb/>
　是晦其明也故曰箕子以之言箕子用此道也<lb/>
象曰明入地中明夷君子以莅衆用晦而明<lb/>
　君子之莅衆也不明則為人所欺而物無以照過明<lb/>
　則聰察太甚而物無所容故用晦而明葢雖明而用<lb/>
　晦雖晦而明自在總是不盡用其明之意既不察察<lb/>
　而明亦不汶汶而暗也用晦而明不是以晦為明亦<lb/>
　不是晦其明葢雖明而用晦雖用晦而明也用晦而<lb/>
<pb n="43a"/>
　明只是不盡用其明葢盡用其明則傷於太察而無<lb/>
　含𢎞之道惟明而用晦則既不汶汶而暗亦不察察<lb/>
　而明雖無所不照而有不盡照者焉此古先聖帝王<lb/>
　所以威震天下之術也<lb/>
　程傳意思甚好但其意是用晦所以為明與本文之<lb/>
　意稍異<lb/>
初九明夷于飛垂其翼君子于行三日不食有攸往主<lb/>
人有言<lb/>
<pb n="43b"/>
　初九在明夷之初去上六暗主又逺故其被傷特淺<lb/>
　故其象為飛而垂翼其占為行而不食所如不合<lb/>
　三日不食如孔子絶糧之事初九取象為飛當時繫<lb/>
　辭聖人必有所感但今不可考矣<lb/>
象曰君子于行義不食也<lb/>
　此夫子以義言之無亦有感於在陳絶糧之事歟<lb/>
六二明夷夷于左股用拯馬壯吉<lb/>
　六二去暗主亦逺故傷而未切為夷于左股之象然<lb/>
<pb n="44a"/>
　亦不可無拯之之道故用拯之而得馬壯則事幾不失<lb/>
　禍可免而吉矣明夷夷于左股是象用拯馬壯吉是占<lb/>
　初二二爻俱就位説不取爻義<lb/>
象曰六二之吉順以則也<lb/>
　依蒙六三行不順咸六二順不害之例順以則有二<lb/>
　意䝉引曰乘其傷未切而救之順也救之又速是有<lb/>
　則也<lb/>
九三明夷于南狩得其大首不可疾貞<lb/>
<pb n="44b"/>
　以剛居剛純乎剛也在明體之上明之極也居於至<lb/>
　暗之下正與上六暗主為應則身當其禍身任其責<lb/>
　不得已而舉事所謂予弗順天厥罪惟均者也故為<lb/>
　明夷于南狩得其大首之象是向明除害成湯之伐<lb/>
　桀武王之伐紂是也不可疾貞言事須有漸不可急<lb/>
　遽也夫為民除害固所以解一時倒懸之急然以臣<lb/>
　伐君非萬世綱常之福也故占者當其事不可疾急<lb/>
　堅貞為之必從容停待若能悔過遷善化暗為明吾<lb/>
<pb n="45a"/>
　之本心也不然亦至於不𫉬已然後舉事可也茍無<lb/>
　寛裕之心有急迫之為則是幸其君之不明而乘時<lb/>
　以邀利乃後世簒弑之臣也豈湯武弔民伐罪之舉<lb/>
　哉若武王之觀兵於孟津可見聖人不𫉬已之意其<lb/>
　有得於不可疾貞之㫖矣<lb/>
　愚意周公繫此爻是有感於武王伐紂之事<lb/>
象曰南狩之志乃大得也<lb/>
　大傳此句甚有意義湯放桀猶有慚德南狩之志乃<lb/>
<pb n="45b"/>
　為大得者明伐罪弔民聖人之志以臣伐君非聖人<lb/>
　之得已也<lb/>
六四入于左腹𫉬明夷之心于出門庭<lb/>
　六四以柔正居暗地而尚淺得力全在柔正尚淺上<lb/>
　有此二者故猶可以得意於遠去若非尚淺則為六<lb/>
　五箕子之明夷矣若非柔正則為需九四之致寇至<lb/>
　矣<lb/>
　六四居暗地入于左腹也然以柔正居暗地而尚淺<lb/>
<pb n="46a"/>
　則猶可以得意於遠去故雖入於左腹而幸𫉬明夷<lb/>
　之心于出門庭左腹門庭皆自四居坤體而取左腹<lb/>
　人之身也門庭人之家也四與上六同居坤體猶人<lb/>
　之一身一家也故其始也為入左腹言其在身側也<lb/>
　其終也為出門庭言離去其家也此爻似漢梅福見<lb/>
　王莽顓政一朝棄妻子至九江入㑹稽變名姓為吳<lb/>
　市門卒<lb/>
象曰入于左腹𫉬心意也<lb/>
<pb n="46b"/>
　即本義得意于遠去之義<lb/>
六五箕子之明夷利貞<lb/>
　居至暗之地近至暗之君内難而能晦其明正其志<lb/>
　箕子之明夷也此箕子之貞也占者利於守貞亦當<lb/>
　如箕子也<lb/>
象曰箕子之貞明不可息也<lb/>
　箕子之貞佯狂為奴也佯狂為奴晦其明也雖晦其<lb/>
　明而明自不可息爻辭無此意此夫子之意也<lb/>
<pb n="47a"/>
上六不明晦初登于天後入于地<lb/>
　不明其德以至於晦有惡不積不足以滅身之意言<lb/>
　其初也不明其德而終至於昏暗之極也夏桀商紂<lb/>
　可見矣<lb/>
象曰初登于天照四國也後入于地失則也<lb/>
　言身居九重之上而照及乎四國也故本義曰以位<lb/>
　言失則言失君道也<lb/>
䷤<hi>離下巽上</hi>
<pb n="47b"/>
家人利女貞<lb/>
　此卦所以名家人者以九五六二内外各得其正也<lb/>
　人而不仁則非人國而不治則不國家而不齊則非<lb/>
　家九五六二内外各得其正則為家矣此家人所由<lb/>
　名也<lb/>
　莫難化者婦人家之離必起於婦人故占家人之卦<lb/>
　利於女貞非止正其女也先正其女也女正則男之<lb/>
　正易易爾女貞如何閨儀必肅饋事必慎必孝舅姑<lb/>
<pb n="48a"/>
　必順夫主必和家衆必睦宗姻不生讒妬以間夫之<lb/>
　骨肉不預外事以貽夫之禍患凡有數端不止中饋<lb/>
　一事也<lb/>
　所正雖在女所以正之者則在丈夫葢主家之人也<lb/>
　舜之刑于二女文王之刑于寡妻皆女貞之義也下<lb/>
　至庶人莫不皆然<lb/>
彖曰家人女正位乎内男正位乎外男女正天地之大<lb/>
義也<lb/>
<pb n="48b"/>
　彖傳以卦體九五六二釋卦辭利女貞之義言家人<lb/>
　之利女貞者葢此卦之體六二以隂居隂而得其正<lb/>
　女之正位乎内也九五以陽居陽而得其正男之正<lb/>
　位乎外也男女正乃天地之義此家人所以利女貞<lb/>
　也<lb/>
　男女正何以為天地大義葢矢以陽而居乎尊地以<lb/>
　陰而居乎卑一尊一卑定分不易天地之大義也男<lb/>
　以陽而正位乎外女以陰而正位乎内一内一外定<lb/>
<pb n="49a"/>
　分不易此義即天地之大義也葢男女居室之間而<lb/>
　内外之界限攸存夫婦配合之際而尊卑之名分以<lb/>
　立實有根陰根陽之不可易根天根地之不容己者<lb/>
　故曰天地之大義蒙引謂亦猶云陰陽之大義也亦<lb/>
　是但欠明白一説男正位乎外猶天位乎上女正位<lb/>
　乎内猶地位乎下意太淺無味<lb/>
家人有嚴君焉父母之謂也<lb/>
　此就以二五當父母言家門之中恩常掩義治家之<lb/>
<pb n="49b"/>
　道以嚴為主一家之人必有嚴威儼恪者為君以主<lb/>
　宰於上然後一家之政由是而振舉嚴君為誰九五<lb/>
　六二父母之謂也葢九五以陽而主乎外父之象也<lb/>
　六二以陰而主乎内母之象也父以陽居陽正位乎<lb/>
　外必能正身率物而主一家之外政固嚴君也母以<lb/>
　陰居陰正位乎内必能正身内助而主一家之内政<lb/>
　亦嚴君也故家人嚴君舎二五不足以當之家人嚴<lb/>
　君見有利貞之義<lb/>
<pb n="50a"/>
父父子子兄兄弟弟夫夫婦婦而家道正正家而天下<lb/>
定矣<lb/>
　此以卦畫推之見其有父子兄弟夫婦各正之義亦<lb/>
　所以盡家人利女貞之義也<lb/>
　一家之中父子勢分最為隔遠此卦上九以陽居上<lb/>
　初九以陽居下二爻相去隔遠故為父子之象而上<lb/>
　上初下父父子子之各正也比肩為兄弟此卦九五<lb/>
　以陽居上九三以陽居下二爻相去不遠有比肩之<lb/>
<pb n="50b"/>
　象故為兄弟而五上三下兄兄弟弟之各正也相配<lb/>
　為夫婦此卦九五與六四以陰陽為夫婦九三與六<lb/>
　二以陰陽為夫婦而五上四下三上二下夫夫婦婦<lb/>
　之各正也正家而天下定猶云人人親其親長其長<lb/>
　而天下乎不作正家之效説此卦彖傳與他卦不同<lb/>
　不釋卦名只以二五二爻𤼵明利貞之義葢必男女<lb/>
　父母父子兄弟夫婦備然後成一家雖不明釋卦名<lb/>
　然其所以為家人者亦於此可見矣此一例也<lb/>
<pb n="51a"/>
象曰風自火出家人君子以言有物而行有恒<lb/>
　風自火出猶風化自家而山也故其卦為家人君子<lb/>
　體此象也謂家之本在身修身之道言行而已故以<lb/>
　言則有物無虚言也以行則有恒始終不變也先行<lb/>
　其言而後從之未行而言斷必行之言有物也久於<lb/>
　其道立不易方行有恒也如是則身正身正則家齊<lb/>
　而風化之本端矣<lb/>
初九閑有家悔亡<lb/>
<pb n="51b"/>
　初九以陽剛處有家之始有家之始義當防閑初九<lb/>
　剛陽又能防閑是當有家之始能立紀綱法度以防<lb/>
　閑之凡一家之尊卑長幼内外親疎貴賤皆有箇法<lb/>
　度以為之持循則一家之人皆守其約束條敎不至<lb/>
　於害義傷恩矣故悔可亡此爻純是占<lb/>
　有家之始法度未立衆志不一自不能無越禮犯分<lb/>
　處故有悔必能防閑之始可亡爾程傳曰羣居必有<lb/>
　悔以能閑故亡是也蒙引謂亦九三悔厲吉之意覺<lb/>
<pb n="52a"/>
　未是豈閑有家者其初皆必有悔待後始能亡之耶<lb/>
象曰閑有家志未變也<lb/>
　言有家之始人心未變正好防閑之時也待人心既<lb/>
　放然後從而防閑之難乎其為力矣此與大畜初九<lb/>
　童牛之牿同意<lb/>
六二无攸遂在中饋貞吉<lb/>
　六二柔順中正女之正位乎内者也故他無所遂而<lb/>
　所遂者惟在乎中饋爾夫陰必從陽女必從男天地<lb/>
<pb n="52b"/>
　之大義也故地道无成而代有終以順為正婦之道<lb/>
　也婦人而有攸遂則妻反夫綱而奪夫之權矣故家<lb/>
　中凡百事務皆不敢自專一聽命於丈夫而其所職<lb/>
　惟中饋之事而已葢必精五飯幕酒漿縫衣裳奉祭<lb/>
　祀孝舅姑順夫子其所為者皆職分之所當為自此<lb/>
　之外一毫不敢預也无攸遂在中饋六二之貞也占<lb/>
　者如之則男女各正家人其宜風化自此而出矣故<lb/>
　吉<lb/>
<pb n="53a"/>
象曰六二之吉順以巽也<lb/>
　此釋吉義言六二之吉是柔順以巽從乎人而不自<lb/>
　主事也順以巽只是无攸遂在中饋意<lb/>
九三家人嗃嗃悔厲吉婦子嘻嘻終吝<lb/>
　九三以剛居剛而不中治家過剛者也治家過剛人<lb/>
　情不能堪有睊睊胥讒衆口嗷嗷之意故為家人嗃<lb/>
　嗃之象夫家門之内以恩為主威嚴之過於人情不<lb/>
　能無傷未免有悔而可危然法度沿之以立家道齊<lb/>
<pb n="53b"/>
　肅人心祇畏猶為家之吉也若一於慈祥而恩勝義<lb/>
　致使婦子嘻嘻然而笑樂之無節則家範不立法度<lb/>
　必虧家道於是乎壞矣故曰終吝<lb/>
象曰家人嗃嗃未失也婦子嘻嘻失家節也<lb/>
　未失解吉字失家節解終吝<lb/>
六四富家大吉<lb/>
　陽主義陰主利六四以陰居陰是善營利之人也在<lb/>
　上位或襲父兄之餘資或有意外之財帛是有致富<lb/>
<pb n="54a"/>
　之勢也故能致富其家如陶朱猗頓之流也禮義生<lb/>
　於富足故其占大吉<lb/>
象曰富家大吉順在位也<lb/>
　大意已見上順在位即本義以陰居陰而在上位也<lb/>
九五王假有家勿恤吉<lb/>
　九五剛健中正下應六二之柔順中正是以聖賢之<lb/>
　君而得聖賢之后如周文王之得后妃也王者以是<lb/>
　至於其家則上可以配至尊而主宗廟下可以宜家<lb/>
<pb n="54b"/>
　人而刑邦國勿用憂恤而吉可必矣蒙引夫得婦為<lb/>
　之内助婦得夫以刑家之説似太狹<lb/>
象曰王假有家交相愛也<lb/>
　夫愛婦以内助婦愛夫以刑家故曰交相愛情既相<lb/>
　愛其勿恤吉不假言矣<lb/>
上九有孚威如終吉<lb/>
　上九以剛則有賢德居上則為家主在卦之終則有<lb/>
　家也久故聖人特言正家久遠之道一家之人皆骨<lb/>
<pb n="55a"/>
　肉之親若待之不以誠信則人不見恩情義乖離不<lb/>
　相維繋故在於有孚也然一家之中羣情不一人心<lb/>
　易流若一於誠信而嚴威不足則人心流放釁孽易<lb/>
　生越禮凟倫將無所不至而家道從此壞矣故又在<lb/>
　於威如也有孚則足以固結乎人心而情義不至乖<lb/>
　離威如則足以震懾乎衆志而禮法不至於凟亂家<lb/>
　道可以長久而無弊矣故曰終吉<lb/>
　有孚則恩義以篤威如則倫理以正故為正家久遠<lb/>
<pb n="55b"/>
　之道<lb/>
象曰威如之吉反身之謂也<lb/>
　此聖人恐人認威如作刑威故為之説如此反身所<lb/>
　該者廣身之所具若視聽言動皆在禮法之中身之<lb/>
　所接若人倫庶物皆在道義之内如是則身無不正<lb/>
　瞻其儀表而人之非意自消望其容色而人之邪心<lb/>
　自息雖不厲聲色以作威儼然人望而畏之自有不<lb/>
　威之威矣爻辭所謂威如者不過如此故曰反身之<lb/>
<pb n="56a"/>
　謂也<lb/>
䷥　<hi>兌下離上</hi>
睽小事吉<lb/>
　睽乖異也為卦上火下澤上火只管炎上下澤只管<lb/>
　流下其性相反睽之象也中少二女雖云同居其志<lb/>
　各在其夫家而不同歸亦睽之象也故其卦之名曰<lb/>
　睽當人心睽離之時本不可大事然此卦之德内兌<lb/>
　而其德為和悦外離而其德為文明是有和悦之德<lb/>
<pb n="56b"/>
　而濟之以通達之才也此卦之變自離來者柔自二<lb/>
　進而居三自中孚來者柔自四進而居五自家人來<lb/>
　者兼之亦自二進居三四進居五是性質太柔而得<lb/>
　剛以濟之也以卦體言則六五得上體之中而下應<lb/>
　九二之剛是在已有德而輔相得人也有此三者是<lb/>
　知當人心乖離之時不足以合天下之睽而成天下<lb/>
　之大事而小事無待衆力之助者或可以濟也<lb/>
　此卦有三者之善而不免於睽離者其睽出於他人<lb/>
<pb n="57a"/>
　而不在已如三國鼎分海内人心渙散本於漢室之<lb/>
　亂不在於曹劉孫吳三氏也以曹操劉備孫權之雄<lb/>
　畧而不能一天下以成帝業可見睽之害大其可小<lb/>
　事而不可大事者乃遭時之不幸非才力之不足也<lb/>
彖曰睽火動而上澤動而下二女同居其志不同行<lb/>
　説見卦辭下<lb/>
　兩動字不偶動而上炎上也動而下潤下也<lb/>
説而麗乎明柔進而上行得中而應乎剛是以小事吉<lb/>
<pb n="57b"/>
　説見卦辭下<lb/>
天地睽而其事同也男女睽而其志通也萬物睽而其<lb/>
事𩔖也睽之時用大矣哉<lb/>
　天地以質而言則天陽而地陰以位而言則天上而<lb/>
　地下天地睽也然乾知大始坤作成物相合而成化<lb/>
　育之功其事實相同也以質而言則男陽而女陰以<lb/>
　位而言則男外而女内男女睽也然夫欲刑家婦欲<lb/>
　内助相與以求為生其志實相通也飛潛動植之生<lb/>
<pb n="58a"/>
　異形而殊質殊分而異方萬物睽也然睽不終睽睽<lb/>
　必有合異不終異異必有同舉一物而物物皆然是<lb/>
　其事盡相𩔖也曰事同曰志通曰事𩔖兩者之合而<lb/>
　為用也然兩者之合原於兩者之睽故不曰合之時<lb/>
　用而曰睽之時用葢動不生於動而生於靜也<lb/>
　睽之時用以其睽而為用也故曰睽之用<lb/>
　其事𩔖與其事同異其事同天地生物之事也其事<lb/>
　𩔖萬物有睽有合之事也<lb/>
<pb n="58b"/>
　睽是不好之卦聖人却尋出好處來説亦是實理而<lb/>
　非牽強可見聖人胷襟不比尋常葢韋編三絶之後<lb/>
　其得於易者深矣<lb/>
象曰上火下澤睽君子以同而異<lb/>
　人同此心心同此理故君子不違衆獨異而必與人<lb/>
　同然習俗多非人情易失故不徇衆茍同而必有所<lb/>
　異不必於同不必於異此所以為君子而異於人也<lb/>
　故曰君子和而不流羣而不黨二卦合體而性不同<lb/>
<pb n="59a"/>
　同中有異也君子以同而異亦同中有異也<lb/>
初九悔亡喪馬勿逐自復見惡人无咎<lb/>
　初與四皆陽而无應是位分既无相關之素情意又<lb/>
　无相得之歡孤立無與不可以有行是有悔也而當<lb/>
　睽之時初九是陽九四亦陽同聲相應是雖無相闗<lb/>
　之素相得之歡然以之同處艱危彼此各欲求濟於<lb/>
　是相與而相求初既得四可以行矣故得悔亡其象<lb/>
　為喪馬勿逐而自復葢馬所以行也睽獨則不能行<lb/>
<pb n="59b"/>
　是喪其馬也四既相與則能行矣是勿逐而馬復得<lb/>
　也然當睽之時君子固所當親小人亦不可拒之拒<lb/>
　絶小人亦非遠害全身之道也故惡人之我求亦必<lb/>
　見之而勿絶焉則不至取怨於人斂禍於已而咎可<lb/>
　无矣<lb/>
　劉備結好孫吳以拒曹操似初九之喪馬自復也及<lb/>
　孫權妻之以妹而入吳亦見惡人以辟咎也與<lb/>
象曰見惡人以辟咎也<lb/>
<pb n="60a"/>
　此明所以見惡人之故也言非得巳也<lb/>
九二遇主于巷无咎<lb/>
　九二與六五隂陽相應宜相遇者然居睽之時乖戾<lb/>
　不合必有他故而失其歡者然本其正應君臣之義定<lb/>
　之自昔不可以一時之故而失平生之歡故必委曲<lb/>
　相求而得㑹遇始得无咎如周公相成王遭四國流<lb/>
　言成王之心不能無疑是亦睽之時也周公告二公<lb/>
　曰我之不辟我無以見我先王公乃辟居東都三年<lb/>
<pb n="60b"/>
　罪人斯得後公又為鴟鴞之詩以貽王及金縢之啟<lb/>
　周公之心始白王乃迎公以歸是亦遇主于巷之意<lb/>
象曰遇主于巷未失道也<lb/>
　此是恐人疑遇主于巷為失道故如此為他解釋言<lb/>
　九二之於六五委曲宛轉相求而得㑹合近於為邪<lb/>
　而失其道也然本其正應雖委曲宛轉相求亦是施<lb/>
　於其所當施而不為過故曰未失道也程傳至誠感<lb/>
　動竭力扶持雖好但恐非此爻本義<lb/>
<pb n="61a"/>
六三見輿曵其牛掣其人天且劓无初有終<lb/>
　六三與上九為正應不幸處二四二陽之間其欲進<lb/>
　以㑹於上也二從後而曵之求與之合也四從前而<lb/>
　掣之亦求與之合也夫二四雖求乎三而三終不肯<lb/>
　從乎二四然上九不諒其心而猜疑於此乎積矣故<lb/>
　從而天劓之但邪不勝正故其始也雖有曵掣天劓<lb/>
　之傷終則妄求者去正應者合葢二四之心至是而<lb/>
　各休上九之疑至是亦釋矣<lb/>
<pb n="61b"/>
　天是去髮之刑劓是去鼻之刑<lb/>
象曰見輿曵位不當也无初有終遇剛也<lb/>
　不當謂處二陽之間遇剛謂遇上九<lb/>
九四睽孤遇元夫交孚厲无咎<lb/>
　九四陽也與初九本相應之爻不合亦是陽與已不<lb/>
　相應是睽離孤立者也然當睽之時人情患於无與<lb/>
　各欲求合以相濟而四與初以陽遇陽乃以同德而<lb/>
　相與故為遇元夫交孚之象然人之相與在無事之<lb/>
<pb n="62a"/>
　時則安常處順而釁孽無門處多事之秋則變故横<lb/>
　生而風波易起故九四之於元夫又必危以處之委<lb/>
　之腹心以致其誠悃慎其舉錯以杜其嫌疑則終合<lb/>
　而无咎矣<lb/>
　此爻如晉劉琨與段匹磾本是非類不幸長史以并<lb/>
　州叛降石勒劉琨奔薊石磾見琨與結婚姻為兄弟<lb/>
　歃血同盟翼戴晉室是遇元夫交孚也乃以子羣之<lb/>
　書為匹磾所得琨遂被殺可見睽之時若非危厲難<lb/>
<pb n="62b"/>
　於免咎然後知聖人之體悉世態人情也<lb/>
　此爻頗難看蒙引謂睽孤且勿露出初九爻至下文<lb/>
　遇元夫方可露出依此却似兩人了依愚説亦不相<lb/>
　犯且有序<lb/>
象曰交孚无咎志行也<lb/>
　凡人處睽之時其志未必不欲求合今九四睽孤遇<lb/>
　初九之同德而相信之則有謀有助濟睽之志必行<lb/>
　矣<lb/>
<pb n="63a"/>
六五悔亡厥宗噬膚往何咎<lb/>
　六五以隂居陽或所處非其地或所為乖其方本當<lb/>
　有悔也雖有悔而卒亡之何也葢六五以柔居中而<lb/>
　得九二與之相應柔中則有虚已下賢之美得應則<lb/>
　有明良相得之歡是其與二合也有若噬膚之易者<lb/>
　然以是而往則可以匡吾力之所不逮成吾志之所<lb/>
　欲為睽無不合而事無不舉矣何咎之有<lb/>
　宗黨也二與五相應固其黨也<lb/>
<pb n="63b"/>
象曰厥宗噬膚往有慶也<lb/>
　厥宗噬膚君臣易合之象也以是而往則自足以立<lb/>
　非常之功建非常之業矣不有慶乎此其所以无咎<lb/>
　也<lb/>
　常説是解悔亡无咎依愚見似尤深一節言厥宗噬<lb/>
　膚以是而往又有福慶也豈但悔亡无咎而已哉<lb/>
上九睽孤見豕負塗載鬼一車先張之弧後説之弧匪<lb/>
寇婚媾往遇雨則吉<lb/>
<pb n="64a"/>
　上九與六三為正應不幸處二四二陽之間欲進與<lb/>
　上合乃為二陽所制在六三無從二陽之心上九以<lb/>
　剛處明極睽極之地剛則果毅而失詳明極則過察<lb/>
　而多疑睽極則拂戾而難合故其象為睽離而孤立<lb/>
　六三本不汙於二陽也而彼則以為汙本無受汙之<lb/>
　事也而彼則以為有其以為汙也如見豕負塗其以<lb/>
　無為有也如載鬼一車於是遂欲射而去之矣故先<lb/>
　張之弧然無是事者其事必白空有是疑者其疑必<lb/>
<pb n="64b"/>
　釋少問則説之弧葢至是始知其匪寇而實親也往<lb/>
　而求之遂得相遇合而吉矣<lb/>
象曰遇雨之吉羣疑亡也<lb/>
　羣疑指見豕負塗載鬼一車先張之弧至説弧則羣<lb/>
　疑亡矣<lb/>
䷦<hi>艮下坎上</hi>
蹇利西南不利東北利見大人貞吉<lb/>
　本義曰蹇難也又曰足不能進行之難也明其為行<lb/>
<pb n="65a"/>
　之難也蹇字從寒從足足所以行故蹇為行之難見<lb/>
　險而止即足不能進行之難也此皆明卦之所以為<lb/>
　蹇<lb/>
　卦名為蹇取卦德見險而止之象凡人之居於險阻<lb/>
　而不得有行者皆是<lb/>
　東北險阻又艮方也是二義東北險阻以天下大勢<lb/>
　言又艮方是就卦上取乃文王後天之卦<lb/>
　方在蹇中不宜走險如戰國諸侯西有強秦之患乃<lb/>
<pb n="65b"/>
　自相攻伐劉備北有曹操之難乃恥闗羽之沒而伐<lb/>
　吳漢後主之時國勢既弱乃連年出師北伐皆在蹇<lb/>
　而走險也如沛公入闗而見羽鴻門就漢中之封而<lb/>
　不攻羽乃蹇而不走險也<lb/>
　陽進則往居五而得中葢卦自小過而來陽本居四<lb/>
　今則進居於五而得上體之中是進而得其所安有<lb/>
　平易之義故利西南得所安猶云安從坦道退則入<lb/>
　於艮而不進其退為誰指九三也九四進而居五則<lb/>
<pb n="66a"/>
　九三為退三雖不退以四之進觀之則為退矣退則<lb/>
　入於艮而不進東北艮方正卦中所忌也故不利<lb/>
　利見大人占者若是在下之人則大人當兼德位説<lb/>
　若是在上之人則大人專以德言如劉先主之於孔<lb/>
　明唐肅宗之於郭子儀也<lb/>
彖曰蹇難也險在前也見險而能止知矣哉<lb/>
　言蹇之義難也卦之所以為蹇者葢此卦之德坎為<lb/>
　險而居乎上險在前也艮為止而居乎下也險而能<lb/>
<pb n="66b"/>
　止也見險而能止則不陷於險矣其知大矣哉<lb/>
　見險而止與能止不同見險而止是勢不得不止止<lb/>
　不在我也能止是可止而止止在我也加一能字所<lb/>
　以贊其知也<lb/>
　釋卦名義而因贊其美所以勸也<lb/>
蹇利西南往得中也<lb/>
　言蹇利西南者以此卦之變陽自四進而居五得上<lb/>
　體之中是平易之地也故利西南<lb/>
<pb n="67a"/>
不利東北其道窮也<lb/>
　其道窮是解不利其義自卦變來猶需卦彖傳往有<lb/>
　功解利涉其義自兩象來言不利東北者以此卦之<lb/>
　變九三退則入於艮而不進艮方是其所忌也故其<lb/>
　道窮而不利也<lb/>
　九三非卦變亦謂之卦變者因四進居五而得也<lb/>
利見大人往有功也<lb/>
　蒙引往有功是本卦體有大人之象若作虚説則下<lb/>
<pb n="67b"/>
　文貞吉却是本卦體今但得依其説<lb/>
當位貞吉以正邦也<lb/>
　言卦之六爻陽則居陽陰則居陰而各當其位正之<lb/>
　義也故能貞則可以濟蹇而得吉又由是可以正邦<lb/>
　不但濟險而已也正邦又是推出一步<lb/>
蹇之時用大矣哉<lb/>
　言蹇之時必往西南不利東北必見大人必正然後<lb/>
　其蹇可濟則其時用不亦大哉<lb/>
<pb n="68a"/>
彖曰山上有水蹇君子以反身修德<lb/>
　山既險阻上復有水難以措步蹇之象也行有不得<lb/>
　人之蹇也君子以之反身修德自有失而致之乎有<lb/>
　則改之無則加勉如是而修焉將見在邦必達在家<lb/>
　必違而蹇可濟矣<lb/>
初六往蹇來譽<lb/>
　初六當蹇之時往則險在前也險而不能進蹇也不<lb/>
　往而來則有見幾知時之知是有譽也<lb/>
<pb n="68b"/>
　隆山李氏曰古人生居亂世無官守之責𩔖皆高蹈<lb/>
　遠引以待天下之清卒之身名俱高傳播萬世夫是<lb/>
　之謂往蹇來譽與夫履富貴而蹈危機以致身名俱<lb/>
　仆為後世之指笑者有間矣<lb/>
象曰往蹇來譽宜待也<lb/>
　此𤼵明來譽之意謂初六往蹇來譽之時非謂其勿<lb/>
　往也謂宜待時而往也無夫子此説初幾為無用之<lb/>
　廢人矣<lb/>
<pb n="69a"/>
六二王臣蹇蹇匪躬之故<lb/>
　六二柔順中正是靖恭忠藎之士君臣之義纒綿固<lb/>
　結於其心者也上應九五而在險中君在難也故能<lb/>
　不避萬死一生之難以求濟之是為蹇而又蹇初不<lb/>
　為一身之謀也諸葛孔明曰臣鞠躬盡瘁死而後已<lb/>
　至於成敗利鈍則非臣之明所能逆覩也其二之謂<lb/>
　歟<lb/>
　匪躬之故是言不為一身之謀蒙引云所以蹇而又<lb/>
<pb n="69b"/>
　蹇者初非以其身之故似是人疑為一身謀方爾蹇<lb/>
　蹇故如此解之似乎不通世豈有為身謀而蹇蹇者<lb/>
　耶其為身謀而不蹇蹇者皆是也<lb/>
象曰王臣蹇蹇終无尤也<lb/>
　此以明忠臣義士之心也與大過上六象傳同㫖<lb/>
九三往蹇來反<lb/>
　此爻以六四參看頗難九三陽剛只云來反不許往<lb/>
　濟六四陰柔則云來連許其往濟又連九三皆許之<lb/>
<pb n="70a"/>
　何也蒙引謂三與四乃上下體之别又謂三在險之<lb/>
　外四則入於險故其象不同似未透徹依愚見六四<lb/>
　位近九五乃近君大臣三居下體無位是不當事任<lb/>
　之人聖人不許三而許四又并三而許之者四居可<lb/>
　為之位其勢足以有為三居無位之地自不能為必<lb/>
　待四之連引然後足以有濟爾<lb/>
象曰往蹇來反内喜之也<lb/>
　此是象傳之意爻中未必有此意言九三當蹇之時<lb/>
<pb n="70b"/>
　反就二隂内之初二二隂亦喜其來本義因此就下<lb/>
　箇得其所安<lb/>
六四往蹇來連<lb/>
　六四既連於九三合力以濟則是亦欲往而非來者<lb/>
　矣曰往蹇來連何也往者獨往也來者欲人俱往也<lb/>
　上九往蹇來碩亦然<lb/>
象曰往蹇來連當位實也<lb/>
　此明來連意當位指六居四實指九三言四以六居<lb/>
<pb n="71a"/>
　四為得其正九三陽爻為實以六四之正而遇九三<lb/>
　之實所以為來連以共濟也<lb/>
九五大蹇朋來<lb/>
　九五君位其蹇也國家治亂所闗宗社存亡所係非<lb/>
　他人㝷常之蹇也故為大蹇然居尊而有剛健中正<lb/>
　之德居尊則名位爵禄足以奔走天下之士有剛健中正<lb/>
　之德則道德仁義足以固結天下之士故必有朋來<lb/>
　助之將見智者獻其謀勇者效其力而蹇將必有濟<lb/>
<pb n="71b"/>
　矣<lb/>
　九五與六二為應六二是匪躬之臣本義不取與五<lb/>
　共濟而取諸明來者葢九五之大蹇非一人之力所<lb/>
　能濟二之陰柔又難與共濟五之中節又足以廣致<lb/>
　天下之羣賢故濟蹇不無望於六二而次於羣朋者<lb/>
　此也<lb/>
　九五大蹇明來而無吉利之占程傳謂六二才弱不<lb/>
　足以濟本義不取六二爻義似不用其説者依愚見<lb/>
<pb n="72a"/>
　蹇卦五爻皆在蹇中而未出乎險故聖人未許吉利<lb/>
　之占上六居蹇之極將出乎險故許其來碩吉利見<lb/>
　大人葢否極則泰物極則反雖云人事亦天道也上<lb/>
　六程傳説亦好<lb/>
象曰大蹇朋來以中節也<lb/>
　天下之難方殷非聖賢之才莫能濟而五剛健中正<lb/>
　之德適合濟蹇之用是中節也惟其如是故在大蹇<lb/>
　之中而有朋來之助不然則為豎子不足謀天下之<lb/>
<pb n="72b"/>
　賢有望望而去者矣<lb/>
上六往蹇來碩吉利見大人<lb/>
　此爻本義已在卦極往无所之益以蹇耳蒙引有疑<lb/>
　委可疑按自初至四皆未在卦極而亦往蹇何也六<lb/>
　四來連九三合力以濟九五有朋來之助皆不得吉<lb/>
　利而上六吉利又何也依愚見上六往蹇以在蹇之<lb/>
　時與三四同其有吉利之占則以居卦之極為出險<lb/>
　之時爾但本義當時必有所見今未能知姑記於此<lb/>
<pb n="73a"/>
　以俟知者評焉<lb/>
　本義云來就九五就象上解又云利見大人指九五<lb/>
　就占上説<lb/>
象曰往蹇來碩志在内也利見大人以從貴也<lb/>
　志在内雖有所指而未明言其為五以從貴始明言<lb/>
　之也以從貴不作推本説如比卦外比於賢以從上<lb/>
　例<lb/>
　<lb/>
<pb n="73b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　易經存疑卷五<lb/>
</p>
<p>
</p>
  </div>
</body>
</text>
</TEI>