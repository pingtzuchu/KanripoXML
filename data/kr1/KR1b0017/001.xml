<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>書經集傳卷一</head>
    <p>
<pb n="1a"/>
欽定四庫全書<lb/>
　書經集傳卷一　　　　　　宋　蔡沈　撰<lb/>
　虞書<hi>虞舜氏因以為有天下之號也書凡五篇堯典雖紀唐堯之事然本虞史所作故曰虞書其舜</hi>
　<hi>典以下夏史所作當曰夏書春秋傳亦多引為夏書此云虞書或以為孔子所定也</hi>
　　　堯典<hi>堯唐帝名説文曰典從冊在丌上尊閣之也此篇以簡冊載堯之事故名曰堯典後</hi>
　　　<hi>世以其所載之事可為常法故又訓為常也今文古文皆有</hi>
曰若稽古帝堯曰放勲欽明文思安安允恭克讓光被<lb/>
四表格于上下<hi>曰粤越通古文作粤曰若者發語辭周書越若來三月亦此例也稽考也史臣<pb n="1b"/>將敘堯事故先言考古之帝堯者其德如下文所云也曰者猶言其説如此也放至也猶孟子言放乎四海是也勲功也言堯之功大而無所不至也欽恭敬也明通明也敬體而明用也文文章也思意思也文著見而思深逺也安安無所勉强也言其德性之美皆出於自然而非勉强所謂性之者也允信克能也常人德非性有物欲害之故有强為恭而不實欲為讓而不能者惟堯性之是以信恭而能讓也光顯被及表外格至上天下地也言其德之盛如此故其所及之逺如此也蓋放勲者總言堯之德業也欽明文思安安本其德性而言也允恭克讓以其行實而言也至於被四表格上下則放勲之所極也孔子曰惟天為大惟堯則之故書敘帝王之德莫盛於堯而其贊堯之德莫備於此且又首以欽之一字為言此書中開卷第一義也讀者深味而有得焉則一經之全體不外是矣其可忽哉</hi>克明俊德以親九族九族既睦平<lb/>
<pb n="2a"/>
章百姓百姓昭明協和萬邦黎民於變時雍<hi>於音嗚○明明之也俊大也堯之大德上文所稱是也九族髙祖至𤣥孫之親舉近以該逺五服異姓之親亦在其中也睦親而和也平均章明也百姓畿内民庶也昭明皆能自明其德也萬邦天下諸侯之國也黎黒也民首皆黒故曰黎民於歎美辭變變惡為善也時是雍和也此言堯推其德自身而家而國而天下所謂放勲者也</hi>乃命羲<lb/>
和欽若昊天厯象日月星辰敬授人時<hi>昊下老反○乃者繼事之辭羲氏和氏主厯象授時之官若順也昊廣大之意厯所以紀數之書象所以觀天之器如下篇璣衡之屬是也日陽精一日而繞地一周月隂精一月而與日一會星二十八宿衆星為經金木水火土五星為緯皆是也辰以日月所㑹分周天之度為十二次也人時謂耕穫之候凡民事早晚之所關也其説詳見下文</hi>分命羲<lb/>
<pb n="2b"/>
仲宅嵎夷曰暘谷寅賔出日平秩東作日中星鳥以殷<lb/>
仲春厥民析鳥獸孶尾<hi>嵎音隅孶音字○此下四節言厯既成而分職以頒布且考驗之恐其推步之或差也或曰上文所命蓋羲伯和伯此乃分命其仲叔未詳是否也宅居也嵎夷即禹貢嵎夷既略者也曰暘谷者取日出之義羲仲所居官次之名蓋官在國都而測候之所則在於嵎夷東表之地也寅敬也賔禮接之如賔客也亦帝嚳厯日月而迎送之意出日方出之日蓋以春分之旦朝方出之日而識其初出之景也平均秩序作起也東作春月歲功方興所當作起之事也蓋以厯之節氣早晚均次其先後之宜以授有司也日中者春分之刻於夏永冬短為適中也晝夜皆五十刻舉晝以見夜故曰日星鳥南方朱鳥七宿唐一行推以鶉火為春分昏之中星也殷中也春分陽之中也析分散也先時冬寒民聚於隩至是則以民之<pb n="3a"/>散處而驗其氣之温也乳化曰孶交接曰尾以物之生育而驗其氣之和也</hi>申命羲叔宅南<lb/>
交平秩南訛敬致日永星火以正仲夏厥民因鳥獸希<lb/>
革<hi>申重也南交南方交阯之地陳氏曰南交下當有曰明都三字訛化也謂夏月時物長盛所當變化之事也史記索隱作南為謂所當為之事也敬致周禮所謂冬夏致日蓋以夏至之日中祠日而識其景如所謂日至之景尺有五寸謂之地中者也永長也日永晝六十刻也星火東方蒼龍七宿火謂大火夏至昏之中星也正者夏至陽之極午為正陽位也因析而又析以氣愈熱而民愈散處也希革鳥獸毛希而革易也</hi>分命<lb/>
和仲宅西曰昧谷寅餞納日平秩西成宵中星虚以殷<lb/>
仲秋厥民夷鳥獸毛毨<hi>毨蘇典反○西謂西極之地也曰昧谷者以日所入而名也餞<pb n="3b"/>禮送行者之名納日方納之日也蓋以秋分之莫夕方納之日而識其景也西成秋月物成之時所當成就之事也宵夜也宵中者秋分夜之刻於夏冬為適中也晝夜亦各五十刻舉夜以見日故曰宵星虚北方𤣥武七宿之虚星秋分昏之中星也亦曰殷者秋分隂之中也夷平也暑退而人氣平也毛毨鳥獸毛落更生潤澤鮮好也</hi>申命和叔宅朔方曰幽都平在朔易日短星昴以正<lb/>
仲冬厥民隩鳥獸氄毛<hi>隩於到反氄而隴反○朔方北荒之地謂之朔者朔之為言蘇也萬物至此死而復蘇猶月之晦而有朔也日行至是則淪於地中萬象幽暗故曰幽都在察也朔易冬月歲事已畢除舊更新所當改易之事也日短晝四十刻也星昴西方白虎七宿之昴宿冬至昏之中星也亦曰正者冬至隂之極子為正隂之位也隩室之内也氣寒而民聚於内也氄毛鳥獸生耎毳細毛以自温也蓋既命<pb n="4a"/>羲和造厯制器而又分方與時使各驗其實以審夫推步之差聖人之敬天勤民其謹如是是以術不違天而政不失時也又按此冬至日在虚昏中昴今冬至日在斗昏中璧中星不同者蓋天有三百六十五度四分度之一歲有三百六十五日四分日之一天度四分之一而有餘歲日四分之一而不足故天度常平運而舒日道常内轉而縮天漸差而西歲漸差而東此歲差之由唐一行所謂嵗差者是也古厯簡易未立差法但隨時占候修改以與天合至東晉虞喜始以天為天以歲為歲乃立差以追其變約以五十年退一度何承天以為太過乃倍其年而又反不及至隋劉焯取二家中數七十五年為近之然亦未為精密也因附著于此</hi>帝<lb/>
曰咨汝羲暨和朞三百有六旬有六日以閏月定四時<lb/>
成歲允釐百工庶績咸熈<hi>咨嗟也嗟歎而告之也暨及也朞猶周也允信釐治工官<pb n="4b"/>庶衆績功咸皆熈廣也天體至圓周圍三百六十五度四分度之一繞地左旋常一日一周而過一度日麗天而少遲故日行一日亦繞地一周而在天為不及一度積三百六十五日九百四十分日之二百三十五而與天會是一歲日行之數也月麗天而尤遲一日常不及天十三度十九分度之七積二十九日九百四十分日之四百九十九而與日會十二會得全日三百四十八餘分之積又五千九百八十八如日法九百四十而一得六不盡三百四十八通計得日三百五十四九百四十分日之三百四十八是一歲月行之數也歲有十二月月有三十日三百六十者一歲之常數也故日與天會而多五日九百四十分日之二百三十五者為氣盈月與日會而少五日九百四十分日之五百九十二者為朔虚合氣盈朔虚而閏生焉故一歲閏率則十日九百四十分日之八百二十七三歲一閏則三十二日九百四十分日之六百單一五歲再閏則五十四日九百<pb n="5a"/>四十分日之三百七十五十有九嵗七閏則氣朔分齊是為一章也故三年而不置閏則春之一月入于夏而時漸不定矣子之一月入于丑而歲漸不成矣積之之乆至於三失閏則春皆入夏而時全不定矣十二失閏子皆入丑歲全不成矣其名實乖戾寒暑反易農桑庶務皆失其時故必以此餘日置閏月於其閒然後四時不差而歲功得成以此信治百官而衆功皆廣也</hi>帝曰疇咨若時登庸放齊曰<lb/>
𦙍子朱啓明帝曰吁嚚訟可乎<hi>放甫兩反𦙍羊進反嚚魚巾反○此下至鯀績用弗成皆為禪舜張本也疇誰咨訪問也若順庸用也堯言誰為我訪問能順時為治之人而登用之乎放齊臣名𦙍嗣也𦙍子朱堯之嗣子丹朱也啓開也言其性開明可登用也吁者歎其不然之辭嚚謂口不道忠信之言訟爭辯也朱蓋以其開明之才用之於不善故嚚訟禹所謂傲虐是也此見堯之至公至明深知其子之<pb n="5b"/>惡而不以一人病天下也或曰𦙍國子爵堯時諸侯也夏書有𦙍侯周書有𦙍之舞衣今亦未見其必不然姑存於此云</hi>帝曰疇咨若予采驩兜曰都共工方鳩僝功帝曰<lb/>
吁靜言庸違象恭滔天<hi>驩呼官反兜當侯反共音恭僝仕限反○采事也都歎美之辭也驩兜臣名共工官名蓋古之世官族也方且鳩聚僝見也言共工方且鳩聚而見其功也靜言庸違者靜則能言用則違背也象恭貌恭而心不然也滔天二字未詳與下文相似疑有舛誤上章言順時此言順事職任大小可見</hi>帝曰咨四岳湯湯洪水方割蕩蕩懐山襄陵浩浩<lb/>
滔天下民其咨有能俾乂僉曰於鯀哉帝曰吁咈哉方<lb/>
命圯族岳曰异哉試可乃已帝曰往欽哉九載績用弗<lb/>
<pb n="6a"/>
成<hi>湯音傷於音烏鯀古本反咈符勿反圯部鄙反异音異○四岳官名一人而總四岳諸侯之事也湯湯水盛貌洪大也孟子曰水逆行謂之洚水洚水者洪水也蓋水涌出而未洩故汎濫而逆流也割害也蕩蕩廣貌懷包其四面也襄駕出其上也大阜曰陸浩浩大貌滔漫也極言其大勢若漫天也俾使又治也言有能任此責者使之治水也僉衆共之辭四岳與其所領諸侯之在朝者同辭而對也於歎美辭鯀崇伯名歎其美而薦之也咈者甚不然之之辭方命者逆命而不行也王氏曰圓則行方則止方命猶今言廢閣詔令也蓋鯀之為人悻戾自用不從上令也圯敗族類也言與衆不和傷人害物鯀之不可用者以此也楚辭言鯀婞直是其方命圮族之證也岳曰四岳之獨言也异義未詳疑是已廢而復强舉之之意試可乃已者蓋廷臣未有能於鯀者不若姑試用之取其可以治水而已言無預他事不必求其備也堯於是遣之往治水而戒以欽哉蓋任大<pb n="6b"/>事不可以不敬聖人之戒辭約而意盡也載年也九載三考功用不成故黜之</hi>帝曰咨四岳朕<lb/>
在位七十載汝能庸命巽朕位岳曰否德忝帝位曰明<lb/>
明揚側陋師錫帝曰有鰥在下曰虞舜帝曰兪予聞如<lb/>
何岳曰瞽子父頑母嚚象傲克諧以孝烝烝又不格姦<lb/>
帝曰我其試哉女于時觀厥刑于二女釐降二女于媯<lb/>
汭嬪于虞帝曰欽哉<hi>媯俱為反汭如税反嬪音并○朕古人自稱之通號呉氏曰巽遜古通用言汝四岳能用我之命而可遜以此位乎蓋丹朱既不肖羣臣又多不稱故欲舉以授人而先之四岳也否不通忝辱也明明上明謂明顯之下明謂已在顯位者楊舉也側陋微賤之人也言惟德是舉不拘貴賤也<pb n="7a"/>師衆錫與也四岳羣臣諸侯同辭以對也鰥無妻之名虞氏舜名也兪應許之辭予聞者我亦嘗聞是人也如何者復問其德之詳也岳曰四岳獨對也瞽無目之名言舜乃瞽者之子也舜父號瞽叟心不則德義之經為頑母舜後母也象舜異母弟名傲驕慢也諧和烝進也言舜不幸遭此而能和以孝使之進進以善自治而不至於大為姦惡也女以女與人也時是刑法也二女堯二女娥皇女英也此堯言其將試舜之意也莊子所謂二女事之以觀其内是也蓋夫婦之閒隠微之際正始之道所繫尤重故觀人者於此為尤切也釐理降下也媯水名在今河中府河東縣出歴山入河爾雅曰水北曰汭亦小水入大水之名蓋兩水合流之内也故從水從内蓋舜所居之地嬪婦也虞舜氏也史言堯治裝下嫁二女于媯水之北使為舜婦于虞氏之家也欽哉堯戒二女之辭即禮所謂往之女家必敬必戒者况以天子之女嫁於匹夫尤不可不深戒之也</hi>
<pb n="7b"/>
　　　舜典<hi>今文古文皆有今文合于堯典而無篇首二十八字○唐孔氏曰東晉梅賾上孔傳</hi>
　　　<hi>闕舜典自乃命以位以上二十八字世所不傳多用王范之註補之而皆以愼微五典以下為</hi>
　　　<hi>舜典之初至齊蕭鸞建武四年姚方興於大航頭得孔氏傳古文舜典乃上之事未施行而方</hi>
　　　<hi>興以罪致戮至隋開皇初購求遺典始得之今按古文孔傳尚書有曰若稽古以下二十八字</hi>
　　　<hi>伏生以舜典合於堯典只以愼徽五典以上接帝曰欽哉之下而無此二十八字梅賾既失孔</hi>
　　　<hi>傳舜典故亦不知有此二十八字而愼徽五典以下則固具於伏生之書故傳者用王范之註</hi>
　　　<hi>以補之至姚方興乃得古文孔傳舜典於是始知有此二十八字或者由此乃謂古文舜典一</hi>
　　　<hi>篇皆盡亡失至是方全得之遂疑其偽蓋過論也</hi>
<pb n="8a"/>
曰若稽古帝舜曰重華協于帝濬哲文明温恭允塞𤣥<lb/>
德升聞乃命以位<hi>濬音浚○華光華也協合也帝謂堯也濬深哲智也温和粹也塞實也𤣥幽潛也升上也言堯既有光華而舜又有光華可合於堯因言其目則深沈而有智文理而光明和椊而恭敬誠信而篤實有此四者幽潛之德上聞於堯堯乃命之以職位也</hi>愼徽五典五典克從<lb/>
納于百揆百揆時敘賓于四門四門穆穆納于大麓烈<lb/>
風雷雨弗迷<hi>徽美也五典五常也父子有親君臣有義夫婦有别長幼有序朋友有信是也從順也左氏所謂無違敎也此蓋使為司徒之官也揆度也百揆者揆度庶政之官惟唐虞有之猶周之冢宰也時敘以時而敘左氏所謂無廢事也四門四方之門古者以賓禮親邦國諸侯各以方至而使主焉故曰賓穆穆<pb n="8b"/>和之至也左氏所謂無凶人也此蓋又兼四岳之官也麓山足也烈迅迷錯也史記曰堯使舜入山林川澤暴風雷雨舜行不迷蘇氏曰洪水為害堯使舜入山林相視原隰雷雨大至衆懼失常而舜不迷其度量有絶人者而天地鬼神亦或有以相之歟愚謂遇烈風雷雨非常之變而不震懼失常非固聰明誠智確乎不亂者不能也易震驚百里不喪匕鬯意為近之</hi>帝曰格汝舜詢事考言乃言底可<lb/>
績三載汝陟帝位舜讓于德弗嗣<hi>格來詢謀乃汝底致陟升也堯言詢舜所行之事而考其言則見汝之言致可有功於今三年矣汝宜升帝位也讓于德讓于有德之人也或曰謙遜自以其德不足為嗣也</hi>正月上日受終于文祖<hi>上日朔日也葉氏曰上旬之日曾氏曰如上戊上辛上丁之類未詳孰是受終者堯於是終帝位之事而舜受之也文祖者堯始祖之廟未詳所指為何<pb n="9a"/>人也</hi>在璿璣玉衡以齊七政<hi>璿音旋○在察也美珠謂之璿璣機也以璿飾璣所以象天體之轉運也衡横也謂衡簫也以玉為管横而設之所以窺璣而齊七政之運行猶今之渾天儀也七政日月五星也七者運行於天有遲有速有順有逆猶人君之有政事也此言舜初攝位整理庶務首察璣衡以齊七政蓋厯象授時所當先也○按渾天儀者天文志云言天體者三家一曰周髀二曰宣夜三日渾天宣夜絶無師説不知其狀如何周髀之術以為天似覆盆蓋以斗極為中中髙而四邊下日月旁行遶之日近而見之為晝日逺而不見為夜蔡邕以為考驗天象多所違失渾天説曰天之形狀似鳥卵地居其中天包地外猶卵之裹黄圓如彈丸故曰渾天言其形體渾渾然也其術以為天半覆地上半在地下其天居地上見者一百八十二度半强地下亦然北極出地上三十六度南極入地下亦三十六度而嵩髙正當天之中極南五十五度<pb n="9b"/>當嵩髙之上又其南十二度為夏至之日道又其南二十四度為春秋分之日道又其南二十四度為冬至之日道南下去地三十一度而已是夏至日北去極六十七度春秋分去極九十一度冬至去極一百一十五度此其大率也其南北極特其兩端其天與日月星宿斜而㢠廻轉此必古有其法遭秦而滅至漢武帝時落下閎始經營之鮮于妄人又量度之至宣帝時耿夀昌始鑄銅而為之象宋錢樂又鑄銅作渾天儀衡長八尺孔徑一寸璣徑八尺圓周二大五尺强轉而望之以知日月星辰之所在即璿璣玉衡之遺法也歴代以來其法漸密本朝因之為儀三重其在外者曰六合儀平置黑單環上刻十二辰八干四隅在地之位以準地面而定四方側立黒雙環背刻去極度數以中分天脊直跨地平使其半入地下而結於其子午以為天經斜倚赤單環背刻赤道度數以平分天腹横繞天經亦使半出地上半入地下而結於其卯酉以為天緯三環表裏相結不<pb n="10a"/>動其天經之環則南北二極皆為圓軸虚中而内向以挈三辰四遊之環以其上下四方於是可考故曰六合次其内曰三辰儀側立黑雙環亦刻去極度數外貫天經之軸内挈黄赤二道其赤道則為赤單環外依天緯亦刻宿度而結於黑雙環之卯酉其黄道則為黄單環亦刻宿度而又斜倚於赤道之腹以交結於卯酉而半入其内以為春分後之日軌半出其外以為秋分後之日軌又為白單環以承其交使不傾墊下設機輪以水激之使其日夜隨天東西運轉以象天行以其日月星辰於是可考故曰三辰其最在内者曰四遊儀亦為黑雙環如三辰儀之制以貫天經之軸其環之内則兩面當中各施直距外指兩軸而當其要中之内面又為小窽以受玉衡要中之小軸使衡既得隨環東西運轉又可隨處南北低昻以待占候者之仰窺焉以其東西南北無不周徧故曰四遊此其法之大略也沈括曰舊法規環一面刻周天度一面加銀丁蓋以夜候天晦不可<pb n="10b"/>目察則以手切之也古人以璿飾璣疑亦為此今太史局秘書省銅儀制極精緻亦以銅丁為之厯家之説又以北斗魁四星為璣杓三星為衡今詳經文簡質不應北斗二字乃用寓名恐未必然姑存其説以廣異聞</hi>
肆類于上帝禋于六宗望于山川徧于羣神<hi>禋音因○肆遂也類禋望皆祭名周禮肆師類造于上帝註云郊祀者祭昊天之常祭非常祀而祭告于天其禮依郊祀為之故曰類如泰誓武王伐商王制言天子將出皆云類于上帝是也禋精意以享之謂宗尊也所尊祭者其祀有六祭法曰埋少牢於泰昭祭時也相近於坎壇祭寒暑也王宫祭日也夜明祭月也幽宗祭星也雩宗祭水旱也山川名山大川五嶽四瀆之屬望而祭之故曰望徧周徧也羣神謂邱陵墳衍古昔聖賢之類言受終觀象之後即祭祀上下神祇以攝位告也</hi>輯五瑞既月乃日覲四岳羣牧班瑞于<lb/>
<pb n="11a"/>
羣后<hi>輯斂瑞信也公執桓圭侯執信圭伯執躬圭子執穀璧男執蒲璧五等諸侯執之以合符於天子而騐其信否也周禮天子執冒以朝諸侯鄭氏註云名玉以冒以德覆冒天下也諸侯始受命天子錫以圭圭頭斜鋭其冒下斜刻小大長短廣狹如之諸侯來朝天子以刻處冒其圭頭有不同者則辨其偽也既盡覲見四岳四方之諸侯羣牧九州之牧伯也程子曰輯五瑞徴五等之諸侯也此已上皆正月事至盡此月則四方之諸侯有至者矣逺近不同來有先後故日日見之不如他朝㑹之同期於一日蓋欲以少接之則得盡其詢察禮意也班頒同羣后即侯牧也既見之後審知非偽則又頒還其瑞以與天下正始也</hi>歲二月東<lb/>
廵守至于岱宗柴望秩于山川肆覲東后協時月正日<lb/>
同律度量衡修五禮五玉三帛二生一死贄如五器卒<lb/>
<pb n="11b"/>
乃復五月南廵守至于南岳如岱禮八月西廵守至于<lb/>
西岳如初十有一月朔廵守至于北岳如西禮歸格于<lb/>
藝祖用特<hi>孟子曰天子適諸侯曰廵守廵守者廵所守也歲二月當廵守之年二月也岱宗泰山也柴燔柴以祀天也望望秩以祀山川也秩者其牲幣祝號之次第如五岳視三公四瀆視諸侯其餘視伯子男者也東后東方之諸侯也時謂四時月謂月之大小日謂日之甲乙其法略見上篇諸侯之國其有不齊者則協而正之也律謂十二律黄鍾太簇姑洗蕤賓夷則無射大呂夾鍾仲呂林鍾南呂應鍾也六為律六為呂凡十二管皆徑三分有竒空圍九分而黄鍾之長九寸大呂以下律呂相間以次而短至應鍾而極焉以之制樂而節聲音則長者聲下短者聲髙下者則重濁而舒遲上者則輕清而剽疾以之審度而度長短則九十分黄<pb n="12a"/>鍾之長一為一分而十分為寸十寸為尺十尺為丈十丈為引以之審量而量多少則黄鍾之管其容子穀秬黍中者一千二百以為龠而十龠為合十合為升十升為斗十斗為斛以之平衡而權輕重則黄鍾之龠所容千二百黍其重十二銖兩龠則二十四銖為兩十六兩為斤三十斤為鈞四鈞為石此黄鍾所以為萬事根本諸侯之國其有不一者則審而同之也時月之差由積日而成其法則先麤而後精度量衡受法於律其法則先本而後末故言正日在協時月之後同律在度量衡之先立言之敘蓋如此也五禮吉凶軍賓嘉也修之所以同天下之風俗五玉五等諸侯所執者即五瑞也三帛諸侯世子執纁公之孤執𤣥附庸之君執黄二生卿執羔大夫執鴈一死士執雉五玉三帛二生一死所以為贄而見者此九字當在肆覲東后之下協時月正日之上誤脱在此言東后之覲皆執此贄也如五器劉侍講日如同也五器即五禮之器也周禮六器六贄即舜<pb n="12b"/>之遺法也卒乃復者舉祀禮覲諸侯一正朔同制度修五禮如五器數事皆畢則不復東行而遂西向且轉而南行也故日卒乃復南岳衡山西岳華山北岳恒山二月東五月南八月西十一月北各以其時也格至也言至于其廟而祭告也藝祖疑即文祖或曰文祖藝祖之所自出未有所考也特特牲也謂一牛也古者君將出必告于祖禰歸又至其廟而告之孝子不忍死其親出告反面之義也王制曰歸格于祖禰鄭註曰祖下及禰皆一牛程子以為但言藝祖舉尊爾實皆告也但止就祖廟共用一牛不如時祭各設主於其廟也二説未知孰是今兩存之</hi>五載一廵守羣后四朝敷奏以言明試以功車<lb/>
服以庸<hi>五載之内天子廵守者一諸侯來朝者四蓋廵守之明年則東方諸侯來朝于天子之國又明年則南方之諸侯來朝又明年則西方之諸侯來朝又明年則北方之諸侯來朝又明年則天子復廵守是則<pb n="13a"/>天子諸侯雖有尊卑而一往一來禮無不答是以上下交通而逺近洽和也敷陳奏進也周禮曰民功曰庸程子曰敷奏以言者使各陳其為治之説言之善者則從而明考其功有功則賜車服以旌異之其言不善則亦有以告飭之也林氏曰天子廵守則有協時月日以下等事諸侯來朝則有敷奏以言以下等事</hi>肇十<lb/>
有二州封十有二山濬川<hi>肇始也十二州冀兗青徐荆揚豫梁雍幽并營也中古之地但為九州曰冀兗青徐荆揚豫梁雍禹治水作貢亦因其舊及舜即位以冀青地廣始分冀東恒山之地為并州其東北醫無閭之地為幽州又分青之東北遼東等處為營州而冀州止有河内之地今河東一路是也封表也封十二山者每州封表一山以為一州之鎮如職方氏言揚州其山鎭曰會稽之類濬川濬導十二州之川也然舜既分十有二州而至商時又但言九圍九有周禮職方氏亦止列為九州有揚荆豫青兗雍幽冀<pb n="13b"/>并而無徐梁營也則是為十二州蓋不甚久不知其自何時復合為九也呉氏曰此一節在禹治水之後其次序不當在四罪之先蓋史官泛記舜所行之大事初不記先後之序也</hi>象以典刑流宥五<lb/>
刑鞭作官刑扑作敎刑金作贖刑眚災肆赦怙終賊刑<lb/>
欽哉欽哉惟刑之恤哉<hi>宥音又眚音省○象如天之垂象以示人而典者常也示人以常刑所謂墨劓剕宮大辟五刑之正也所以待夫元惡大憝殺人傷人穿窬淫放凡罪之不可宥者也流宥五刑者流遣之使逺去如下文流放竄殛之類也宥寛也所以待夫罪之稍輕雖入於五刑而情可矜法可疑與夫親貴勲勞而不可加以刑者則以此而寛之也鞭作官刑者木末垂革官府之刑也扑作敎刑者夏楚二物學校之刑也皆以待夫罪之輕者金作贖刑者金黄金贖贖其罪也蓋罪之極輕雖入於鞭扑之刑而情法猶<pb n="14a"/>有可議者也此五句者從重入輕各有條理法之正也肆縱也眚災肆赦者眚謂過誤災謂不幸若人有如此而入於刑則又不待流宥金贖而直赦之也賊殺也怙終賊刑者怙謂有恃終謂再犯若人有如此而入於刑則雖當宥當贖亦不許其宥不聽其贖而必刑之也此二句者或由重而即輕或由輕而即重蓋用法之權衡所謂法外意也聖人立法制刑之本末此七言者大略盡之矣雖其輕重取舍陽舒隂慘之不同然欽哉欽哉惟刑之恤之意則未始不行乎其閒也蓋其輕重毫釐之閒各有攸當者乃天討不易之定理而欽恤之意行乎其閒則可以見聖人好生之本心也據此經文則五刑有流宥而無金贖周禮秋官亦無其文至呂刑乃有五等之罰疑穆王始制之非法之正也蓋當刑而贖則失之輕疑赦而贖則失之重且使富者幸<graphic n="KR0693" url="https://raw.githubusercontent.com/kanripo/KR-Gaiji/master/images/KR0693.png" mimeType="image/png"/>貧者受刑又非所以為平也</hi>流共工于幽洲放驩兜于崇山竄三苗于三<lb/>
<pb n="14b"/>
危殛鯀于羽山四罪而天下咸服<hi>流遣之逺去如水之流也放置之於此不得他適也竄則驅逐禁錮之殛則拘囚困苦之隨其罪之輕重而異法也共工驩兜鯀事見上篇三苗國名在江南荆揚之閒恃險為亂者也幽洲北裔之地水中可居曰洲崇山南裔之山在今澧州三危西裔之地即雍之所謂三危既宅者羽山東裔之山即徐之蒙羽其藝者服者天下皆服其用刑之當罪也程子曰舜之誅四凶怒在四凶舜何與焉蓋因是人有可怒之事而怒之聖人之心本無怒也聖人以天下之怒為怒故天下咸服之春秋傳所記四凶之名與此不同説者以窮竒為共工渾敦為驩兜饕餮為三苗檮杌為鯀不知其果然否也</hi>二十有八載帝乃殂落百姓如喪考妣三載四海遏<lb/>
密八音<hi>殂落死也死者魂氣歸于天故曰殂體魄歸于地故曰落喪為之服也遏絶密靜也八音金石<pb n="15a"/>絲竹匏土革木也言堯聖德廣大恩澤隆厚故四海之民思慕之深至於如此也儀禮圻内之民為天子齊衰三月圻外之民無服今應服三月者如喪考妣應無服者遏密八音堯十六即位在位七十載又試舜三載老不聽政二十八載乃崩在位通計百單一年</hi>月正元日舜格于文祖<hi>月正正月也元日朔日也漢孔氏曰舜服堯喪三年畢將即政故復至文祖廟告蘇氏曰受終告攝此告即位也然春秋國君皆以遭喪之明年正月即位於廟而改元孔氏云喪畢之明年不知何所據也</hi>詢于四岳闢四<lb/>
門明四目達四聰<hi>詢謀闢開也舜既告廟即位乃謀治于四岳之官開四方之門以來天下之賢俊廣四方之視聽以決天下之壅蔽</hi>咨十有二牧曰食哉惟時柔逺能<lb/>
邇惇德允元而難任人蠻夷率服<hi>牧養民之官十二牧十二州之牧也王政<pb n="15b"/>以食為首農事以時為先舜言足食之道惟在於不違農時也柔者寛而撫之也能者擾而習之也逺近之勢如此先其略而後其詳也惇厚允信也德有德之人也元仁厚之人也難拒絶也任古文作壬包藏凶惡之人也言當厚有德信仁人而拒姦惡也凡此五者處之各得其宜則不特中國順治雖蠻夷之國亦相率而服從矣</hi>舜曰咨四岳有能奮庸熈帝之載使宅百揆亮采惠<lb/>
疇僉曰伯禹作司空帝曰兪咨禹汝平水土惟時懋哉<lb/>
禹拜稽首讓于稷契暨臯陶帝曰兪汝往哉<hi>契音泄陶音遥○奮起熈廣載事亮明惠順疇類也一説亮相也舜言有能奮起事功以廣帝堯之事者使居百揆之位以明亮庻事而順成庻類也僉衆也四岳所領四方諸侯有在朝者也禹姒姓崇伯鯀之子也平水土者司空之職時是<pb n="16a"/>懋勉也指百揆之事以勉之也蓋四岳及諸侯言伯禹見作司空可宅百揆帝然其舉而咨禹使仍作司空而兼行百揆之事録其舊績而勉其新功也以司空兼百揆如周以六卿兼三公後世以他官平章事知政事亦此類也稽首首至地稷田正官稷名棄姓姬氏封於邰契臣名姓子氏封於商稷契皆帝嚳之子暨及也臯陶亦臣名兪者然其舉也汝往哉者不聽其讓也此章稱舜曰此下方稱帝曰者以見堯老舜攝堯在時舜未嘗稱帝此後舜方眞即帝位而稱帝也</hi>帝曰棄黎民阻飢汝后稷播時百穀<lb/>
<hi>阻厄后君也有爵土之稱播布也穀非一種故曰百穀此因禹之讓而申命之使仍舊職以終其事也</hi>帝<lb/>
曰契百姓不親五品不遜汝作司徒敬敷五敎在寛<hi>親相親睦也五品父子君臣夫婦長幼朋友五者之名位等級也遜順也司徒掌敎之官敷布也五敎父子有親君<pb n="16b"/>臣有義夫婦有别長幼有序朋友有信以五者當然之理而為敎令也敬敬其事也聖賢之於事雖無所不敬而此又事之大者故特以敬言之寛裕以待之也蓋五者之理出於人心之本然非有强而後能者自其拘於氣質之偏溺於物欲之蔽始有昧於其理而不相親愛不相遜順者於是因禹之讓又申命契仍為司徒使之敬以敷敎而又寛裕以待之使之優柔浸漬以漸而入則其天性之眞自然呈露不能自已而無無恥之患矣孟子所引堯言勞來匡直輔翼使自得之又從而振德之亦此意也</hi>帝曰臯陶蠻夷猾夏<lb/>
寇賊姦宄汝作士五刑有服五服三就五流有宅五宅<lb/>
三居惟明克允<hi>宄音軌○猾亂夏明而大也曾氏曰中國文明之地故曰華夏四時之夏疑亦取此義也劫人曰寇殺人曰賊在外曰姦在内曰宄士理官也服服其罪也呂刑所謂上服下服是也三就孔<pb n="17a"/>氏以為大罪於原野大夫於朝士於市不知何據竊恐惟大辟棄之於市宮辟則下蠶室餘刑亦就屏處蓋非死刑不欲使風中其瘡誤而至死聖人之仁也五流五等象刑之當宥者也五宅三居者流雖有五而宅之但為三等之居如列爵惟五分土惟三也孔氏以為大罪居於四裔次則九州之外次則千里之外雖亦未見其所據然大槩當略近之此亦因禹之讓而申命之又戒以必當致其明察乃能使刑當其罪而人無不信服也</hi>
帝曰疇若予工僉曰垂哉帝曰兪咨垂汝共工垂拜稽<lb/>
首讓于殳斨暨伯與帝曰兪往哉汝諧<hi>殳音殊斨干羊反與音餘○若順其理而治之也曲禮六工有土工金工石工木工獸工草工周禮有攻木之工攻金之工攻皮之工設色之工摶埴之工皆是也帝問誰能順治于百工之事者垂臣名有巧思莊子曰攦工倕之指即此也殳斨伯與三<pb n="17b"/>臣名也殳以積竹為兵建兵車者斨方銎斧也古者多以其所能為名殳斨豈能為二器者歟往哉汝諧者往哉汝和其職也</hi>帝曰疇若予上下草木鳥獸僉曰益哉帝曰兪<lb/>
咨益汝作朕虞益拜稽首讓于朱虎熊羆帝曰兪往哉<lb/>
汝諧<hi>熊回弓反羆班縻反○上下山林澤藪也虞掌山澤之官周禮分為虞衡屬於夏官朱虎熊羆四臣名也髙辛氏之子有曰仲虎仲熊意以獸為名者亦以其能服是獸而得名歟史記曰朱虎熊羆為伯益之佐前殳斨伯與當亦為垂之佐也</hi>帝曰咨四岳有能典朕三禮僉曰伯夷<lb/>
帝曰兪咨伯汝作秩宗夙夜惟寅直哉惟清伯拜稽首<lb/>
讓于䕫龍帝曰兪往欽哉<hi>䕫音逵○典主也三禮祀天神享人鬼祭地祇之禮也伯<pb n="18a"/>夷臣名姜姓秩序也宗祖廟也秩宗主敘次百神之官而專以秩宗名之者蓋以宗廟為主也周禮亦謂之宗伯而都家皆有宗人之官以掌祭祀之事亦此意也夙早寅敬畏也直者心無私曲之謂人能敬以直内不使少有私曲則其心潔清而無物欲之汚可以交於神明矣䕫龍二臣名</hi>帝曰䕫命汝典樂<lb/>
敎胄子直而温寛而栗剛而無虐簡而無傲詩言志歌<lb/>
永言聲依永律和聲八音克諧無相奪倫神人以和䕫<lb/>
曰於予擊石拊石百獸率舞<hi>胄直又反○胄長也自天子至卿大夫之適子也栗莊敬也上二無字與母同凡人直者必不足於温故欲其温寛者必不足於栗故欲其栗所以慮其偏而輔翼之也剛者必至於虐故欲其無虐簡者必至於傲故欲其無傲所以防其過而戒禁之也敎胄子者欲其如此<pb n="18b"/>而其所以敎之之具則又專在於樂如周禮大司樂掌成均之法以敎國子弟而孔子亦曰興於詩成於樂蓋所以蕩滌邪穢斟酌飽滿動盪血脉流通精神養其中和之德而救其氣質之偏者也心之所之謂之志心有所之必形於言故曰詩言志既形於言則必有長短之節故曰歌永言既有長短則必有髙下清濁之殊故曰聲依永聲者宮商角徴羽也大扺歌聲長而濁者為宮以漸而清且短則為商為角為徵為羽所謂聲依永也既有長短清濁則又必以十二律和之乃能成文而不亂假令黄鍾為宮則大簇為商姑洗為角林鍾為徵南呂為羽蓋以三分損益隔八相生而得之餘律皆然即禮運所謂五聲六律十二管還相為宮所謂律和聲也人聲既和乃以其聲被之八音而為樂則無不諧協而不相侵亂失其倫次可以奏之朝廷薦之郊廟而神人以和矣聖人作樂以養情性育人材事神祇和上下其體用功效廣大深切乃如此今皆不復見矣可勝歎哉<pb n="19a"/>䕫曰以下蘇氏曰舜方命九官濟濟相讓無縁䕫於此獨言其功此益稷之文簡編脱誤復見於此</hi>帝曰<lb/>
龍朕堲讒説殄行震驚朕師命汝作納言夙夜出納朕<lb/>
命惟允<hi>堲疾力反讒音慙○堲疾殄絶也殄行者謂傷絶善人之事也師衆也謂其言之不正而能變亂黒白以駭衆聽也納言官名命令政敎必使審之既允而後出則讒説不得行而矯偽無所託矣敷奏復逆必使審之既允而後入則邪僻無自進而功緒有所稽矣周之内史漢之尚書魏晉以來所謂中書門下者皆此職也</hi>帝曰咨汝二十有二人欽哉惟時亮天功<hi>二十二人四岳九官十二牧也周官言内有百揆四岳外有州牧侯伯蓋百揆者所以綂庶官而四岳者所以統十二牧也既分命之又總告之使之各敬其職以相天事也曾氏曰舜命九官新命者六人命伯禹命伯夷咨四岳而命者<pb n="19b"/>也命垂命益泛咨而命者也命䕫命龍因人之讓不咨而命者也夫知道而後可宅百揆知禮而後可典三禮知道知禮非人人所能也故必咨於四岳若予工若上下草木鳥獸則非此之比故泛咨而已禮樂命令其體雖不若百揆之大然其事理精微亦非百工庶物之可比伯夷既以四岳之舉而當秩宗之任則其所讓之人必其中於典樂納言之選可知故不咨而命之也若稷契臯陶之不咨者申命其舊職而已又按此以平水土若百工各為一官而周制同領於司空此以士一官兼兵刑之事而周禮分為夏秋兩官蓋帝王之法隨時制宜所謂損益可知者如此</hi>三載考績三考黜陟幽明庶績咸熈分北<lb/>
三苖<hi>北如字又音佩○考核實也三考九載則人之賢否事之得失可見於是陟其明而黜其幽賞罰明信人人力於事功此所以庶績咸熈也北猶背也其善者留其不善者竄徙之使分背而去也此言舜命二十<pb n="20a"/>二人之後立此考績黜陟之法以時舉行而卒言具效如此也按三苗見於經者如典謨益稷禹貢吕刑詳矣蓋其負固不服乍臣乍叛舜攝位而竄逐之禹治命水之時三危已宅而舊都猶頑不即工禹攝位之後帝徂征而猶逆命及禹班師而後來格於是乃得考其善惡而分北之也吕刑之言遏絶則通其本末而言不可以先後論也</hi>舜生三十徵庸三十在位五十載陟方乃死<lb/>
<hi>徴知陵反○徵召也陟方猶言升遐也韓子曰竹書紀年帝王之沒皆曰陟陟昇也謂昇天也書曰殷禮陟配天言以道終其德協天也故書紀舜之末云陟其下言方乃死者所以釋陟為死也地之勢東南下如言舜廵守而死宜言下方不得言陟方也按此得之但不當以陟為句絶耳方猶云徂乎方之方陟方乃死猶言殂落而死也舜生三十年堯方召用歴試三年居攝二十八年通三十年乃即帝位又五十年而崩蓋於篇末總敘<pb n="20b"/>其始終也史記言舜廵守崩于蒼梧之野孟子言舜卒于鳴條未知孰是今零陵九疑有舜塚云</hi>
　　　大禹謨<hi>謨謀也林氏曰虞史既述二典其所載有未備者於是又敘其君臣之閒嘉言</hi>
　　　<hi>善政以為大禹臯陶謨益稷三篇所以備二典之未備者今文無古文有</hi>
曰若稽古大禹曰文命敷于四海祇承于帝<hi>命敎祇敬也帝謂舜也文命敷于四海者即禹貢所謂東漸西被朔南暨聲敎訖于四海者是也史臣言禹既已布其文敎於四海矣於是陳其謨以敬承于舜如下文所云也文命史記以為禹名蘇氏曰以文命為禹名則敷于四海者為何事邪</hi>曰后克艱厥后臣克艱厥臣政乃乂黎民敏德<hi>曰以下即禹祇承于帝之言也艱難也孔子曰為君難為臣不易即此意也乃者難辭也敏速也禹言君而不敢易其為<pb n="21a"/>君之道臣而不敢易其為臣之職夙夜祇懼各務盡其所當為者則其政事乃能修治而無邪慝下民自然觀感速化於善而有不容已者矣</hi>帝曰兪允若茲嘉言罔攸伏野無遺賢<lb/>
萬邦咸寧稽于衆舍已從人不虐無告不廢困窮惟帝<lb/>
時克<hi>嘉善攸所也舜然禹之言以為信能如此則必有以廣延衆論悉致羣賢而天下之民咸被其澤無不得其所矣然非忘私順理愛民好士之至無以及此而惟堯能之非常人所及也蓋為謙辭以對而不能自謂其必能舜之克艱於此亦可見矣程子曰舍已從人最為難事己者我之所有雖痛舍之尤懼守己者固而從人者輕也</hi>益曰都帝德廣運乃聖乃神乃武乃文皇天眷<lb/>
命奄有四海為天下君<hi>廣者大而無外運者行之不息大而能運則變化不測故自其<pb n="21b"/>大而化之而言則謂之聖自其聖而不可知而言則謂之神自其威而可畏而言則謂之武自其英華發外而言則謂之文眷顧奄盡也堯之初起不見於經傳稱其自唐侯特起為帝觀益之言理或然也或曰舜之所謂帝者堯也羣臣之言帝者舜也如帝德罔愆帝其念哉之類皆謂舜也蓋益因舜尊堯而遂美舜之徳以勸之言不特堯能如此帝亦當然也今按此説所引比類固為甚明但益之語接連上句惟帝時克之下未應遽舍堯而譽舜又徒極口以稱其美而不見其有勸勉規戒之意恐唐虞之際未遽有此諛佞之風也依舊説贊堯為是</hi>禹曰惠廸吉從逆凶惟影響<hi>惠順迪道也逆反道者也惠迪從逆猶言順善從惡也禹言天道可畏吉凶之應於善惡猶影響之出於形聲也以見不可不艱者以此而終上文之意</hi>益<lb/>
曰吁戒哉儆戒無虞罔失法度罔遊于逸罔淫于樂任<lb/>
<pb n="22a"/>
賢勿貳去邪勿疑疑謀勿成百志惟熈罔違道以干百<lb/>
姓之譽罔咈百姓以從已之欲無怠無荒四夷來王<hi>樂音洛咈符勿反○先吁後戒欲使聽者精審也儆與警同虞度罔勿也法度法則制度也淫過也當四方無可虞度之時法度易至廢弛故戒其失墜逸樂易至縱恣故戒其遊淫言此三者所當謹畏也任賢以小人閒之謂之貳去邪不能果斷謂之疑謀圖為也有所圖為揆之於理而未安者則不復成就之也百志猶易所謂百慮也咈逆也九州之外世一見曰王帝於是八者朝夕戒懼無怠於心無荒於事則治道益隆四夷之逺莫不歸往中土之民服從可知今按益言八者亦有次第蓋人君能守法度不縱逸樂則心正身脩義理昭著而於人之賢否孰為可任孰為可去事之是非孰為可疑孰為不可疑皆有以審其幾微絶其蔽惑故方寸之閒光輝<pb n="22b"/>明白而於天下之事孰為道義之正而不可違孰為民心之公而不可咈皆有以處之不失其理而毫髮私意不入於其閒此其懲戒之深旨所以推廣大禹克艱惠迪之謨也苟無其本而是非取舍決於一己之私乃欲斷而行之無所疑惑則其為害反有不可勝言者矣可不戒哉</hi>禹曰於帝念哉德惟善<lb/>
政政在養民水火金木土穀惟修正德利用厚生惟和<lb/>
九功惟敘九敘惟歌戒之用休董之用威勸之以九歌<lb/>
俾勿壊<hi>於音烏○益言儆戒之道禹歎而美之謂帝當深念益之所言也且徳非徒善而已惟當有以善其政政非徒法而已在乎有以養其民下文六府三事即養民之政也水火金木土穀惟修者水克火火克金金克木木克土而生五穀或相制以洩其過或相助以補其不足而六者無不修矣正徳者父慈子孝兄友<pb n="23a"/>弟恭夫義婦聽所以正民之德也利用者工作什器商通貨財之類所以利民之用也厚生者衣帛食肉不饑不寒之類所以厚民之生也六者既修民生始遂不可以逸居而無敎故為之惇典敷敎以正其德通功易事以利其用制節謹度以厚其生使皆當其理而無所乖則無不和矣九功合六與三也敘者言九者各順其理而不汨陳以亂其常也歌者以九功之敘而詠之歌也言九者既已修和各由其理民享其利莫不歌詠而樂其生也然始勤終怠者人情之常恐安養既久怠心必生則已成之功不能保其久而不廢故當有以激勵之如下文所云也董督也威古文作畏其勤於是者則戒喩而休美之其怠於是者則督責而懲戒之然又以事之出於勉强者不能久故復即其前日歌詠之言協之律呂播之聲音用之鄉人用之邦國以勸相之使其歡欣鼓舞趨事赴功不能自已而前日之成功得以久存而不壊此周禮所謂九德之歌九韶之舞而太史公所<pb n="23b"/>謂佚能思初安能惟始沐浴膏澤而歌詠勸苦者也葛氏曰洪範五行水火木金土而已穀本在木行之數禹以其為民食之急故别而附之也</hi>帝曰兪地平天成六府三事允治萬<lb/>
世永賴時乃功<hi>治去聲○水土治曰平言水土既平而萬物得以成遂也六府即水火金木土穀也六者財用之所自出故曰府三事正徳利用厚生也三者人事之所當為故曰事舜因禹言養民之政而推其功以美之也</hi>帝曰格汝禹朕宅帝位三十有三載耄期倦<lb/>
于勤汝惟不怠摠朕師<hi>耄莫報反○九十曰耄百年日期舜至是年已九十三矣摠率也舜自言既老血氣已衰故倦於勤勞之事汝當勉力不怠而摠率我衆也蓋命之攝位之事堯命舜曰陟帝位舜命禹曰摠朕師者蓋堯欲使舜眞宅帝位舜讓弗嗣後惟居攝亦若是而已</hi>禹曰朕德罔<lb/>
<pb n="24a"/>
克民不依臯陶邁種德德乃降黎民懐之帝念哉念茲<lb/>
在茲釋茲在茲名言茲在茲允出茲在茲惟帝念功<hi>邁勇往力行之意種布降下也禹自言其德不能勝任民不依歸惟臯陶勇往力行以布其德德下及於民而民懐服之帝當思念之而不忘也茲指臯陶也禹遂言念之而不忘固在於臯陶舍之而他求亦惟在於臯陶名言於口固在於臯陶誠發於心亦惟在於臯陶也蓋反覆思之而卒無有易於臯陶者惟帝深念其功而使之攝位也</hi>帝曰臯陶惟茲臣庶罔或干予正汝作士明于五刑<lb/>
以弼五敎期于予治刑期于無刑民協于中時乃功懋<lb/>
哉<hi>干犯正政弼輔也聖人之治以德為化民之本而刑特以輔其所不及而已期者先事取必之謂舜言惟<pb n="24b"/>此臣庶無或有干犯我之政者以爾為士師之官能明五刑以輔五品之敎而期我以至於治其始雖不免於用刑而實所以期至於無刑之地故民亦皆能協於中道初無有過不及之差則刑果無所施矣凡此皆汝之功也懋勉也蓋不聽禹之讓而稱臯陶之美以勸勉之也</hi>臯陶曰帝德罔愆臨下以<lb/>
簡御衆以寛罰弗及嗣賞延于世宥過無大刑故無小<lb/>
罪疑惟輕功疑惟重與其殺不辜寧失不經好生之德<lb/>
洽于民心茲用不犯于有司<hi>愆過也簡者不煩之謂上煩密則下無所容御者急促則衆擾亂嗣世皆謂子孫然嗣親而世疎也延逺及也父子罪不相及而賞則逺延于世其善善長而惡惡短如此過者不識而誤犯也故者知之而故犯也過誤所犯雖大必宥不忌故犯雖小必刑即上篇所謂眚災<pb n="25a"/>肆赦怙終賊刑者也罪已定矣而於法之中有疑其可重可輕者則從輕以罰之功已定矣而於法之中有疑其可輕可重者則從重以賞之辜罪經常也謂法可以殺可以無殺殺之則恐陷於非辜不殺之恐失於輕縱二者皆非聖人至公至平之意而殺不辜者尤聖人之所不忍也故與其殺之而害彼之生寧姑全之而自受失刑之責此其仁愛忠厚之至皆所謂好生之德也蓋聖人之法有盡而心則無窮故其用刑行賞或有所疑則常屈法以申恩而不使執法之意有以勝其好生之德此其本心所以無所壅遏而得行於常法之外及其流衍洋溢漸涵浸漬有以入於民心則天下之人無不愛慕感悦興起於善而自不犯于有司也臯陶以舜美其功故言此以歸功於其上蓋不敢當其褒美之意而自謂已功也</hi>帝曰俾予從欲以治<lb/>
四方風動惟乃之休<hi>民不犯法而上不用刑者舜之所欲也汝能使我如所願欲以治敎<pb n="25b"/>化四逹如風鼓動莫不靡然是乃汝之美也舜又申言以重歎美之</hi>帝曰來禹洚水儆予<lb/>
成允成功惟汝賢克勤于邦克儉于家不自滿假惟汝<lb/>
賢汝惟不矜天下莫與汝爭能汝惟不伐天下莫與汝<lb/>
爭功予懋乃德嘉乃丕績天之厯數在汝躬汝終陟元<lb/>
后<hi>洚水洪水也古文作降孟子曰水逆行謂之洚水蓋山崩水渾下流於塞故其逝者輒復反流而泛濫決溢洚洞無涯也其災所起雖在堯時然舜既攝位害猶未息故舜以為天警懼於已不敢以為非己之責而自寛也允信也禹奏言而能踐其言試功而能有其功所謂成允成功也禹能如此則既賢於人矣而又能勤於王事儉於私養此又禹之賢也有此二美而又能不矜其能不伐其功然其功能之實則自有不可掩者故舜<pb n="26a"/>於此復申命之必使攝位也懋楙古通用楙盛大之意丕大績功也懋乃德者禹有是德而我以為盛大嘉乃丕績者禹有是功而我以為嘉美也厯數者帝王相繼之次第猶歲時氣節之先後汝有盛德大功故知歴數當歸於汝汝終當升此大君之位不可辭也是時舜方命禹以居攝未即天位故以終陟言也</hi>人心惟<lb/>
危道心惟微惟精惟一允執厥中<hi>心者人之知覺主於中而應於外者也指其發於形氣者而言則謂之人心指其發於義理者而言則謂之道心人心易私而難公故危道心難明而易昧故微惟能精以察之而不雜形氣之私一以守之而純乎義理之正道心常為之主而人心聽命焉則危者安微者著動静云為自無過不及之差而信能執其中矣堯之告舜但曰允執其中今舜命禹又推其所以而詳言之蓋古之聖人將以天下與人未嘗不以其治之之法并而傳之其見於經者如此後之人君其可不深<pb n="26b"/>思而敬守之哉</hi>無稽之言勿聽弗詢之謀勿庸<hi>無稽者不考於古弗詢者不咨於衆言之無據謀之自專是皆一人之私心必非天下之公論皆妨政害治之大者也言謂泛言勿聽可矣謀謂計事故又戒其勿用也上文既言存心出治之本此又告之以聽言處事之要内外相資而治道備矣</hi>可<lb/>
愛非君可畏非民衆非元后何戴后非衆罔與守邦欽<lb/>
哉愼乃有位敬修其可願四海困窮天禄永終惟口出<lb/>
好興戎朕言不再<hi>可愛非君乎可畏非民乎衆非君則何所奉戴君非民則誰與守邦欽哉言不可不敬也可願猶孟子所謂可欲凡可願欲者皆善也人君當謹其所居之位敬修其所可願欲者苟有一毫之不善生於心害於政則民不得其所者多矣四海之民至於困窮則君之天禄一絶而不復續豈不深<pb n="27a"/>可畏哉此又極言安危存亡之戒以深警之雖知其功德之盛必不至此然猶欲其戰戰兢兢無敢逸豫而謹之於毫釐之閒此其所以為聖人之心也好善也戎兵也言發於口則有二者之分利害之幾可畏如此吾之命汝蓋已審矣豈復更有他説蓋欲禹受命而不復辭避也</hi>禹曰枚卜功臣惟吉之<lb/>
從帝曰禹官占惟先蔽志昆命于元龜朕志先定詢謀<lb/>
僉同鬼神其依龜筮協從卜不習吉禹拜稽首固辭帝<lb/>
曰毋惟汝諧<hi>枚卜歴卜之也帝之所言人事已盡禹不容復辭但請歴卜有功之臣而從其吉冀自有以當之者而已得遂其辭也官占掌占卜之官也蔽斷昆後龜卜筮蓍習重也帝言官占之法先斷其志之所向然後令之於龜今我志既先定而衆謀皆同鬼神依順而龜筮已協從矣又何用更枚卜乎况占卜之<pb n="27b"/>法不待重吉也固辭再辭也毋者禁止之辭言惟汝可以諧此元后之位也</hi>正月朔旦受命<lb/>
于神宗率百官若帝之初<hi>神宗堯廟也蘇氏曰堯之所從受天下者曰文祖舜之所從受天下者曰神宗受天下於人必告於其人之所從受者禮曰有虞氏禘黄帝而郊嚳祖顓頊而宗堯則神宗為堯明矣正月朔旦禹受攝帝之命于神宗之廟總率百官其禮一如帝舜受終之初等事也</hi>帝曰<lb/>
咨禹惟時有苗弗率汝徂征禹乃㑹羣后誓于師曰濟<lb/>
濟有衆咸聽朕命蠢茲有苗昏迷不恭侮慢自賢反道<lb/>
敗德君子在野小人在位民棄不保天降之咎肆予以<lb/>
爾衆士奉辭伐罪爾尚一乃心力其克有勳<hi>蠢尺尹反○徂往也<pb n="28a"/>舜咨嗟言今天下惟是有苗之君不循敎命汝往征之征正也往正其罪也會徴會也誓戒也軍旅曰誓有會有誓自唐虞時已然禮言商作誓周作會非也禹會諸侯之師而戒誓以征討之意濟濟和整衆盛之貌蠢動也蠢蠢然無知之貌昏闇迷惑也不恭不敬也言苗民昏迷不敬侮慢於人妄自尊大反戾正道敗壊常徳用舍顚倒民怨天怒故我以爾衆士奉帝之辭罰苗之罪爾衆士庶幾同心同力乃能有功此上禹誓衆之辭也林氏曰堯老而舜攝者二十有八年舜老而禹攝者十有七年其居攝也代總萬幾之政而堯舜之為天子蓋自若也故國有大事猶稟命焉禹征有苗蓋在夫居攝之後而稟命於舜禹不敢專也以征有苗推之則知舜之誅四凶亦必稟堯之命無疑</hi>三旬苗民逆命益贊于禹曰惟德動天<lb/>
無逺弗屆滿招損謙受益時乃天道帝初于歴山往于<lb/>
<pb n="28b"/>
田日號泣于旻天于父母負罪引慝祇載見瞽瞍䕫䕫<lb/>
齊慄瞽亦允若至諴感神矧茲有苗禹拜昌言曰兪班<lb/>
師振旅帝乃誕敷文德舞干羽于兩階七旬有苗格<hi>屆音介旻音民諴音咸慝惕德反矧音哂羽王遇反○三旬三十日也以師臨之閱月苗頑猶不聽服也贊佐屆至也是時益蓋從禹出征以苗負固恃强未可威服故贊佐於禹以為惟德可以動天其感通之妙無逺不至蓋欲禹還兵而増修其德也滿損謙益即易所謂天道虧盈而謙益者帝舜也歴山在河中府河東縣仁覆閔下謂之旻日非一日也言舜耕歴山往于田之時以不獲順於父母之故而日號呼于旻天于其父母蓋怨慕之深也負罪自負其罪不敢以為父母之罪引慝自引其慝不敢以為父母之慝也祇敬載事也瞍長者之稱言<pb n="29a"/>舜敬其子職之事以見瞽瞍也齊莊敬也慄戰慄也䕫䕫莊敬戰慄之容也舜之敬畏小心而盡於事親者如此允信若順也言舜以誠孝感格雖瞽瞍頑愚亦且信順之即孟子所謂底豫也誠感物曰誠益又推極至誠之道以為神明亦且感格而况於苖民乎昌言盛德之言拜所以敬其言也班還振整也謂整旅以歸也或謂出曰班師入曰振旅謂班師於有苗之國而振旅於京師也誕大也文德文命德敎也干楯羽翳也皆舞者所執也兩階賔主之階也七旬七十日也格至也言班師七旬而有苗來格也舜之文德非自禹班師而始敷苗之來格非以舞干羽而後至史臣以禹班師而歸弛其威武專尚德敎干羽之舞雍容不迫有苗之至適當其時故作史者因即其實以形容有虞之德數千載之下猶可以是而想其一時氣象也</hi>
　　　臯陶謨<hi>今文古文皆有</hi>
<pb n="29b"/>
曰若稽古臯陶曰允迪厥德謨明弼諧禹曰兪如何臯<lb/>
陶曰都愼厥身修思永惇敘九族庶明勵翼邇可逺在<lb/>
茲禹拜昌言曰兪<hi>稽古之下即記臯陶之言者謂考古臯陶之言如此也臯陶言為君而信蹈其德則臣之所謀者無不明所弼者無不諧也俞如何者禹然其言而復問其詳也都者臯陶美其問也愼者言不可不致其謹也身修則無言行之失思永則非淺近之謀厚敘九族則親親恩篤而家齊矣庶明勵翼則羣哲勉輔而國治矣邇近茲此也言近而可推之逺者在此道也蓋身修家齊國治而天下平矣臯陶此言所以推廣允迪謨明之義故禹復兪而然之也○又按典謨皆稱稽古而下文所記則異典主記事故堯舜皆載其實謨主記言故禹臯陶則載其謨后克艱厥后臣克艱厥臣禹之謨也允迪厥德謨明弼諧臯陶之謨也<pb n="30a"/>然禹謨之上増文命敷于四海祗承于帝者禹受舜天下非盡臯陶比例立言輕重於此可見</hi>臯陶曰<lb/>
都在知人在安民禹曰吁咸若時惟帝其難之知人則<lb/>
哲能官人安民則惠黎民懐之能哲而惠何憂乎驩兜<lb/>
何遷乎有苗何畏乎巧言令色孔壬<hi>臯陶因禹之俞而復推廣其未盡之旨歎美其言謂在於知人在於安民二者而已知人智之事安民仁之事也禹曰吁者歎而未深然之辭也時是也帝謂堯也言既在知人又在安民二者兼舉雖帝堯亦難能之哲智之明也惠仁之愛也能哲而惠猶言能知人而安民也遷竄巧好令善孔大也好其言善其色而大包藏凶惡之人也言能哲而惠則智仁兩盡雖黨惡如驩兜者不足憂昏迷如有苗者不足遷與夫好言善色大包藏姦惡者不足畏是三者舉不足害吾之<pb n="30b"/>治極言仁智功用如此其大也或曰巧言令色孔壬共工也禹言三凶而不及鯀者為親者諱也○楊氏曰知人安民此臯陶一篇之體要也九德而下知人之事也天敘有典而下安民之道也非知人而能安民者未之有也</hi>臯陶曰都亦行有九德亦言其人有德乃言曰載采<lb/>
采禹曰何臯陶曰寛而栗柔而立愿而恭亂而敬擾而<lb/>
毅直而溫簡而廉剛而塞彊而義彰厥有常吉哉<hi>亦總也亦行有九德者總言德之見於行者其凡有九也亦言其人有德者總言其人之有德也載行采事也總言其人有德必言其行某事某事為可信驗也禹曰何者問其九德之目也寛而栗者寛𢎞而莊栗也柔而立者柔順而植立也愿而恭者謹愿而恭恪也亂治也亂而敬者有治才而敬畏也擾馴也擾而毅者馴擾而果毅也直<pb n="31a"/>而溫者徑直而溫和也簡而亷者簡易而亷隅也剛而塞者剛健而篤實也彊而義者彊勇而好義也而轉語辭也正言而反應者所以明其德之不偏皆指其成德之自然非以彼濟此之謂也彰著也成德著之於身而又始終有常其吉士矣哉</hi>日宣三德夙夜浚明有家日嚴祗敬六德<lb/>
亮采有邦翕受敷施九德咸事俊乂在官百僚師師百<lb/>
工惟時撫于五辰庶績其凝<hi>浚音峻○宣明也三德六徳者九德之中有其三有其六也浚治也亮亦明也有家大夫也有邦諸侯也浚明亮采皆言家邦政事明治之義氣象則有大小之不同三德而為大夫六德而為諸侯以德之多寡職之大小槩言之也夫九德有其三必日宣而充廣之而使之益以著九德有其六尤必日嚴而祗敬之而使之益以謹也翕合也德之多寡雖不同人君惟能合而受之布<pb n="31b"/>而用之如此則九德之人咸事其事大而千人之俊小而百人之乂皆在官使以天下之才任天下之治唐虞之朝下無遺才而上無廢事者良以此也師師相師法也言百僚皆相師法而百工皆及時以趨事也百僚百工皆謂百官言其人之相師則曰百僚言其人之趨事則曰百工其實一也撫順也五辰四時也木火金水旺於四時而土則寄旺於四季也禮運曰播五行於四時者是也凝成也言百工趨時而衆功皆成也</hi>無敎<lb/>
逸欲有邦兢兢業業一日二日萬幾無曠庶官天工人<lb/>
其代之<hi>無與毋通禁止之辭敎非必敎令謂上行而下效也言天子當以勤儉率諸侯不可以逸欲導之也兢兢戒謹也業業危懼也幾微也易曰惟幾也故能成天下之務蓋禍患之幾藏於細微而非常人之所豫見及其著也則雖智者不能善其後故聖人於幾則兢業以圖之所謂圖難於其易為大於其細者此也一<pb n="32a"/>日二日者言其日之至淺萬幾者言其幾事之至多也蓋一日二日之閒事幾之來且至萬焉是可一日而縱欲乎曠廢也言不可用非才而使庶官曠廢厥職也天工天之工也人君代天理物庶官所治無非天事苟一職之或矌則天工廢矣可不深戒哉</hi>天敘有典勑我五典五惇哉天秩有<lb/>
禮自我五禮有庸哉同寅協恭和衷哉天命有德五服<lb/>
五章哉天討有罪五刑五用哉政事懋哉懋哉<hi>衷音中○敘者君臣父子兄弟夫婦朋友之倫敘也秩者尊卑貴賤等級隆殺之品秩也勑正惇厚庸常也有庸馬本作五庸衷降衷之衷即所謂典禮也典禮雖天所敘秩然正之使敘倫而益厚用之使品秩而有常則在我而已故君臣當同其寅畏協其恭敬誠一無閒融會流通而民彝物則各得其正所謂和衷也章顯也五服五等之服自<pb n="32b"/>九章以至一章是也言天命有德之人則五等之服以彰顯之天討有罪之人則五等之刑以懲戒之蓋爵賞刑罰乃人君之政事君主之臣用之當勉勉而不可怠者也○楊氏曰典禮自天子出故言勑我自我若夫爵人於朝與衆共之刑人於市與衆棄之天子不得而私焉此其立言之異也</hi>天聰明自我民<lb/>
聰明天明畏自我民明威達于上下敬哉有土<hi>威古文作畏二字通用明者顯其善畏者威其惡天之聰明非有視聽也因民之視聽以為聰明天之明畏非有好惡也因民之好惡以為明畏上下上天下民也敬心無所慢也有土有民社也言天人一理通達無閒民心所存即天理之所在而吾心之敬是又合天民而一之者也有天下者可不知所以敬之哉</hi>臯陶曰朕言惠<lb/>
可底行禹曰兪乃言底可績臯陶曰予未有知思曰贊<lb/>
<pb n="33a"/>
贊襄哉<hi>思曰之曰當作日襄成也臯陶謂我所言順於理可致之於行禹然其言以為致之於行信可有功臯陶謙辭我未有所知言不敢計功也惟思日贊助於帝以成其治而已</hi>
　　　益稷<hi>今文古文皆有但今文合於臯陶謨帝曰來禹汝亦昌言正與上篇末文勢接續古</hi>
　　　<hi>者簡册以竹為之而所編之簡不可以多故釐而二之非有意於其閒也以下文禹稱益稷二</hi>
　　　<hi>人佐其成功因以名篇</hi>
帝曰來禹汝亦昌言禹拜曰都帝予何言予思日孜孜<lb/>
臯陶曰吁如何禹曰洪水滔天浩浩懐山襄陵下民昏<lb/>
墊予乗四載隨山刋木暨益奏庶鮮食予決九川距四<lb/>
<pb n="33b"/>
海濬畎澮距川暨稷播奏庶艱食鮮食懋遷有無化居<lb/>
烝民乃粒萬邦作乂臯陶曰兪師汝昌言<hi>孜音茲墊都念反畎古泫反○孜孜者勉力不怠之謂帝以臯陶既陳知人安民之謨因呼禹使陳其言禹拜而嘆美謂臯陶之謨至矣我更何所言惟思日勉勉以務事功而已觀此則上篇禹臯陶答問者蓋相與言於帝舜之前也如何者臯陶問其孜孜者何如也禹言往者洪水泛溢上漫于天浩浩盛大包山上陵下民昏瞀墊溺困於水災如此之甚也四載水乘舟陸乘車泥乘輴山乘樏也輴史記作橇漢書作毳以板為之其狀如箕擿行泥上樏史記作橋漢書作梮以鐵為之其形似錐長半寸施之履下以上山不蹉跌也蓋禹治水之時乗此四載以跋履山川踐行險阻者隨循刋除也左傳云井堙木刋刋除木之義也蓋水湧不洩泛濫瀰漫地之平者無非水<pb n="34a"/>也其可見者山耳故必循山伐木通蔽障開道路而後水工可興也奏進也血食曰鮮水土未平民未粒食與益進衆鳥獸魚鼈之肉於民使食以充飽也九川九州之川也距至濬深也周禮一畝之閒廣尺深尺曰畎一同之閒廣二尋深二仞曰澮畎澮之閒有遂有溝有洫皆通田閒水道以小注大言畎澮而不及遂溝洫者舉小大以包其餘也先決九川之水使各通於海次濬畎澮之水使各通于川也播布也謂布種五穀也艱難也水平播種之初民尚艱食也懋勉也懋勉其民徙有於無交易變化其所居積之貨也烝衆也米食曰粒蓋水患悉平民得播種之利而山林川澤之貨又有無相通以濟匱乏然後庶民粒食萬邦興起治功也禹因孜孜之義述其治水本末先後之詳而警戒之意實存於其閒蓋欲君臣上下相與勉力不怠以保其治於無窮而已師法也臯陶以其言為可師法也</hi>禹曰都帝愼乃在位帝曰兪禹曰安<lb/>
<pb n="34b"/>
汝止惟幾惟康其弼直惟動丕應徯志以昭受上帝天<lb/>
其申命用休<hi>禹既歎美又特稱帝以告之所以起其聽也愼乃在位者謹其在天子之位也天位惟艱一念不謹或以貽四海之憂一日不謹或以致千百年之患帝深然之而禹又推其所以謹在位之意如下文所云也止者心之所止也人心之靈事事物物莫不各有至善之所而不可遷者人惟私欲之念動摇其中始有昧於理而不得其所止者安之云者順適乎道心之正而不陷於人欲之危動靜云為各得其當而無有止而不得其止者惟幾所以審其事之發惟康所以省其事之安即下文庶事康哉之義至於左右輔弼之臣又皆盡其繩愆糾繆之職内外交修無有不至若是則是惟無作作則天下無不丕應固有先意而徯我者以是昭受于天天豈不重命而用休美乎</hi>帝曰吁臣哉鄰哉鄰哉臣哉禹曰<lb/>
<pb n="35a"/>
兪<hi>鄰左右輔弼也臣以人言鄰以職言帝深感上文弼直之語故曰吁臣哉鄰哉鄰哉臣哉反復歎詠以見弼直之義如此其重而不可忽禹即兪而然之也</hi>帝曰臣作朕股肱耳目予欲<lb/>
左右有民汝翼予欲宣力四方汝為予欲觀古人之象<lb/>
日月星辰山龍華蟲作會宗彞藻火粉米黼黻絺繡以<lb/>
五采彰施于五色作服汝明予欲聞六律五聲八音在<lb/>
治忽以出納五言汝聽<hi>黼音甫黻音弗出尺類反○此言臣所以為鄰之義也君元首也君資臣以為助猶元首須股肱耳目以為用也下文翼為明聽即作股肱耳目之義左右者輔翼也猶孟子所謂輔之翼之使自得之也宣力者宣布其力也言我欲左右有民則資汝以為助欲宣力四方則資汝以有<pb n="35b"/>為也象像也日月以下物象是也易曰黄帝堯舜垂衣裳而天下治蓋取諸乾坤則上衣下裳之制創自黄帝而成於堯舜也日月星辰取其照臨也山取其鎮也龍取其變也華蟲雉取其文也會繪也宗彞虎蜼取其孝也藻水草取其潔也火取其明也粉米白米取其養也黼若斧形取其斷也黻為兩已相背取其辨也絺鄭氏讀為薾紩也紩以為繡也日也月也星辰也山也龍也華蟲也六者繪之於衣宗彞也藻也火也粉米也黼也黻也六者繡之於裳所謂十二章也衣之六章其序自上而下裳之六章其序自下而上采者青黄赤白黑也色者言施之於繪帛也繪於衣繡於裳皆雜施五采以為五色也汝明者汝當明其大小尊卑之差等也又按周禮以日月星辰畫於旂冕服九章登龍於山登大於宗彞以龍山華蟲火宗彞五者繪於衣以藻粉黼黻四者繡於裳袞冕九章以龍為首鷩冕七章以華蟲為首毳冕五章以虎蜼為首蓋亦增損有虞之制而為之耳<pb n="36a"/>六律陽律也不言六呂者陽統隂也有律而後有聲有聲而後八音得以依據故六律五聲八音言之敘如此也在察也忽治之反也聲音之道與政通故審音以知樂審樂以知政而治之得失可知也五言者詩歌之協於五聲者也自上達下謂之出自下達上謂之納汝聽者言汝當審樂而察政治之得失者也</hi>予違汝<lb/>
弼汝無面從退有後言欽四鄰<hi>違戾也言我有違戾於道爾當弼正其失爾無面諛以為是而背毁以為非不可不敬爾鄰之職也申結上文弼直鄰哉之義而深責之禹者如此</hi>庶頑<lb/>
讒説若不在時侯以明之撻以記之書用識哉欲並生<lb/>
哉工以納言時而颺之格則承之庸之否則威之<hi>識音志颺音揚否俯久反○此因上文而慮庶頑讒説之不忠不直也讒説即舜所堲者時是也在是指忠直為言侯射<pb n="36b"/>侯也明者欲明其果頑愚讒説與否也蓋射所以觀德頑愚讒説之人其心不正則形乎四體布乎動靜其容體必不能比於禮其節奏必不能比於樂其中必不能多審如是則其為頑愚讒説也必矣周禮王大射則供虎侯熊侯豹侯諸侯供熊侯豹侯卿大夫供麋侯皆設其鵠又梓人為侯廣與崇方三分其廣而鵠居一焉應古制亦不相逺也撻扑也即扑作敎刑者蓋懲之使記而不忘也識誌也録其過惡以識于冊如周制鄉黨之官以時書民之孝悌睦婣有學者也聖人不忍以頑愚讒説而遽棄之用此三者之敎啓其憤發其悱使之遷善改過欲其並生於天地之閒也工掌樂之官也格有恥且格之格謂改過也承薦也聖人於庶頑讒説之人既有以啓發其憤悱遷善之心而又命掌樂之官以其所納之言時而颺之以觀其改過與否如其改也則進之用之如其不改然後刑以威之以見聖人之敎無所不極其至必不得已焉而後威之其不忍輕於棄人也<pb n="37a"/>如此此即龍之所典而此命伯禹總之也</hi>禹曰兪哉帝光天之下至于海隅<lb/>
蒼生萬邦黎獻共惟帝臣惟帝時舉敷納以言明庶以<lb/>
功車服以庸誰敢不讓敢不敬應帝不時敷同日奏罔<lb/>
功<hi>兪哉者蘇氏曰與春秋傳公曰諾哉意同口然而心不然之辭也隅角也蒼生者蒼蒼然而生視逺之義也獻賢也黎獻者黎民之賢者也共同時是也敷納者下陳而上納也明庶者明其衆庶也禹雖兪帝之言而有未盡然之意謂庶頑讒説加之以威不若明之以德使帝德光輝達於天下海隅蒼生之地莫不昭灼德之逺著如此則萬邦黎民之賢孰不感慕興起而皆有帝臣之願惟帝時舉而用之爾敷納以言而觀其藴明庶以功而考其成旌能命德以厚其報如此則誰敢不讓於善敢不精白一心敬應其上而庶頑讒説豈足慮乎<pb n="37b"/>帝不如是則今任用之臣逺近敷同率為誕慢日進於無功矣豈特庶頑讒説為可慮哉</hi>無若丹朱<lb/>
傲惟慢遊是好傲虐是作罔晝夜頟頟罔水行舟朋淫<lb/>
于家用殄厥世予創若時娶于塗山辛壬癸甲啓呱呱<lb/>
而泣予弗子惟荒度土功弼成五服至于五千州十有<lb/>
二師外薄四海咸建五長各廸有功苗頑弗即工帝其<lb/>
念哉帝曰廸朕德時乃功惟敘臯陶方祇厥敘方施象<lb/>
刑惟明<hi>頟鄂格反<graphic n="KR0561" url="https://raw.githubusercontent.com/kanripo/KR-Gaiji/master/images/KR0561.png" mimeType="image/png"/>音孤○漢志堯處子朱於丹淵為諸侯丹朱之國名也頟頟不休息之狀罔水行舟如奡盪舟之類朋淫者朋比小人而淫亂于家也殄絶也世者世堯之天下也丹朱不肖堯以天下與舜而<pb n="38a"/>不與朱故曰殄世程子曰夫聖莫聖於舜而禹之戒舜至曰無若丹朱好慢遊作傲虐且舜之不為慢遊傲虐雖愚者亦當知之豈以禹而不知乎蓋處崇髙之位所以儆戒者當如是也創懲也禹自言懲丹朱之惡而不敢以慢遊也塗山國名在今夀春縣東北禹娶塗山氏之女也辛壬癸甲四日也禹娶塗山甫及四日即往治水也啓禹之子<graphic n="KR0561" url="https://raw.githubusercontent.com/kanripo/KR-Gaiji/master/images/KR0561.png" mimeType="image/png"/>
                        <graphic n="KR0561" url="https://raw.githubusercontent.com/kanripo/KR-Gaiji/master/images/KR0561.png" mimeType="image/png"/>泣聲荒大也言娶妻生子皆有所不暇顧念惟以大相度平治木土之功為急也孟子言禹八年於外三過其門而不入是也五服甸侯綏要荒也言非特平治水土又因地域之逺近以輔成五服之制也疆理宇内乃人君之事非人臣之所當專者故曰弼成也五千者每服五百里五服之地東西南北相距五千里也十二師者每州立十二諸侯以為之師使之相牧以糾羣后也薄廹也九州之外迫於四海每方各建五人以為之長而統率之也聖人經理之制其詳内略外者如此即就也謂十二師五長内而侯牧外而蕃<pb n="38b"/>夷皆蹈行有功惟三苗頑慢不率不肯就工帝當憂念之也帝言四海之内蹈行我之德敎者是汝功惟敘之故其頑而弗率者則臯陶方敬承汝之功敘方施象刑惟明矣曰明者言其刑罰當罪可以畏服乎人也上文禹之意欲舜弛其鞭扑之威益廣其文敎之及而帝以禹之功敘既已如此而猶有頑不即工如苗民者是豈刑法之所可廢哉或者乃謂苗之凶頑六師征之猶且逆命豈臯陶象刑之所能致是未知聖人兵刑之敘與帝舜治苗之本末也帝之此言乃在禹未攝位之前非徂征後事蓋威以象刑而苗猶不服然後命禹征之征之不服以益之諫而又增修德敎及其來格然後分背之舜之此言雖在三謨之末而實則禹未攝位之前也</hi>
䕫曰戛擊鳴球搏拊琴瑟以詠祖考來格虞賔在位羣<lb/>
后德讓下管鼗鼓合止柷敔笙鏞以閒鳥獸蹌蹌簫韶<lb/>
<pb n="39a"/>
九成鳯凰來儀<hi>戛訖黠反鼗音桃柷昌六反敔偶許反○戛擊考擊也鳴球玉磬名也搏至拊循也樂之始作升歌於堂上則堂上之樂惟取其聲之輕清者與人聲相比故曰以詠蓋戛擊鳴球摶拊琴瑟以合詠歌之聲也格神之格思之格虞賔丹朱也堯之後為賔於虞猶微子作賔於周也丹朱在位與助祭羣后以德相讓則人無不和可知矣下堂下之樂也管猶周禮所謂隂竹之管孤竹之管絲竹之管也鼗鼓如鼓而小有柄持而摇之則旁耳自擊柷敔郭璞云柷如漆桶方二尺四寸深一尺八寸中有椎柄連底撞之令左右擊敔狀如伏虎背上有二十七鉏鋙刻以籈櫟之籈長一尺以木為之始作也擊柷以合之及其將終也則櫟敔以止之蓋節樂之器也笙以匏為之列管於匏中又施簧於管端鏞大鐘也葉氏曰鐘與笙相應者曰笙鐘與歌相應者曰頌鐘頌或謂之鏞詩賁鼓維鏞是也大射禮樂人宿縣于阼階東笙磬西面其南笙鐘西階<pb n="39b"/>之西頌磬東面其南頌鐘頌鐘即鏞鐘也上言以詠此言以閒相對而言蓋與詠歌迭奏也鄉飲酒禮云歌鹿鳴笙南陔閒歌魚麗笙由庚或其遺制也蹌蹌行動之貌言樂音不獨感神人至於鳥獸無知亦且相率而舞蹌蹌然也簫古文作箾舞者所執之物説文云樂名箾韶季札觀周樂見舞韶箾者則箾韶蓋舜樂之總名也今文作簫故先儒誤以簫管釋之九成者樂之九成也功以九敘故樂以九成九成猶周禮所謂九變也孔子曰樂者象成者也故曰成鳳凰羽族之靈者其雄為鳳其雌為凰來儀者來舞而有容儀也戛擊鳴球搏拊琴瑟以詠堂上之樂也下管鼗鼓合止柷敔笙鏞以閒堂下之樂也唐孔氏曰樂之作也依上下而逓奏閒合而後曲成祖考尊神故言於堂上之樂鳥獸微物故言於堂下之樂九成致鳳尊異靈瑞故别言之非堂上之樂獨致神格堂下之樂偏能舞獸也或曰笙之形如鳥翼鏞之虡為獸形故於笙鏞以閒言鳥獸蹌蹌風俗通曰<pb n="40a"/>舜作簫笙以象鳳蓋因其形聲之似以狀其聲樂之和豈眞有鳥獸鳳凰而蹌蹌來儀者乎曰是未知聲樂感通之妙也瓠巴鼓瑟而游魚出聽伯牙鼓琴而六馬仰秣聲之致祥召物見於傳者多矣况舜之德致和於上夔之樂召和於下其格神人舞獸鳳豈足疑哉今按季札觀周樂見舞韶箾者曰德至矣盡矣如天之無不覆如地之無不載雖甚盛德蔑以加矣夫韶樂之奏幽而感神則祖考來格明而感人則羣后德讓微而感物則鳳儀獸舞原其所以能感召如此者皆由舜之德如天地之無不覆燾也其樂之傳歴千餘載孔子聞之於齊尚且三月不知肉味曰不圖為樂之至於斯則當時感召從可知矣又按此章䕫言作樂之效其文自為一段不與上下文勢相屬蓋舜之在位五十餘年其與禹臯陶䕫益相與答問者多矣史官取其尤彰明者以詔後世則是其所言者自有先後史官集而記之非其一日之言也諸儒之説自臯陶謨至此篇末皆謂文勢相屬<pb n="40b"/>故其説牽合不通今皆不取</hi>䕫曰於予擊石拊石百獸率舞庶尹允<lb/>
諧<hi>重擊曰擊輕擊曰拊石磬也有大磬有編磬有歌磬磬有大小故擊有輕重八音獨言石者蓋石音屬角最難諧和記曰磬以立辨夫樂以合為主而石聲獨立辨者以其難和也石聲既和則金絲竹匏土革木之聲無不和者矣詩曰既和且平依我磬聲則知言石者總樂之和而言之也或曰玉振之也者終條理之事故舉磬以終焉上言鳥獸此言百獸者考工記曰天下大獸五脂者膏者羸者羽者鱗者羽鱗總可謂之獸也百獸舞則物無不和可知矣尹正也庶尹者衆百官府之長也允諧者信皆和諧也庶尹諧則人無不和可知矣</hi>
帝庸作歌曰勑天之命惟時惟幾乃歌曰股肱喜哉元<lb/>
首起哉百工熈哉臯陶拜手稽首颺言曰念哉率作興<lb/>
<pb n="41a"/>
事慎乃憲欽哉屢省乃成欽哉乃賡載歌曰元首明哉股<lb/>
肱良哉庶事康哉又歌曰元首叢脞哉股肱惰哉萬事墮<lb/>
哉帝拜曰兪往欽哉<hi>明音芒脞取果反○庸用也歌詩歌也勑戒勑也幾事之微也惟時者無時而不戒勑也惟幾者無事而不戒勑也蓋天命無常理亂安危相為倚伏今雖治定功成禮備樂和然頃刻謹畏之不存則怠荒之所自起毫髮幾微之不察則禍患之所自生不可不戒也此舜將欲作歌而先述其所以歌之意也股肱臣也元首君也人臣樂於趨事赴功則人君之治為之興起而百官之功皆廣也拜手稽首者首至手又至地也大言而疾曰颺率總率也臯陶言人君當總率羣臣以起事功又必謹其所守之法度蓋樂於興事者易至於紛更故深戒之也屢數也興事而數考其成則有課功覈實之效而無誕慢欺蔽之失兩言欽<pb n="41b"/>哉者興事考成二者皆所當深敬而不可忽者也此臯陶將欲賡歌而先述其所以歌之意也賡續載成也續帝歌以成其義也臯陶言君明則臣良而衆事皆安所以勸之也叢脞煩碎也惰懈怠也墮傾圯也言君行臣職煩瑣細碎則臣下懈怠不肯任事而萬事廢壊所以戒之也舜作歌而責難於臣臯陶賡歌而責難於君君臣之相責難者如此有虞之治茲所以為不可及也歟帝拜者重其禮也重其禮然其言而曰汝等往治其職不可以不敬也林氏曰舜與臯陶之賡歌三百篇之權輿也學詩者當自此始</hi>
　<lb/>
　<lb/>
　書經集傳卷一<lb/>
</p>
<p>
</p>
  </div>
</body>
</text>
</TEI>