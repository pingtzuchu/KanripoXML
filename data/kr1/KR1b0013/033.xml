<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>増修東萊書說卷三十三</head>
    <p>
<pb n="1a"/>
欽定四庫全書<lb/>
　増修東萊書說卷三十三　　宋　時瀾　撰<lb/>
君牙第二十七　　　　　周書<lb/>
　穆王之書存者三篇君牙冏命初年之書也呂刑末<lb/>
　年之書也百年耄荒度作刑以詰四方固有明文君<lb/>
　牙之篇曰惟予小子嗣守文武成康遺緒冏命之篇<lb/>
　曰惟予弗克于徳嗣先人宅丕后則皆初嗣歴服之<lb/>
　言也與呂刑所謂仲叔季弟㓜子童孫其辭氣新陳<lb/>
<pb n="1b"/>
　稚耄大有逕庭先後之次盖無可疑者穆王中雖放<lb/>
　逸不克保其始之祗畏然暮年哀矜初心復還謂之<lb/>
　全徳則駁猶不失為周之令主也<lb/>
穆王命君牙為周大司徒作君牙<lb/>
　舜命契穆王命君牙皆司徒也契所受者纔一語而<lb/>
　君牙之賛書至一篇甚矣世降而文勝也然周家之<lb/>
　典刑文獻多在焉學者所宜盡心也<lb/>
王若曰嗚呼君牙惟乃祖乃父世篤忠貞服勞王家厥<lb/>
<pb n="2a"/>
有成績紀于太常惟予小子嗣守文武成康遺緒亦惟<lb/>
先王之臣克左右亂四方心之憂危若蹈虎尾渉于春<lb/>
冰今命爾予翼作股肱心膂纘乃舊服無忝祖考<lb/>
　世臣與國升降者也重光奕休之世必有世篤忠貞<lb/>
　之族同休共戚功名隱然為社稷之鎮其後嗣王亦<lb/>
　再三歎頌之而不忘是非隆門閥而進膏粱也念舊<lb/>
　記功忠厚之澤所以長茍喜新厭故則典刑墜地而<lb/>
　國從之矣此欒郤胥原降為皂𨽻叔向所以憂晉之<lb/>
<pb n="2b"/>
　將亡也觀穆王惓惓君牙乃祖乃父之意周之歴其<lb/>
　未艾乎穆王嗣守文武成康遺緒顧瞻先王之臣左<lb/>
　右厥辟以治四方今無其繼獨當重責此所以心之<lb/>
　憂危若蹈將噬之虎尾欲泮之春冰也今命爾予翼<lb/>
　作股肱心膂纉乃舊服無忝祖考庶㡬君牙之象賢<lb/>
　命之輔翼而使踐其世職也穆王守文武成康之緒<lb/>
　而君牙亦守其乃祖父之緒者也穆王方自憂危懼<lb/>
　不克承故亦勉君牙無忝祖考各欲保其世業相語<lb/>
<pb n="3a"/>
　益親臣主盖一體也<lb/>
𢎞敷五典式和民則爾身克正罔敢弗正民心罔中惟<lb/>
爾之中<lb/>
　此告以司徒之職也父子君臣兄弟夫婦朋友五者<lb/>
　司徒之所以敎也自設敎言之謂之典自秉彞言之<lb/>
　謂之則皆是物也𢎞敷者大為之防而範圍之也式<lb/>
　和者從容以和而化飬之也凡此皆敎也敎之本則<lb/>
　君牙之身是也正也中也所謂民之則也民莫不有<lb/>
<pb n="3b"/>
　則流動遷變而莫或察焉正頼夫君牙之身敎而為<lb/>
　之作則也爾身克正罔敢弗正民心罔中惟爾之中<lb/>
　盖勉君牙之為民作則也<lb/>
夏暑雨小民惟曰怨咨冬祁寒小民亦惟曰怨咨厥惟<lb/>
艱哉思其艱以圖其易民乃寜<lb/>
　司徒敷五典擾兆民兼敎養之職故又以養民之難<lb/>
　告之暑雨祁寒之怨咨此穆王深知小民之艱難也<lb/>
　時方暑雨小民之沾體塗足者殆其怨咨乎不以處<lb/>
<pb n="4a"/>
　廣厦而忘之也時方祁寒小民之裂面墮指者殆其<lb/>
　怨咨乎不以處温室而忘之也穆王一遇寒暑深恤<lb/>
　民瘼如聞其愁嘆思欲人人而濟戞乎其難舉以告<lb/>
　君牙盖欲其共此心也君牙體此而篤於飬民深思<lb/>
　其艱以圗其易民庶幾其寜乎思之既艱易將自見<lb/>
　先難之義也<lb/>
嗚呼丕顯哉文王謨丕承哉武王烈啓佑我後人咸以<lb/>
正罔缺爾惟敬明乃訓用奉若于先王對揚文武之光<lb/>
<pb n="4b"/>
命追配于前人<lb/>
　穆王歎文謨武烈正大周密如此前人之為子孫計<lb/>
　者既無所遺所患者後之君臣不克負荷而已故勉<lb/>
　君牙以敬明其訓奉順先王答揚文武之顯命以匹<lb/>
　休于乃祖乃父焉敬明云者以君牙生長典訓之内<lb/>
　懼其或玩故欲其提振而發揮之也後世之治隨失<lb/>
　隨救所立之法鮮有能終其身由文王武王而至穆<lb/>
　王盖百餘年矣而其謨烈無偏之可指無隙之可乘<lb/>
<pb n="5a"/>
　創業垂統信非三代以下所可及也<lb/>
王若曰君牙乃惟由先正舊典時式民之治亂在兹率<lb/>
乃祖考之攸行昭乃辟之有乂<lb/>
　乃惟由先正舊典時式復告之以守家法也君牙位<lb/>
　公卿矣家法之守興廢豈特一家之事民之治亂在<lb/>
　兹也信能守家法而率循其祖考所行斯能顯其君<lb/>
　而有致治之功矣克左右亂四方是固其祖考之所<lb/>
　行也穆王諄諄告君牙守家法夫豈狹之以專門之<lb/>
<pb n="5b"/>
　學乎盖名臣之後要必先識其祖考之規摹風烈由<lb/>
　是而推之其學固將有次第也近而祖考有可法者<lb/>
　焉猶不之省於其逺者何有<lb/>
冏命第二十八　　　　　　周書<lb/>
　陪僕<graphic n="KR0591" url="https://raw.githubusercontent.com/kanripo/KR-Gaiji/master/images/KR0591.png" mimeType="image/png"/>御之臣後世視為賤品而不之擇也曽不知<lb/>
　人主朝夕與居氣體移飬常必由之潛消默奪於㝠<lb/>
　㝠之中而明爭顯諌於昭昭之際抑末矣穆王之命<lb/>
　其知本哉<lb/>
<pb n="6a"/>
穆王命伯冏為周大僕正作冏命<lb/>
　自周公作立政而嘆綴衣虎賁知恤者鮮則君徳之<lb/>
　所繫前此知之者亦罕矣周公表而出之其選始重<lb/>
　穆王之用大僕正特作命書至與君牙大司徒略等<lb/>
　流風猶未逺也<lb/>
王若曰伯冏惟予弗克于徳嗣先人宅丕后怵惕惟厲<lb/>
中夜以興思免厥愆<lb/>
　創業多憂勤守成多逸豫使守成而察之也則憂勤<lb/>
<pb n="6b"/>
　宜甚於創業何也汎掃區宇請命上天有以受之則<lb/>
　固有以居之也承平繼成之主免於阿保而坐享前<lb/>
　人之天下果何以得此哉惟予弗克于徳而嗣先人<lb/>
　宅丕后是以怵惕惟厲中夜以興思免厥愆而求左<lb/>
　右之助也穆王其習而察者哉<lb/>
昔在文武聦明齊聖小大之臣咸懐忠良其侍御僕從<lb/>
罔非正人以旦夕承弼厥辟出入起居罔有不欽發號<lb/>
施令罔有不臧下民祗若萬邦咸休惟予一人無良實<lb/>
<pb n="7a"/>
賴左右前後有位之士匡其不及繩愆糾繆格其非心<lb/>
俾克紹先烈<lb/>
　文武君臣之際盛矣主聖臣直合而言之固咸懐忠<lb/>
　良也别而言之地愈近而選愈精曰罔匪正人盖髪<lb/>
　櫛而苗耨之不容一未堅正者厠乎其間也文武動<lb/>
　容周旋何嘗不中禮今必先言侍御僕從旦夕承弼<lb/>
　而後繼以出入起居罔有不欽發號施令罔有不臧<lb/>
　盖左右交修近臣之常職而内外交相養亦聖人不<lb/>
<pb n="7b"/>
　已之功也後世固有欲善其號令者矣曽不知本諸<lb/>
　身出入起居漫不加省徒區區欲謹之於議令之時<lb/>
　所謂咸其輔頰舌感人之末者也下民祗若萬邦咸<lb/>
　休豈口舌所能辦哉穆王既述文武之聖猶頼左右<lb/>
　之承弼退然反顧益覺其質之無良益知不可無左<lb/>
　右前後之助繩愆紏繆格其非心俾克紹前烈此其<lb/>
　求助之力也從容浸灌漸以入之在人臣自論輔廸<lb/>
　之法則可若君求助於臣而亦使之姑徐徐云爾則<lb/>
<pb n="8a"/>
　意先不篤忠言亦無由而進矣故穆王必望其臣深<lb/>
　繩其愆痛糾其繆無一毫假貸變移感格其非心以<lb/>
　繼文武之盛烈言之力求之切如此庶㡬其臣展布<lb/>
　四體而無所隱也<lb/>
今予命汝作大正正于羣僕侍御之臣懋乃后徳交修<lb/>
不逮慎簡乃僚無以巧言令色便辟側媚其惟吉士僕<lb/>
臣正厥后克正僕臣諛厥后自聖后徳惟臣不徳惟臣<lb/>
爾無昵于憸人充耳目之官迪上以非先王之典非人<lb/>
<pb n="8b"/>
其吉惟貨其吉若時瘝厥官惟爾大弗克祗厥辟惟予<lb/>
汝辜<lb/>
　治有體統羣僕侍御之臣衆矣穆王雖急於左右之<lb/>
　助茍徧告而親擇之則元首叢脞非君道也故命一<lb/>
　伯冏作大正羣僕侍御之臣皆統焉使伯冏正率其<lb/>
　僚則其僚莫不勉進君徳交相修輔以補衮職之闕<lb/>
　矣固無待穆王之徧告也使伯冏精擇其僚則其僚<lb/>
　莫不質厚敦朴便佞屏跡藹藹王多吉士矣固不待<lb/>
<pb n="9a"/>
　穆王之親擇也此為治之體統也陸贄在唐使諸司<lb/>
　長官各舉其屬亦庶㡬有見於此者乎僕臣正厥后<lb/>
　克正僕臣諛厥后自聖后徳惟臣不徳惟臣此申言<lb/>
　君徳所繫惟在左右而欲伯冏精擇之也自古小人<lb/>
　之敗君徳為昏為虐為侈為縱曷其有極至於自聖<lb/>
　猶若淺之為害穆王獨以是蔽之者盖小人之蠱其<lb/>
　君必使之虚羙薫心傲然自聖則謂人莫已若而欲<lb/>
　予言莫之違然後法家拂士日逺而快意肆情之事<lb/>
<pb n="9b"/>
　亦莫或齟齬其間矣自聖之證既見則百疾從之昏<lb/>
　虐侈縱皆其枝葉而不足論也穆王既告百冏慎簡乃<lb/>
　僚而嚴便辟側媚之戒矣至此又戒以爾無昵于憸<lb/>
　人充耳目之官迪上以非先王之典者盖自量其執<lb/>
　徳之未固恐左右以異端進而蕩其心也非人其吉<lb/>
　惟貨其吉者漢唐之嬖習更相表裏靡不以利合則<lb/>
　舎人才而論貨賄近習之通病也伯冏而有一於斯<lb/>
　則下負職業上負委屬而刑之所當加矣穆王命伯<lb/>
<pb n="10a"/>
　冏固選擇而任之乃防其昵憸人又防其嗜貨賄又<lb/>
　防之以曠職慢上之刑殆非所謂任賢勿貳者盖以<lb/>
　所繫至切憂之深而防之過非謂伯冏真有是也然<lb/>
　自盤庚總于貨寳之戒至此篇又復見之成湯文武<lb/>
　之隆未聞數數以貨飭其臣也噫其商周之衰乎<lb/>
王曰嗚呼欽哉永弼乃后于彝憲<lb/>
　穆王卒章之命望於伯冏者深且長矣此心不繼造<lb/>
　父為御周遊天下將必有車轍馬跡導其侈者果出<lb/>
<pb n="10b"/>
　於僕御之間抑不知伯冏猶在職乎否也穆王豫知<lb/>
　所戒憂思深長猶不免躬自蹈之人心操舍之無常<lb/>
　可懼哉<lb/>
　<lb/>
　<lb/>
　<lb/>
　<lb/>
　増修東萊書說卷三十三<lb/>
</p>
<p>
</p>
  </div>
</body>
</text>
</TEI>