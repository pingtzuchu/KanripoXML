<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>詩瀋卷三</head> <lb/>
    <p>
<pb n="1a"/>
欽定四庫全書<lb/>
　詩瀋卷三<lb/>
　　　　　　　　　　柳州府知府范家相撰<lb/>
　　國風<lb/>
詩何以有風之名也風起於大地之間不頃刻而千里<lb/>
百里其感人莫速焉觸於物而成聲物亦感其聲以作<lb/>
聲草木之刁騷鳥獸之好音皆風之所使也侯國之君<lb/>
各子其民以宣政教上行下效㨗於影響因之歌有懐<lb/>
<pb n="1b"/>
而泣有思可以諧金石而被管絃猶之風也故曰國風<lb/>
今夫風之來也必有其方而各應乎四時之令序盛徳<lb/>
在木則東在金則西違其時而至者為戾故和則為谷<lb/>
風暴則為烈風暖則為凱風戾則為淒風是以風有正<lb/>
有變治世之音安以樂亂世之音哀以思非風之為之<lb/>
歟風非特國有之也人臣道揚盛美作為樂章亦曰其<lb/>
風肆好穆如清風故六義貫之全詩也國風之名見於<lb/>
禮記左傳之稱引非一程大昌謂詩有南雅頌而無風<lb/>
<pb n="2a"/>
悮也<lb/>
　　二南說<lb/>
文王之化自北而南闗雎旣作謳吟遍于南國故謂之<lb/>
南其詩皆在文王之世周公採取之以為房中之樂而<lb/>
賓興合樂燕禮工歌鄉人邦國俱借用之故南與雅頌<lb/>
並稱所以别於列國之風也其詩實為風體故以冠於<lb/>
國風之首二南分周召者大序謂王者之風繫之周公<lb/>
諸侯之風繫之召公後儒又以周召分陜言之謂周公<lb/>
<pb n="2b"/>
所分之地所得之詩謂之周南召公所分之地所得之<lb/>
詩謂之召南朱子曰繫之周公者以周公主治内故也<lb/>
繫之召公者以召公長諸侯故也迄無定論竊以周為<lb/>
周室發祥之地太王始遷周原因為國號召本周南之<lb/>
别邑同在雍州之域岐山之陽而周在扶風之美陽召<lb/>
在扶風之雍縣周南者周以南所得之詩召南者召以<lb/>
南所得之詩以地為别非繫之周召分陜主治之地也<lb/>
然則何不統謂之周南而析之為召南乎曰周南之詩<lb/>
<pb n="3a"/>
止於王畿召南採之畿外别侯國於王風仍冠以畿内<lb/>
之邑名義在尊王此則大序之說為長但非以二公分<lb/>
治之采地繫之耳或曰周南之漢廣汝墳非畿内之詩<lb/>
也何以入之周南曰漢廣見王化之自北而南汝墳又<lb/>
見王化之自西而益東自南而漸北故入之周南以見<lb/>
王化廣被之始其詳見汝墳篇<lb/>
　周南<lb/>
　　闗雎<lb/>
<pb n="3b"/>
序曰闗雎后妃之徳也風之始也所以風天下而正夫<lb/>
婦也故用之鄊人用之邦國焉舊以此為闗雎之小序<lb/>
其下接言風風也至王化之基為大序鄭氏謂大序是<lb/>
子夏所作今詳其文義牽合聨綴實雜出于秦漢經師<lb/>
之手非一人所作也至篇末闗雎樂得淑女以配君子<lb/>
憂在進賢不滛其色云云此乃小序中之後序又别出<lb/>
一人之手與各篇之後序正同非大序文也當分别觀<lb/>
之<lb/>
<pb n="4a"/>
序曰闗雎后妃之徳也只此一語渾融包括意味深長<lb/>
後序承之以求淑女配君子為說古無異詞朱子以君<lb/>
子好逑琴瑟友鐘鼓樂非衆妾三夫人所可當故改而<lb/>
属之后妃是也然婦徳莫大於不妬樛木歌其逮下螽<lb/>
斯咏其多男皆此意也况求賢女以配君子則君徳日<lb/>
隆不昵于色與人主之求賢輔政無以異二三章采荇<lb/>
以供祭祀皆以左右為詞明有求賢女以配君子之意<lb/>
後序乃相承古說不可廢也但樂不滛哀不傷是專主<lb/>
<pb n="4b"/>
音聲而言不當引以觧詩耳<lb/>
雎鳩摯鳥闗闗然和鳴于河洲之上物得其配而聲相<lb/>
應也窈窕者幽閒静專徳言容工無所不備詩人言后<lb/>
妃備窈窕之淑徳宜為君子之逑匹葢専美后妃也當<lb/>
如集傳詩本當時詩人所作見其有幽閒静專之徳而<lb/>
美之也<lb/>
荇菜可以供祭祀之用采之不可不慎也其參差不齊<lb/>
之狀或在左或在右苟非悉心以采擇即無以佐俎豆<lb/>
<pb n="5a"/>
而享神明以喻女侍之在左在右者至多其足備夫人<lb/>
世婦嬪御之選者難以卒覯能不上下旁求務得其人<lb/>
以㐮内治乎苟求之而不得即不禁寤寐思服至于悠<lb/>
哉悠哉輾轉反側而不可以自已此言后妃求賢女以<lb/>
佐君子所謂憂在進賢不滛其色也<lb/>
參差荇菜苟其采而得之得而芼之則樂可知矣君子<lb/>
之心悅而后妃之願遂雖如鼓琴瑟如考鐘鼓亦不為<lb/>
過焉雅詩曰雝雝在宫葢文王之刑于與后妃之徽音<lb/>
<pb n="5b"/>
俱在言下矣<lb/>
闗雎摯而有别<hi>毛傳</hi>葢鷙鳥之類曰闗闗則非小鳥之音<lb/>
矣朱子從鄭樵謂狀似鳧鷖而未明為何鳥然鳧鷖鴛<lb/>
鴦非有闗闗之音也風土記指為蒼鷃錢氏詩詁疑為<lb/>
杜宇俱不可信惟嚴華谷引郯子論官曰雎鳩氏司馬<lb/>
也杜預曰雎鳩王雎也摯而有别此則正合古注矣<lb/>
　　葛覃<lb/>
王后有躬桑之禮並無治葛之典而后妃之采刈以為<lb/>
<pb n="6a"/>
絺綌較民間之操作尤勤焉可見獻繭繅絲之後深宫<lb/>
並無暇日婦功殆無不備矣故序曰后妃之本也合全<lb/>
詩觀之治絺綌勤也服無斁儉也念歸寜孝也澣私衣<lb/>
敬也告師氏禮也一詩而五美具足為天下萬世婦道<lb/>
法矣<lb/>
　　卷耳<lb/>
卷耳之序何以曰后妃之志也<hi>此一句是小序原文下皆經師之添入者多不可從以後並同</hi>文王囚於羑里七年后妃無日不切懐思此遣<lb/>
<pb n="6b"/>
使臣於紂所作以勞使臣之詩也卷耳易生之草采之<lb/>
尚不盈筐嗟我懐人乃寘彼使人於周行之上陟髙岡<lb/>
陟崔嵬其馬𤣥黄而虺隤僕痡而聲吁勞苦甚矣於其<lb/>
歸也我姑以酒醴笙簧報其勞酌彼以金罍酌彼以兕<lb/>
觥維以不永懐不永傷乎葢將俟文王之歸以行其報<lb/>
功之志故曰后妃之志也末章慰勞之至如聞其聲<lb/>
韓詩内傳曰罍天子以玉飾諸侯以黄金飾文為諸侯<lb/>
故曰金罍兕觥角爵燕享之所設也<lb/>
<pb n="7a"/>
此詩與四牡皇華相表裏語語推心置腹效奔走者有<lb/>
不盡瘁以將乎故左傳引之以為能官人也而后妃内<lb/>
助之美益以想見<lb/>
　　樛木<lb/>
樂只君子指文王也后妃能逮下衆妾得進事于文王<lb/>
猶樛木下垂而葛藟得引蔓以上附有君夫人之賢而<lb/>
君子之樂可知也易曰夫婦得而家道成傳曰一正家<lb/>
而國定福履是以綏之<lb/>
<pb n="7b"/>
　　螽斯<lb/>
螽斯蜙蝑蝗屬害稼之物說者謂其一生九十九子以<lb/>
比文之則百斯男豈可為訓詩葢以螽斯之薨薨和集<lb/>
興子孫羣處不争之意取義不在多生<lb/>
韓詩外傳曰宜爾子孫䋲䋲兮言母賢能使子賢也毛<lb/>
傳振振者仁厚也䋲䋲者戒慎也蟄蟄者和集也可以<lb/>
見母教之聖善豈僅云不妬而子多<lb/>
　　桃夭<lb/>
<pb n="8a"/>
桃夭興體而亦兼賦與比焉華而實實而葉賦其時也<lb/>
曰灼灼曰蓁蓁比其容之盛亦比其儀之備也而其美<lb/>
之則曰宜其室家宜其家人如是焉而已夫宜豈婦道<lb/>
所易言哉詩曰無非無儀無父母遺罹易曰無攸遂在<lb/>
中饋貞吉斯之謂宜<lb/>
　　兔罝<lb/>
此詩集傳原本毛傳諸家盡同今細繹詩意似美文王<lb/>
之求賢得人即兔罝以起興非必兔置之野人皆干城<lb/>
<pb n="8b"/>
腹心之選也肅肅整宻之謂兔罝之肅肅聽其㭬杙之<lb/>
聲則其施于中林施于中逵必多所獲可知以興文之<lb/>
求才搜羅無所不至彼糾糾之武夫必將得之以為干<lb/>
城腹心之寄也尚父鷹揚非腹心之臣乎<lb/>
兔罝之興武夫與鹿鳴之興嘉賓文武之用一也文為<lb/>
方伯伐密崇遏徂莒武功多矣遹駿有聲遹求厥寜<lb/>
可以見奔走禦侮之盛<lb/>
　　芣苢<lb/>
<pb n="9a"/>
芣苢何以美后妃也曰周南之國化行而俗美也采芣<lb/>
苢何以見俗之美曰婦人無事室家和平也無事則何<lb/>
不蠶與織而相與采芣苢曰蠶織之暇采之以其宜子<lb/>
也或曰芣苢未必宜子也韓詩直為車前瞿為芣苢似<lb/>
是兩種且車前宜子圖經不載故魯韓詩皆以為蔡人<lb/>
妻傷夫有惡疾而作則何以入之周南乎予謂詩當于<lb/>
言外求之耳芣苢不過偶有所用而采之非專以此為<lb/>
事也乃即此閒事而同巷之婦相與聮袂而往扱袵而<lb/>
<pb n="9b"/>
歸一種歡欣和樂之意溢於詞表王民之熙皥非后妃<lb/>
夫人之化之美何以至是彼其賦中谷之有蓷則仳離<lb/>
如形言下嗟葛生之蒙楚則悼亡已在發端登山采蕨<lb/>
思婦懐人陟邙采蝱衛女思歸同是借物起興即事言<lb/>
情而心之忻戚時之盛衰逈乎不同豈可拘牽文義以<lb/>
說詩哉<lb/>
　　漢廣<lb/>
木卑則枝葉紛披人堪休息喬木擢幹挺生無隂可休<lb/>
<pb n="10a"/>
以興游女之難干也㳺女尚如喬木而在閨中者可知<lb/>
是皆文王徳之所被也漢之廣江之永不可方與泳言<lb/>
文王之化是即咏后妃之化也二三章指游女之于歸<lb/>
而美之言錯薪之翹翹者人猶争往刈之况如喬木不<lb/>
可近之游女而人不以禮往求之乎言秼其馬親迎之<lb/>
所乗于歸之所見也<lb/>
　　汝墳<lb/>
周南之大夫行役其妻念之而有作此南國之詩而附<lb/>
<pb n="10b"/>
于周南者方望溪曰周道興於西北自北而南地相直<lb/>
者正是江漢凡沿江與漢庸蜀羌髳舉諸此矣故附漢<lb/>
廣一詩汝墳則又自西而益東自南而漸北殷之畿外<lb/>
皆周之宇下所謂三分有二也故附以汝墳一詩<lb/>
始曰伐條梅繼曰伐條肄君子之勞王事一年矣幸其<lb/>
既見而樂之也王室如燬惟恐不免也父母孔邇猶慶<lb/>
其歸見父母也父母者行役之父母非指文王文王脩<lb/>
方伯之職能使其民尊王如是即是化道之大行<lb/>
<pb n="11a"/>
末章父母孔邇毛公無傳三家及箋疏皆指行役之父<lb/>
母獨長樂王氏指文王而吕氏詩紀及集傳因之按紂<lb/>
都在河南衞輝府汝墳在潁去紂都近去岐西數千里<lb/>
非孔邇也葢云王室雖則如燬矣使臣猶幸生還二親<lb/>
無恙故破涕為懽耳<lb/>
　　麟趾<lb/>
麟祥物也世不恒有此振振仁厚之公子非麟而何哉<lb/>
行見麟之生復為麟也繁而為公姓又繁而為公族皆<lb/>
<pb n="11b"/>
是麟也皆振振也美之禱之所謂風兼頌體者<lb/>
孔疏謂定與角取其韵非有他義非也夫獸有趾則踶<lb/>
有額則抵有角則觸而麟皆不然豈無意歟嚴華谷曰<lb/>
此詩之詞寂寞簡短葢三歎而有餘音也<lb/>
　<lb/>
　<lb/>
　<lb/>
　詩瀋卷三<lb/>
</p>
<p>
</p>
  </div>
</body>
</text>
</TEI>