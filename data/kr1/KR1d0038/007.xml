<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>儀禮鄭註句讀卷七</head> <lb/>
    <p>
<pb n="1a"/>
欽定四庫全書<lb/>
　儀禮鄭註句讀卷七<lb/>
　　　　　　　　　　　　　濟陽張爾岐撰<lb/>
　大射儀第七<hi>鄭目録云名曰大射者諸侯將有祭祀之事與其羣臣射以觀其禮數中者得</hi>
　<hi>與於祭不數中者不得與於祭射義於五禮屬嘉禮大戴此第十三小戴及别録皆第七</hi>
大射之儀君有命戒射<hi>將有祭祀之事當射宰告於君君乃命之言君有命政教宜由尊者○自此至羹定皆射前戒備之事戒諸官張射侯設樂縣陳燕具凡四節</hi>宰戒百官有事<lb/>
於射者<hi>宰於天子冢宰治官卿也作大事則掌以君命戒於百官○諸侯無冢宰立司徒以兼之此言<pb n="1b"/>宰即司徒也其掌誓戒百官與天子冢宰同</hi>射人戒諸公卿大夫射司士戒<lb/>
士射與贊者<hi>射人掌以射法治射儀司士掌國中之士治凡其戒令皆司馬之屬也殊戒公卿大夫與士辨貴賤也贊佐也謂士佐執事不射者○上文宰承君命既總戒之此射人司士又分别戒之也</hi>
　右戒百官<lb/>
前射三日宰夫戒宰及司馬射人宿視滌<hi>宰夫冢宰之屬掌百官之徴令者司馬於天子政官之卿凡大射則合其六耦滌謂溉器掃除射官○前者宰巳戒百官至此宰夫又以射期將至來告于宰上下交飭也又及司馬者此日量道張侯司馬職也射人宿視滌掃除濯溉又在前射三日之前一夕故云宿</hi>司馬命量人量侯道與所設乏以貍步大侯<lb/>
<pb n="2a"/>
九十參七十干五十設乏各去其侯西十北十<hi>量人司馬之屬掌量道巷涂數者侯謂所射布也尊者射之以威不寧侯卑者射之以求為侯量侯道謂去堂逺近也容謂之乏所以為獲者之禦矢貍之伺物每舉足者正視逺近為發必中也是以量侯道取象焉鄉射記曰侯道五十弓考工記曰弓之下制六尺則此貍步六尺明矣大侯熊侯謂之大者與天子熊侯同參讀為糝糝雜也雜侯者豹鵠而麋飾下天子大夫也干讀為豻豻侯者豻鵠豻飾也大夫將祭於己射麋侯士無臣祭不射○三侯皆以布為之而以皮為鵠旁又飾以皮王大射用虎侯熊侯豹侯畿内諸侯二侯以熊侯為首畿外諸侯得用三侯熊侯糝侯豻侯以熊侯同於天子故云大侯三侯其道遞近以二十步為率尊者射逺卑者射近侯逺則鵠大侯近則鵠小○參依註音糝素感反干依註音豻五旦反</hi>遂命量人巾車張三侯<lb/>
<pb n="2b"/>
大侯之崇見鵠於參參見鵠於干干不及地武不繫左<lb/>
下綱設乏西十北十凡乏用革<hi>巾車於天子宗伯之屬掌裝衣車者亦使張侯侯巾類崇髙也髙必見鵠鵠所射之主射義曰為人君者以為君鵠為人臣者以為臣鵠為人父者以為父鵠為人子者以為子鵠言射中此乃能任已位也鵠之言較較直也射者所以直己志或曰鵠鳥名射之難中巾之為俊是以所射於侯取名也淮南子曰鳱鵠知來然則所云正者正也亦鳥名齊魯之間名題肩為正正鵠皆鳥之捷黠者考工記曰梓人為侯廣與崇方參分其廣而鵠居一焉則大侯之鵠方六尺糝侯之鵠方四尺六寸大半寸豻侯之鵠方三尺三寸少半寸及至也武迹也中人之足長尺二寸以豻侯計之糝侯去地一丈五寸少半寸大侯去地二丈二尺五寸少半寸凡侯北面西方謂之左前射三日張侯設乏欲使有事者豫志<pb n="3a"/>焉○大侯之鵠見參侯之上參侯之鵠見干侯之上干侯下綱則去地一尺二寸此三侯髙下之法也註知三侯之鵠廣狹之數者以侯之廣狹取則於侯道之逺近每弓取二寸九十弓者十八尺七十弓者十四尺五十弓者十尺每侯之鵠又各取其侯三分之一故推知之也設乏西十北十西與北各去侯六丈也云凡乏三侯各有乏也</hi>
　右前射三日戒宰視滌量道張侯<lb/>
樂人宿縣于阼階東笙磬西面其南笙鐘其南鑮皆南<lb/>
陳<hi>笙猶生也東為陽中萬物以生春秋傳曰太簇所以金奏贊陽出滯姑洗所以修絜百物考神納賓是以東方鐘磬謂之笙皆編而縣之周禮曰凡縣鐘磬半為堵全為肆有鐘有磬為全鑮如鐘而大奏樂以鼓鑮為<pb n="3b"/>節○諸侯軒縣三面各有一肆此其東一肆也笙磬笙鐘先儒以為聲與笙協應故名笙○鑮音博</hi>建鼔<lb/>
在阼階西南鼓應鼙在其東南鼔<hi>建猶樹也以木貫而載之樹之跗也南鼔謂所伐面也應鼙應朔鼙也先擊朔鼙應鼙應之鼙小鼔也在東便其先擊小後擊大也鼔不在東縣南為君也○此鼔本在東縣之南與磬鐘鑮共為一肆移來在此者鄭以為為君以君在阼階上近君設之故云為君也下建鼔言一此不言一因移並言之</hi>西階之西頌磬東面其南鐘其南<lb/>
鑮皆南陳一建鼓在其南東鼔朔鼙在其北<hi>言成功曰頌西為隂中萬物之所成春秋傳曰夷則所以詠歌九則平民無忒無射所以宣布哲人之令徳示民軌義是以西方鐘磬謂之頌朔始也奏樂先擊西鼙樂為賓所由來也鐘不言頌鼙不言東鼔義同省文也古文頌為庸○此西<pb n="4a"/>一肆也頌鐘頌磬先儒以為歌頌則奏之故名頌○頌音容</hi>一建鼔在西階之東南<lb/>
面<hi>言面者國君於其羣臣備三面爾無鐘磬有鼔而已其為諸侯則軒縣○軒縣三面皆縣北面合有一肆以其與羣臣射故闕之以辟射位猶設一建鼔者姑備三面耳故言南面與笙磬頌磬同例而與上文建鼔之自東縣移來者異文也</hi>簜在建鼔之間<hi>簜竹也謂笙簫之屬倚於堂</hi>鼗倚于頌<lb/>
磬西紘<hi>鼗如鼔而小有柄賓至摇之以奏樂也紘編磬繩也設鼗在磬西倚于紘也王制曰天子賜諸侯樂則以柷將之賜伯子男樂則以鼗將之○紘音宏</hi>
　右射前一日設樂縣<lb/>
厥明司宫尊于東楹之西兩方壺膳尊兩甒在南有豐<lb/>
<pb n="4b"/>
幂用錫若絺綴諸箭蓋幂加勺又反之皆𤣥尊酒在北<lb/>
<hi>膳尊君尊也後陳之尊之也豐以承尊也説者以為若井鹿盧其為字從豆<graphic n="KR1969" url="https://raw.githubusercontent.com/kanripo/KR-Gaiji/master/images/KR1969.png" mimeType="image/png"/>聲近似豆大而卑矣幂覆尊巾也錫細布也絺細葛也箭篠也為幂蓋卷辟綴於篠横之也又反之為覆勺也皆𤣥尊二者皆有𤣥酒之尊重本也酒在北尊統於君南為上也唯君面尊言専恵也今文錫或作緆絺或作綌古文箭作晉○諸侯將射先行燕禮故此下皆陳燕其綴諸箭者綴錫若絺於箭而張之以覆也蓋幂加勺又反之此覆尊之法勺加幂上復撩幂之垂者以覆勺</hi>尊士旅食于西鑮之南北面兩圜壺<hi>旅衆也士衆食未得正禄謂庶人在官者圜壺變於方也賤無𤣥酒</hi>又尊于大侯之乏東北兩<lb/>
壺獻酒<hi>為𨽻僕人巾車糝侯豻侯之獲者獻讀為沙沙酒濁特泲之必摩沙者也兩壺皆沙酒郊特牲<pb n="5a"/>曰汁獻涗于醆酒服不之尊俟時而陳于南統于侯皆東面○註引郊特牲以証沙酒之義涗泲也泲沙酒者和以醆酒而摩挲之以出鬱鬯之汁也以其祭侯故用鬱鬯設服不之尊在飲不勝者以後故註云俟時明此尊不為服不氏設也○獻素何反泲子禮反涚始鋭反</hi>設洗于阼階東南罍水在<lb/>
東篚在洗西南陳設膳篚在其北西面<hi>或言南陳或言西面異其文也</hi>
又設洗于獲者之尊西北水在洗北篚在南東陳<hi>亦統於侯也無爵因服不也有篚為奠虚爵也服不之洗亦俟時而陳於其南○此篚巾不設爵將因獻服不之爵而用之也</hi>小臣設公席于阼階上西鄉司宫設賓席于戸西南<lb/>
面有加席卿席賓東東上小卿賓西東上大夫繼而東<lb/>
<pb n="5b"/>
上若有東面者則北上席工于西階之東東上諸公阼<lb/>
階西北面東上<hi>唯賓及公席布之也其餘樹之於位後耳小卿命於其君者也席于賓西射禮辨貴賤也諸公大國有孤卿一人與君論道亦不典職如公矣</hi>官饌<hi>百官各饌其所當共之物</hi>羮定<lb/>
<hi>烹肉熟也射義曰諸侯之射也必先行燕禮燕禮牲用狗</hi>
　右射日陳燕具席位<lb/>
射人吿具于公公升即位于席西鄉小臣師納諸公卿<lb/>
大夫諸公卿大夫皆入門右北面東上士西方東面北<lb/>
上大史在干侯之東北北面東上士旅食者在士南北<lb/>
<pb n="6a"/>
面東上小臣師從者在東堂下南面西上<hi>大史在干侯東北士旅食者在士南為有侯故入庭深也小臣師正之佐也正相君出入君之大命○自此至南面反奠于其所北面立皆將射先燕之事公命賓納賓以來主人獻賓賓酢主人主人獻公主人受公酢主人酬賓二人舉觶公取觶酬賓遂旅酬主人獻卿二人再舉觶公為卿舉旅酬主人獻大夫工入奏樂凡十二節皆與燕禮同容有小異主於射故也</hi>公降立于阼階之東南南鄉小臣師詔揖諸公<lb/>
卿大夫諸公卿大夫西面北上揖大夫大夫皆少進<hi>詔告也變爾言揖亦以其入庭深也上言大夫誤衍耳</hi>大射正擯<hi>大射正射人之長</hi>擯者請<lb/>
賓公曰命某為賓<hi>某大夫名</hi>擯者命賓賓少進禮辭<hi>命賓者東面南<pb n="6b"/>顧辭辭以不敏</hi>反命<hi>以賓之辭/告於君</hi>又命之賓再拜稽首受命<hi>又復</hi>擯<lb/>
者反命賓出立于門外北面公揖卿大夫升就席小臣<lb/>
自阼階下北面請執幂者與羞膳者<hi>請士可使執君兩甒之幂及羞脯醢庶羞於君者方圜壺獻無幂</hi>乃命執幂者執幂者升自西階立于尊<lb/>
南北面東上<hi>命者於西階前以公命命之東上執𤣥尊之幂為上羞膳者從而東由堂東升自北階立于房中西面南上不言命者不升堂畧之</hi>膳宰請羞于諸公卿者<hi>膳宰請者異於君也</hi>擯者納賓賓及庭公降一等揖賓賓辟<hi>及至也辟逡遁不敢當盛</hi>
公升即席<hi>以賓將與主人為禮不參之</hi>
<pb n="7a"/>
　右命賓納賓<lb/>
奏肆夏<hi>肆夏樂章名今亡吕叔玉云肆夏時邁也時邁者太平巡守祭山川之樂歌其詩曰明昭有周式序在位又曰我求懿徳肆于時夏奏此以延賓其著宣王徳勸賢與周禮曰賓出入奏肆夏</hi>賓升自<lb/>
西階主人從之賓右北面至再拜賓答再拜<hi>主人宰夫也又掌賓客之獻飲食君於臣雖為賓不親獻以其莫敢亢禮</hi>主人降洗洗南西北面<hi>賓將從降鄉之不於洗北辟正主</hi>賓降階西東面主人辭降賓對<hi>對答</hi>主人北<lb/>
面盥坐取觚洗賓少進辭洗主人坐奠觚于篚興對賓<lb/>
反位<hi>賓少進者所辭異宜違其位也獻不用爵辟正主</hi>主人卒洗賓揖乃升<hi>賓每<pb n="7b"/>先升揖之</hi>主人升賓拜洗主人賓右奠觚答拜降盥賓降主<lb/>
人辭降賓對卒盥賓揖升主人升坐取觚<hi>取觚將就瓦甒酌膳</hi>執<lb/>
幂者舉幂主人酌膳執幂者蓋幂酌者加勺又反之<hi>反之覆勺</hi>筵前獻賓賓西階上拜受爵于筵前反位主人賓右<lb/>
拜送爵<hi>賓既拜於筵前受爵退復位</hi>宰胥薦脯醢<hi>宰胥宰官之吏也不使膳宰薦不主於飲酒變於燕</hi>賓升筵庶子設折俎<hi>庶子司馬之屬掌正六牲之體者也鄉射記曰賓俎脊脅肩肺不使膳宰設俎為射變於燕</hi>賓坐左執觚右祭脯醢奠爵于薦<lb/>
右興取肺坐絶祭嚌之興加于俎坐捝手執爵遂祭酒<lb/>
<pb n="8a"/>
興席末坐啐酒降席坐奠爵拜告㫖執爵興主人答拜<lb/>
<hi>降席席西也㫖美也</hi>樂闋<hi>闋止也樂止者尊賓之禮盛於上也○唯盛得有樂也燕禮記云賓及庭而奏肆夏賓拜酒主人答拜而樂闋亦謂啐酒告㫖時此燕已臣子法郊特牲云賓入大門而奏肆夏卒爵而樂闋彼燕朝聘之賓法也</hi>賓西階上北面坐卒爵興坐奠爵拜執爵興<lb/>
主人答拜<lb/>
　右主人獻賓<lb/>
賓以虚爵降<hi>既卒爵將酢也</hi>主人降賓洗南西北面坐奠觚少<lb/>
進辭降主人西階西東面少進對賓坐取觚奠于篚下<lb/>
<pb n="8b"/>
盥洗<hi>篚下篚南</hi>主人辭洗賓坐奠觚于篚興對卒洗及階揖<lb/>
升主人升拜洗如賓禮賓降盥主人降賓辭降卒盥揖<lb/>
升酌膳執幂如初以酢主人于西階上主人北面拜受<lb/>
爵賓主人之左拜送爵<hi>賓南面授爵乃於左拜凡授爵鄉所受者</hi>主人坐祭<lb/>
不啐酒<hi>辟正主也未薦者臣也</hi>不拜酒<hi>主人之義燕禮曰不拜酒不告㫖</hi>遂卒爵<lb/>
興坐奠爵拜執爵興賓答拜主人不崇酒以虚爵降奠<lb/>
于篚<hi>不崇酒辟正君也崇充也謂謝酒惡相充實</hi>賓降立于西階西東面<hi>既受獻矣不敢安盛</hi>擯者以命升賓賓升立于西序東面<hi>命公命也東西墻謂<pb n="9a"/>之序</hi>
　右賓酢主人<lb/>
主人盥洗象觚升酌膳東北面獻于公<hi>象觚觚有象骨飾也取象觚東面不言實之變於燕</hi>公拜受爵乃奏肆夏<hi>言乃者其節異於賓○賓及庭奏君受爵乃奏也</hi>主人降自西階阼階下北面拜送爵宰胥薦脯醢由<lb/>
左房庶子設折俎升自西階<hi>自由也左房東房也人君左右房鄉射記曰主人俎脊脅臂肺也</hi>公祭如賓禮庶子贊授肺不拜酒立卒爵坐奠<lb/>
爵拜執爵興<hi>凡異者君尊變於賓</hi>主人答拜樂闋升受爵降奠于<lb/>
<pb n="9b"/>
篚<lb/>
　右主人獻公<lb/>
更爵洗升酌散以降酢于阼階下北面坐奠爵再拜稽<lb/>
首公答拜<hi>更易也易爵不敢襲至尊古文更為受</hi>主人坐祭遂卒爵興坐<lb/>
奠爵再拜稽首公答拜主人奠爵于篚<lb/>
　右主人受公酢<lb/>
主人盥洗升媵觚于賓酌散西階上坐奠爵拜賓西階<lb/>
上北面答拜<hi>媵送也散方壺之酒也古文媵皆作騰</hi>主人坐祭遂飲賓辭<lb/>
<pb n="10a"/>
卒爵興坐奠爵拜執爵興賓答拜<hi>辭者辭其代君行酒不立飲也比於正主酬也</hi>主人降洗賓降主人辭降賓辭洗卒洗賓揖升不拜<lb/>
洗<hi>不拜洗酬而禮殺也</hi>主人酌膳賓西階上拜受爵于筵前反位<lb/>
主人拜送爵賓升席坐祭酒遂奠于薦東<hi>遂者因坐而奠之不北面也奠之者酬不舉也</hi>主人降復位賓降筵西東南面立<hi>賓不立於序内位彌尊</hi>
　右主人酬賓<lb/>
小臣自阼階下請媵爵者公命長<hi>命之使選於長幼之中也卿則尊士則卑</hi>
<pb n="10b"/>
小臣作下大夫二人媵爵<hi>作使</hi>媵爵者阼階下皆北面再<lb/>
拜稽首公答拜<hi>再拜稽首拜君命</hi>媵爵者立于洗南西面北上<lb/>
序進盥洗角觶升自西階序進酌散交于楹北降適阼<lb/>
階下皆奠觶再拜稽首執觶興公答拜<hi>序次第也猶代也先者既酌右還而反與後酌者交於西楹北相左俟於西階上乃降徃來以右為上古文曰降造阼階下</hi>媵爵者<lb/>
皆坐祭遂卒觶興坐奠觶再拜稽首執觶興公答再拜<lb/>
媵爵者執觶待于洗南<hi>待待君命</hi>小臣請致者<hi>請君使一人與二人與不必君命</hi>若命皆致則序進奠觶于篚阼階下皆北面再<lb/>
<pb n="11a"/>
稽首公答拜媵爵者洗象觶升實之序進坐奠于薦南<lb/>
北上降適阼階下皆再拜稽首送觶公答拜<hi>既酌而代進徃來由尊北交於東楹北亦相左奠於薦南不敢必君舉</hi>媵爵者皆退反位<hi>反門右北面位</hi>
　右二人媵觶將為賓舉旅酬<lb/>
公坐取大夫所媵觶興以酬賓賓降西階下再拜稽首<lb/>
小臣正辭賓升成拜<hi>公起酬賓於西階降尊以就卑也正長也小臣長辭變於燕升成拜復再拜稽首先時君辭之於禮若未成然</hi>公坐奠觶答拜執觶興公卒觶賓<lb/>
下拜小臣正辭賓升再拜稽首<hi>不言成拜者為拜故下實未拜也下不就拜禮<pb n="11b"/>也下亦降也發端言降拜因上事言下拜</hi>公坐奠觶答拜執觶興賓進受虚<lb/>
觶降奠于篚易觶興洗<hi>賓進以臣道也君受虚爵君不親酌凡爵不相襲者於尊者言更自敵以下言易更作新易有故之辭也不言公酬賓於西階上及公反位者尊君空其文也○公授賓爵即反位</hi>公有命則不易不洗反升酌膳下拜小臣正辭賓升<lb/>
再拜稽首公答拜<hi>不易君義也不洗臣禮也○公答拜於阼階上</hi>賓吿于擯者<lb/>
請旅諸臣擯者吿于公公許<hi>旅序也賓欲以次序勸諸臣酒</hi>賓以旅大<lb/>
夫于西階上擯者作大夫長升受旅<hi>作使也使之以長幼之次先孤</hi>賓<lb/>
大夫之右坐奠觶拜執觶興大夫答拜賓坐祭立卒觶<lb/>
<pb n="12a"/>
不拜若膳觶也則降更觶洗升實散大夫拜受賓拜送<lb/>
遂就席大夫辯受酬如受賓酬之禮不祭酒卒受者以<lb/>
虚觶降奠于篚復位<lb/>
　右公取媵觶酬賓遂旅酬<lb/>
主人洗觚升實散獻卿于西階上司宫兼卷重席設于<lb/>
賓左東上卿升拜受觚主人拜送觚卿辭重席司宫徹<lb/>
之<hi>徹猶去也重席雖非加猶為其重累辭之辟君</hi>乃薦脯醢卿升席庶子設折<lb/>
俎<hi>卿折俎未聞蓋用脊脅臑折肺卿有俎者射禮尊</hi>卿坐左執爵右祭脯醢奠<lb/>
<pb n="12b"/>
爵于薦右興取肺坐絶祭不嚌肺興加于俎坐捝手取<lb/>
爵遂祭酒執爵興降席西階上北面坐卒爵興坐奠爵<lb/>
拜執爵興<hi>陳酒肴君之恵也不嚌肺亦自貶於君</hi>主人答拜受爵卿降復<lb/>
位<hi>復西面位不酢辟君</hi>辯獻卿主人以虛爵降奠于篚擯者升卿<lb/>
卿皆升就席若有諸公則先卿獻之如獻卿之禮席于<lb/>
阼階西北面東上無加席<hi>公孤也席之北面為大尊屈之也亦因阼階上近君近君則親寵苟敬私昵之坐</hi>
　右主人獻卿<lb/>
<pb n="13a"/>
小臣又請媵爵者二大夫媵爵如初請致者若命長致<lb/>
則媵爵者奠觶于篚<hi>命長致者使長者一人致也公或時未能舉自優暇</hi>一人待<lb/>
于洗南<hi>不致者</hi>長致者阼階下再拜稽首公答拜<hi>再拜稽首拜君命</hi>洗象觶升實之坐奠于薦南降與立于洗南者二人<lb/>
皆再拜稽首送觶公答拜<hi>奠於薦南先媵者上觶之處也二人皆拜如初共勸君飲之</hi>
　右二人再媵觶<lb/>
公又行一爵若賓若長唯公所賜<hi>一爵先媵者之下觶也若賓若長禮殺也<pb n="13b"/>長孤卿之尊者也於是言賜射禮明尊卑</hi>以旅于西階上如初<hi>賜賓則以酬長賜長則以酬賓大夫長升受旅以辯</hi>大夫卒受者以虚觶降奠于篚<lb/>
　右公又行一觶為卿舉旅<lb/>
主人洗觚升獻大夫于西階上大夫升拜受觚主人拜<lb/>
送觚大夫坐祭立卒爵不拜既爵主人受爵大夫降復<lb/>
位<hi>既盡也大夫卒爵不拜賤不備禮</hi>胥薦主人于洗北西面脯醢無脀<lb/>
<hi>胥宰官之吏主人下大夫也先大夫薦之尊之也不薦于上辟正主脀俎實</hi>辯獻大夫遂薦<lb/>
之繼賓以西東上若有東面者則北上卒擯者升大夫<lb/>
<pb n="14a"/>
大夫皆升就席<hi>辯獻乃薦畧賤也亦獻後布席也○每獻一人訖降階獻徧擯者乃總升之就席就席訖乃薦之</hi>
　右主人獻大夫<lb/>
乃席工于西階上少東小臣納工工六人四瑟<hi>工謂瞽矇善歌諷誦詩者也六人大師少師各一人上工四人四瑟者禮大樂衆也</hi>僕人正徒相大師僕<lb/>
人師相少師僕人士相上工<hi>徒空手也僕人正僕人之長師其佐也士其吏也天子視瞭相工諸侯兼官是以僕人掌之大師少師工之長也凡國之瞽矇正焉杜蒯曰曠也大師也於是分别工及相者射禮明貴賤○蒯苦怪反</hi>相者皆左何瑟後首内弦挎越右手<lb/>
<pb n="14b"/>
相<hi>謂相上工者後首主於射畧於此樂也内弦挎越以右手相工由便也越瑟下孔所以發越其聲者也古文後首為後手</hi>後者徒相入<hi>謂相大師少師者也上列官之尊卑此言先後之位亦所以明貴賤凡相者以工出入</hi>小樂正從之<hi>從大師也後升者變於燕也小樂正於天子樂師也</hi>升自<lb/>
西階北面東上<hi>工六人</hi>坐授瑟乃降<hi>相者也降立於西縣之北</hi>小樂正<lb/>
立于西階東<hi>不統於工明工雖衆位猶在此○燕禮工四人樂正升立于工之西在西階東此工六人數衆疑位移近西乃樂正猶立西階東不變是統於階而不統於工也</hi>乃歌鹿鳴三終<lb/>
<hi>鹿鳴小雅篇也人君與臣下及四方之賓燕講道修政之樂歌也言己有㫖酒以召嘉賓與之飲者樂嘉賓之來示我以善道又樂嘉賓有孔昭之明徳可則傚也歌庶鳴三終而不歌四牡皇皇者華主於講道畧於勞苦<pb n="15a"/>與諮事</hi>主人洗升實爵獻工工不興左瑟<hi>工歌而獻之以事報之也洗爵獻工辟正主也獻不用觚工賤異之也工不興不能備禮左瑟便其右大師無瑟於是言左瑟者節也</hi>一<lb/>
人拜受爵<hi>謂大師也言一人者工賤同之也工拜於席</hi>主人西階上拜送爵<lb/>
薦脯醢<hi>輙薦之變於大夫</hi>使人相祭<hi>使人相者相其祭薦祭酒</hi>卒爵不拜主<lb/>
人受虚爵衆工不拜受爵坐祭遂卒爵辯有脯醢不祭<lb/>
<hi>相者相其祭酒而已</hi>主人受爵降奠于篚復位大師及少師上工<lb/>
皆降立于鼓北羣工陪于後<hi>鼓北西縣之北也言鼔北音與鼔齊面餘長在後也羣工陪于後三人為列也於是時小樂正亦降立于其南北面工立僕人立于其側坐則在後考工記曰鼔人<pb n="15b"/>為臯陶長六尺有六寸○註鼔北西縣之北也句可疑</hi>乃管新宫三終<hi>管謂吹簜以播新官之樂其篇亡其義未聞笙從工而入既管不獻畧下樂也立于東縣之中○註立于東縣之中句可疑愚案燕禮笙入立于縣中註云縣中縣中央也鄉飲酒禮曰磬南北面疏云諸侯軒縣闕南面而已故得言縣中鄉飲酒唯以磬縣而已不得言縣中而云磬南註引鄉飲酒者欲見此雖軒縣近北面縣之南也此經初設樂無北面縣但移東縣建鼔在阼階西又設一建鼔在西階東正當北面一縣之處簜在建鼓之間註云簜謂笙簫之屬倚于堂又與燕禮笙入所立之位同疑設之左此者亦奏之于此至此管新宫三終註乃云立于東縣之中不知於經何據若云辟射位射事未至無可辟也且上文大師等立于鼓北亦當是此建鼓之北註以為西縣之北不知西縣何以單名為鼓竊疑大師等立此或亦以將奏管故臨之非徒立也至下管三終乃相率而東<pb n="16a"/>耳既從工而入工升堂笙即立堂下亦其宜也姑存此疑以質知者</hi>卒管大師及少師上<lb/>
工皆東坫之東南西面北上坐<hi>不言縣北統於堂也於是時大樂正還北面立于其南</hi>
　右作樂娛賓射前燕禮備<lb/>
擯者自阼階下請立司正<hi>三爵既備上下樂作君將留羣臣而射宜更立司正以監之察儀法也</hi>公許擯者遂為司正<hi>君許其請因命用之不易之者俱相禮其事同也</hi>
司正適洗洗角觶南面坐奠于中庭<hi>奠觶者著其位以顯其事威儀多也</hi>
升東楹之東受命于公西階上北面命賓諸公卿大夫<lb/>
<pb n="16b"/>
公曰以我安賓諸公卿大夫皆對曰諾敢不安<hi>以我安者君意殷勤欲留之以我故安也○公曰以我安即司正命衆之辭言公有命如此也</hi>司正降自西階<lb/>
南面坐取觶升酌散降南面坐奠觶<hi>奠於中庭故處</hi>興右還北<lb/>
面少立坐取觶興坐不祭卒觶奠之興再拜稽首左還<lb/>
南面坐取觶洗南面反奠于其所北面立<hi>皆所以自昭明於衆也將於觶南北面則右還於觶北南面則左還如是得從觶西徃來也必從觶西徃來者為君在阼不背之也○還音旋後同</hi>
　右將射立司正安賓察儀<lb/>
<pb n="17a"/>
司射適次袒决遂執弓挾乘矢於弓外見鏃於弣右巨<lb/>
指鈎弦<hi>司射射人也次若今時更衣處帳幃席為之耦次在洗東南袒左免衣也决猶闓也以象骨為之著右巨指所以鉤弦而闓之遂射韝也以朱韋為之著左臂所以遂弦也方持弦矢曰挾乘矢四矢弣弓把也見鏃焉順其射也右巨指右手大擘以鉤弦弦在旁挾由便也古文挾皆作接○此下方及射事有三耦不釋獲之射有三耦衆耦釋獲之射有以樂射共三番射亦畧如鄉射之節自此至左右撫之興反位皆言三耦不釋獲之射司射納器比耦司射誘射三耦乃射射巳取矢凡四節</hi>自阼階前曰為政請<lb/>
射<hi>為政謂司馬也司馬政官主射禮○司射請于君曰為政之官請行射禮</hi>遂告曰大夫與<lb/>
大夫士御於大夫<hi>因告選三耦於君御由侍也大夫與大夫為耦不足則士侍於大夫與為<pb n="17b"/>耦也今文於為于○既請射得命遂告君以比耦也</hi>遂適西階前東面右顧命有<lb/>
司納射器<hi>納内也○有司士佐執事不射者也士在西階南東面故於西階前右顧命之必東面者君在阼宜向之也</hi>射器皆入君之弓矢適東堂賓之弓矢與中<lb/>
籌豐皆止于西堂下衆弓矢不挾總衆弓矢楅皆適次<lb/>
而俟<hi>中閭中算器也籌算也豐可奠射爵者衆弓矢三耦及卿大夫以下弓矢也司射矢亦止西堂下衆弓矢不挾則納公與賓弓矢者挾之楅承矢器今文俟作待</hi>工人士與梓人升自北<lb/>
階兩楹之間疏數容弓若丹若墨度尺而午射正莅之<lb/>
<hi>工人士梓人皆司空之屬能正方圜者一從一横曰午謂畫物也射正司射之長○左為下物右為上物</hi>卒<lb/>
<pb n="18a"/>
畫自北階下司宫埽所畫物自北階下<hi>埽物重射事也工人士梓人司宫位在北堂下○既畫復埽之取畧辨縱横而已</hi>太史俟于所設中之西東面<lb/>
以聽政<hi>中未設也太史俟焉將有事也鄉射禮曰設中南當楅西當西序東面○中尚未設而云所設中之西謂其擬設中之地之西也周禮春官太史職云凡射事飾中舍算執其禮事</hi>司射西面誓<lb/>
之曰公射大侯大夫射參士射干射者非其侯中之不<lb/>
獲卑者與尊者為耦不異侯太史許諾<hi>誓猶告也古文異作辭○侯以尊卑異同耦則卑者得與尊者共侯也</hi>遂比三耦<hi>比選次之也不言面者大夫在門右北面士西方東面○疏云天子大射賓射六耦三侯畿内諸侯二侯四耦畿外諸侯三侯三耦若燕射則天子諸侯同三<pb n="18b"/>耦一侯而已卿大夫士例同一侯三耦</hi>三耦俟于次北西面北上<hi>未知其耦今文俟為立○但知為三耦未知孰與孰耦也</hi>司射命上射曰某御於子命下射<lb/>
曰子與某子射卒遂命三耦取弓矢于次<hi>取弓矢不拾者次中隠蔽處○鄉射堂西取矢則拾取拾取更迭而取也</hi>
　右請射納器誓射比耦<lb/>
司射入于次搢三挾一个出于次西面揖當階北面揖<lb/>
及階揖升堂揖當物北面揖及物揖由下物少退誘射<lb/>
<hi>搢扱也挾一个挾於弦也个猶枚也由下物而少退謙也誘猶教也夫子循循然善誘人</hi>射三侯將<lb/>
<pb n="19a"/>
乘矢始射干又射參大侯再發<hi>將行也行四矢象有事於四方詩云四矢反兮以御亂兮</hi>卒射北面揖<hi>揖於當物之處不南面者為不背卿</hi>及階揖降如升射<lb/>
之儀遂適堂西改取一个挾之<hi>改更也不射而挾矢示有事也</hi>遂取扑<lb/>
搢之以立于所設中之西南東面<hi>扑所以撻犯教者也於是言立著其位也鄉射記曰司射之弓矢與扑倚于西階之西</hi>
　右司射誘射<lb/>
司馬師命負侯者執旌以負侯<hi>司馬師正之佐也欲令射者見侯與旌深志於侯中也負侯獲者也天子服不氏下士一人徒四人掌以旌居乏待獲析羽為旌</hi>負侯者皆適<lb/>
<pb n="19b"/>
侯執旌負侯而俟司射適次作上耦射<hi>作使也</hi>司射反位<lb/>
上耦出次西面揖進上射在左並行當階北面揖及階<lb/>
揖上射先升三等下射從之中等<hi>上射在左便射位也中猶間也○發位並行及升上射皆居左履物南面上射乃在右右物為上也</hi>上射升堂少左下射升上<lb/>
射揖並行<hi>並併也併東行</hi>皆當其物北面揖及物揖皆左足履<lb/>
物還視侯中合足而俟<hi>視侯中各視其侯之中大夫耦則視參中參中十四尺士耦則視干中干中十尺</hi>司馬正適次袒决遂執弓右挾之出升自西<lb/>
階適下物立于物間左執弣右執簫南揚弓命去侯<hi>司馬<pb n="20a"/>正政官之屬簫弓末揚弓者執下末揚猶舉也適下物由上射後東過也命去侯者將射當獲也鄉射禮曰西南面立於物間</hi>負侯皆許諾以宫趨直西及乏南又諾以商至<lb/>
乏聲止<hi>宫為君商為臣其聲和相生也鄉射禮曰獲者執旌許諾古文聲為磬</hi>授獲者退<lb/>
立于西方獲者興共而俟<hi>大侯服不氏負侯徒一人居乏相代而獲參侯干侯徒負侯居乏不相代鄉射禮曰獲者執旌許諾聲不絶以至於乏坐東面偃旌興而俟古文獲皆作䕶非也○授獲者謂以旌授代已而獲之人指大侯也餘二侯則負侯獲者本一人但偃旌而俟如鄉射禮所云也</hi>司馬<lb/>
正出于下射之南還其後降自西階遂適次釋弓説决<lb/>
拾襲反位<hi>拾遂也鄉射禮曰司馬反位立于司射之南</hi>司射進與司馬正交<lb/>
<pb n="20b"/>
于階前相左由堂下西階之東北面視上射命曰毋射<lb/>
獲毋獵獲上射揖司射退反位<hi>射獲矢中乏也從旁為獵○司射位在所設中之西南東面</hi>乃射上射既發挾矢而后下射射拾發以將乘<lb/>
矢<hi>拾更也將行也</hi>獲者坐而獲<hi>坐言/獲也</hi>舉旌以宫偃旌以商<hi>等言獲也</hi>
獲而未釋獲<hi>但言獲未釋算古文釋為舍</hi>卒射右挾之北面揖揖如<lb/>
升射<hi>右挾之右手挾弦</hi>上射降三等下射少右從之中等並行<lb/>
上射於左與升射者相左交于階前相揖適次釋弓説<lb/>
决拾襲反位<hi>上射於左由下射階上少右乃降待之言襲者凡射皆袒</hi>三耦卒射亦<lb/>
<pb n="21a"/>
如之司射去扑倚于階西適阼階下北面吿于公曰三<lb/>
耦卒射反搢扑反位<lb/>
　右三耦射<lb/>
司馬正袒决遂執弓右挾之出與司射交于階前相左<lb/>
<hi>出出于次也袒時亦適次○疏曰凡袒襲皆於隠處</hi>升自西階自右物之後立于<lb/>
物間西南面揖弓命取矢<hi>揖推之</hi>負侯許諾如初去侯皆<lb/>
執旌以負其侯而俟<hi>俟小臣取矢以旌指教之○負侯許諾如初去侯如去侯時之諾以宫又諾以商也</hi>司馬正降自西階北面命設楅<hi>此出于下射之南還其後而降<pb n="21b"/>之</hi>小臣師設楅司馬正東面以弓為畢<hi>畢所以教助執事者鄉射記曰乃設楅于中庭南當洗東肆○以弓為畢謂以弓指授如載鼎之用畢然引鄉射記文證此設楅之處也</hi>既<lb/>
設楅司馬正適次釋弓説决拾襲反位小臣坐委矢于<lb/>
楅北括司馬師坐乘之卒<hi>乘四四數之</hi>若矢不備則司馬正<lb/>
又袒執弓升命取矢如初曰取矢不索乃復求矢加于<lb/>
楅卒司馬正進坐左右撫之興反位<hi>左右撫分上下射此坐皆北面</hi>
　右三耦射後取矢射禮第一番竟<lb/>
司射適西階西倚扑升自西階東面請射于公<hi>倚扑者將即君<pb n="22a"/>前不敢佩刑器也升堂者欲諸公卿大夫辯聞也○此下言三耦衆耦釋獲之射其在方射時者有命耦有三耦取矢于楅有三耦再射釋獲有公與賓射有卿大夫士皆射凡五節其在射以後者有取矢有數獲有飲不勝者有獻服不及𨽻僕巾車獲者有獻釋獲者亦五節射之第二番也</hi>公許遂適西階上<lb/>
命賓御于公諸公卿則以耦告于上大夫則降即位而<lb/>
後告<hi>告諸公卿於堂上尊之也</hi>司射自西階上北面吿于大夫曰請<lb/>
降司射先降搢扑反位大夫從之降適次立于三耦之<lb/>
南西面北上<hi>適次由次前而北西面立○疏曰上云司射等適次謂入次中此適次大夫降自西階東行適次所過向堂東西面立因過次為適次非入次也</hi>司射東面于大夫之西<lb/>
<pb n="22b"/>
比耦大夫與大夫命上射曰某御於子命下射曰子與<lb/>
某子射卒遂比衆耦<hi>衆耦士也</hi>衆耦立于大夫之南西面北<lb/>
上若有士與大夫為耦則以大夫之耦為上<hi>為上居羣士之上○為上指立位而言</hi>命大夫之耦曰子與某子射告於大夫曰某<lb/>
御於子<hi>士雖為上射其辭猶尊大夫</hi>命衆耦如命三耦之辭諸公卿<lb/>
皆未降<hi>言未降者見其志在射</hi>
　右將射命耦<lb/>
遂命三耦各與其耦拾取矢皆袒决遂執弓右挾之<hi>此命<pb n="23a"/>入次之事也司射既命而反位不言之者上射出當作取矢事未訖</hi>一耦出西面揖當楅<lb/>
北面揖及楅揖<hi>三耦同入次其出也一上射出西面立司射作之乃揖行也當楅楅正南之東西</hi>上射東面下射西面上射揖進坐横弓卻手自弓下<lb/>
取一个兼諸弣興順羽且左還毋周反面揖<hi>横弓者南踣弓也卻手自弓下取矢者以左手在弓表右手從裏取之便也兼并也并矢於弣當順羽既又當執弦順羽者手放而下備不整理也左還反其位毋周右還而反東面也君在阼還周則下射將背之古文且為阻○踣歩北反</hi>
下射進坐横弓覆手自弓上取一个兼諸弣興順羽且<lb/>
左還毋周反面揖<hi>横弓亦南踣弓也人東西鄉以南北為横覆手自弓上取矢以左手在弓<pb n="23b"/>裏右手從表取之便也</hi>既拾取矢梱之<hi>梱齊等之也古文梱作魁○梱疑當作捆孟子注捆猶叩椓也叩椓有取齊之義若梱則門橛耳</hi>兼挾乘矢皆内還南面揖<hi>内還者上射左下射右不皆左還亦以君在阼嫌下射故左還而皆之也上以陽為内下以隂為内因其宜可也</hi>適<lb/>
楅南皆左還北面揖搢三挾一个<hi>楅南鄉當楅之位也</hi>揖以耦左<lb/>
還上射於左<hi>以猶與也言以者耦之事成於此意相人耦也上射轉居左便其反位也上射少北乃東面</hi>退者與進者相左相揖退釋弓矢于次説决拾襲<lb/>
反位二耦拾取矢亦如之後者遂取誘射之矢兼乘矢<lb/>
而取之以授有司于次中皆襲反位<hi>有司納射器因留主授受之○三耦<pb n="24a"/>反位反次北西面北上之位</hi>
　右三耦拾取矢于楅<lb/>
司射作射如初一耦揖升如初司馬命去侯負侯許諾<lb/>
如初司馬降釋弓反位司射猶挾一个去扑與司馬交<lb/>
于階前適阼階下北面請釋獲于公<hi>猶守故之辭於此言之者司射既誘射恒執弓挾矢以掌射事備尚末知當教之也今三耦卒射衆以知之矣猶挾之者君子不必也</hi>公許<lb/>
反搢扑遂命釋獲者設中以弓為畢北面<hi>北面立于所設中之南當視之也鄉射禮曰設中南當楅西當西序</hi>大史釋獲小臣師執中先首坐設<lb/>
<pb n="24b"/>
之東面退大史實八算于中横委其餘于中西興共而<lb/>
俟<hi>先猶前也命大史而小臣師設之國君官多也小臣師退反東堂下位鄉射禮曰横委其餘于中西南末○中形為伏獸竅其背以置獲籌執之則前其首設之則東其面面首一也</hi>司射西面命曰<lb/>
中離維綱揚觸梱復公則釋獲衆則不與<hi>離猶過也獵也侯有上下綱其邪制躬舌之角者為維或曰維當為絹絹綱耳揚觸者謂矢中他物揚而觸侯也梱復為矢至侯不著而還復復反也公則釋獲優君也衆當中鵠而著古文梱作魁</hi>唯公所中中三侯皆獲<lb/>
<hi>值中一侯則釋獲</hi>釋獲者命小史小史命獲者<hi>傳告服不使知此司射所命</hi>
司射遂進由堂下北面視上射命曰不貫不釋上射揖<lb/>
<pb n="25a"/>
司射退反位<hi>貫猶中也射不中鵠不釋算古文貫作關</hi>釋獲者坐取中之八<lb/>
算改實八算興執而俟<hi>執所取算</hi>乃射若中則釋獲者每一<lb/>
个釋一算上射於右下射於左若有餘算則反委之<hi>委餘算禮貴異</hi>又取中之八算改實八算于中興執而俟三耦卒<lb/>
射<lb/>
　右三耦再射釋獲<lb/>
賓降取弓矢于堂西<hi>不敢與君並俟吿取之以升俟君事畢○君待告乃取弓矢</hi>諸<lb/>
公卿則適次繼三耦以南<hi>言繼三耦明在大夫北○此適次亦過次前至堂東三耦<pb n="25b"/>之南西面立也</hi>公將射則司馬師命負侯皆執其旌以負其侯<lb/>
而俟<hi>君尊若始焉</hi>司馬師反位𨽻僕人埽侯道<hi>新之</hi>司射去扑<lb/>
適阼階下告射于公公許適西階東告于賓<hi>告當射也今文曰阼階下無適</hi>遂搢扑反位小射正一人取公之决拾于東坫上<lb/>
一小射正授弓拂弓皆以俟于東堂<hi>授弓當授大射正拂弓去塵</hi>公<lb/>
將射則賓降適堂西袒决遂執弓搢三挾一个升自西<lb/>
階先待于物北北一笴東面立<hi>不敢與君併笴矢幹東面立鄉君也</hi>司馬<lb/>
升命去侯如初還右乃降釋弓反位<hi>還右還君之右也猶出下射之南還<pb n="26a"/>其後也今文曰右還</hi>公就物小射正奉决拾以笥大射正執弓皆<lb/>
以從於物<hi>笥萑葦器大射正舍司正親其職○大射正初為擯者復自擯者立為司正至此又舍司正來執弓也</hi>小射正坐奠笥于物南遂拂以巾取决興贊設<lb/>
决朱極三<hi>極猶放也所以韜指利放弦也以朱韋為之三者食指將指無名指無極放弦契於此指多則痛小指短不用</hi>小臣正贊袒公袒朱襦卒袒小臣正退俟于<lb/>
東堂小射正又坐取拾興贊設拾以笥退奠于坫上復<lb/>
位<hi>既袒乃設拾拾當以韝襦上</hi>大射正執弓以袂順左右隈上再下<lb/>
壹左執弣右執簫以授公公親揉之<hi>順放之也隈弓淵也揉宛之觀其安<pb n="26b"/>危也今文順為循古文揉為紐○隈烏回反揉而九反</hi>小臣師以巾内拂矢而授<lb/>
矢于公稍屬<hi>内拂恐塵及君也稍屬不搢矢○稍屬者發一矢乃復授一矢接續而授也○屬之玉反</hi>大射正立于公後以矢行告于公<hi>若不中使君當知而改其度</hi>下<lb/>
曰留上曰揚左右曰方<hi>留不至也揚過去也方出旁也</hi>公既發大射正<lb/>
受弓而俟拾發以將乘矢<hi>公下射也而先發不留尊也</hi>公卒射小臣<lb/>
師以巾退反位大射正受弓<hi>受弓以授有司於東堂</hi>小射正以笥<lb/>
受决拾退奠于坫上復位大射正退反司正之位小臣<lb/>
正贊襲公還而后賓降釋弓于堂西反位于階西東面<lb/>
<pb n="27a"/>
<hi>階西東面賓降位</hi>公即席司正以命升賓賓升復筵而后卿大<lb/>
夫繼射<lb/>
　右君與賓耦射<lb/>
諸公卿取弓矢于次中袒决遂執弓搢三挾一个出西<lb/>
面揖揖如三耦升射卒射降如三耦適次釋弓説决拾<lb/>
襲反位衆皆繼射釋獲皆如初<hi>諸公卿言取弓矢衆言釋獲互言也</hi>卒射<lb/>
釋獲者遂以所執餘獲適阼階下北面告于公曰左右<lb/>
卒射<hi>司射不言告者釋獲者於是有事宜終之也餘獲餘算也無餘算則無所執古文曰餘算</hi>反位<lb/>
<pb n="27b"/>
坐委餘獲于中西興共而俟<lb/>
　右公卿大夫及衆耦皆射<lb/>
司馬袒執弓升命取矢如初負侯許諾以旌負侯如初<lb/>
司馬降釋弓如初小臣委矢于楅如初<hi>司馬司馬正於是司馬師亦坐乘矢</hi>賓諸公卿大夫之矢皆異束之以茅卒正坐左右撫<lb/>
之進束反位<hi>異束大夫矢尊殊之也正司馬正也進前也又言束整結之示親也</hi>賓之矢<lb/>
則以授矢人于西堂下<hi>是言矢人則納射器之有司各以其器名官職不言君矢小臣以授矢人于東堂下可知</hi>司馬釋弓反位而后卿大夫升就席<hi>此言其升<pb n="28a"/>前小臣委矢于楅○方司馬釋弓反位卿大夫即升就席是其升在小臣委矢之前以上文類言如初諸事故至此始特言之</hi>
　右射訖取矢<lb/>
司射適階西釋弓去扑襲進由中東立于中南北面視<lb/>
算<hi>釋弓去扑射事巳也</hi>釋獲者東面于中西坐先數右獲<hi>固東面矣復言之者少南就右獲</hi>二算為純<hi>純猶全也耦隂陽也</hi>一純以取實于左手十<lb/>
純則縮而委之<hi>縮從也於數者東西為從古文縮皆作蹙</hi>每委異之<hi>易校數</hi>有<lb/>
餘純則横諸下<hi>又異之也自近為下</hi>一算為奇奇則又縮諸純下<lb/>
<pb n="28b"/>
<hi>又從之</hi>興自前適左<hi>從中前北也/更端故起</hi>東面坐<hi>少北於故</hi>坐兼斂算<lb/>
實于左手一純以委十則異之<hi>變於右也</hi>其餘如右獲<hi>謂所縮所横者○按釋獲者在中西東面而釋獲其右獲之算在中南左獲之算在中北故此數右獲則註云少南就右獲數左獲則註云從中前北又云少北於故也</hi>司射復位釋獲者遂進取賢獲<lb/>
執之由阼階下北面告于公<hi>賢獲勝黨之算也執之者齊而取其餘</hi>若右<lb/>
勝則曰右賢於左若左勝則曰左賢於右以純數告若<lb/>
有奇者亦曰奇<hi>告曰某賢於某若干純若干奇</hi>若左右鈞則左右各執<lb/>
一算以告曰左右鈞還復位坐兼斂算實八算于中委<lb/>
<pb n="29a"/>
其餘于中西興共而俟<lb/>
　右數左右獲算多少<lb/>
司射命設豐<hi>當飲不勝者射爵</hi>司宫士奉豐由西階升北面坐<lb/>
設于西楹西降復位勝者之弟子洗觶升酌散南面坐<lb/>
奠于豐上降反位<hi>弟子其少者也不授者射爵猶罰爵畧之</hi>司射遂袒執弓<lb/>
挾一个搢扑東面于三耦之西命三耦及衆射者勝者<lb/>
皆袒决遂執張弓<hi>執張弓言能用之也右手挾弦</hi>不勝者皆襲説决拾<lb/>
卻左手右加弛弓于其上遂以執弣<hi>固襲説决拾矣復言之者起勝者也<pb n="29b"/>不勝者執弛弓言不能用之也兩手執弣無所挾也</hi>司射先反位<hi>居前俟所命入次而來飲</hi>三<lb/>
耦及衆射者皆升飲射爵于西階上<hi>不勝之黨無不飲○疏曰大射者所以擇士以助祭今若在於不勝之黨雖數中亦受罰及其助祭雖飲射爵亦得助祭但在勝黨雖不飲罰爵若不數中亦不得助祭飲罰據一黨而言助祭取一身之藝義固不同也</hi>小射正作升飲射<lb/>
爵者如作射一耦出揖如升射及階勝者先升升堂少<lb/>
右<hi>先升尊賢也少右辟飲者亦因相飲之禮然○獻酬之禮獻者在右也</hi>不勝者進北面<lb/>
坐取豐上之觶興少退立卒觶進坐奠于豐下興揖<hi>立卒觶不祭不拜受罰不備禮也右手執觶左手執弓</hi>不勝者先降<hi>後升先降畧之不由次也降而<pb n="30a"/>少右復並行</hi>與升飲者相左交于階前相揖適次釋弓襲反<lb/>
位僕人師繼酌射爵取觶實之反奠于豐上退俟于序<lb/>
端<hi>僕人師酌者君使之代弟子也自此以下辯為之酌</hi>升飲者如初三耦卒飲<lb/>
若賓諸公卿大夫不勝則不降不執弓耦不升<hi>此耦謂士也諸公卿或闕士為之耦者不升其諸公卿大夫相為耦者不降席重恥尊也</hi>僕人師洗升實觶<lb/>
以授賓諸公卿大夫受觶于席以降適西階上北面立<lb/>
飲卒觶授執爵者反就席<hi>雖尊亦西階上立飲不可以已尊枉正罰也授爵而不奠豐尊大夫也</hi>
<pb n="30b"/>
若飲公則侍射者降洗角觶升酌散降拜<hi>侍射賓也飲君則不敢以為罰從致爵之禮也○角觶疏以為以兕角為之對下文飲君象觶而言仍是三升之觶非四升曰角之角也</hi>
公降一等小臣正辭賓升再拜稽首公答再拜賓坐祭<lb/>
卒爵再拜稽首公答再拜賓降洗象觶升酌膳以致下<lb/>
拜小臣正辭升再拜稽首公答再拜公卒觶賓進受觶<lb/>
降洗散觶升實散下拜小臣正辭升再拜稽首公答再<lb/>
拜<hi>宵復酌自飲者夾爵也但如致爵則無以異於燕也夾爵亦所以恥公也所謂若飲君燕則夾爵○註末引鄉射文若云若飲君用燕禮致爵之法其異者夾爵耳</hi>賓坐不祭卒觶降奠于篚<lb/>
<pb n="31a"/>
階西東面立<hi>不祭象射爵</hi>擯者以命升賓賓升就席<hi>擯者司正也今文席為筵</hi>
若諸公卿大夫之耦不勝則亦執弛弓特升飲<hi>此耦亦謂士也特猶獨也以尊為耦而又不勝使之獨飲若無倫匹孤賤也</hi>衆皆繼飲射爵如三耦<lb/>
射爵辯乃徹豐與觶<hi>徹除也</hi>
　右飲不勝者<lb/>
司宫尊侯于服不之東北兩獻酒東面南上皆加勺設<lb/>
洗于尊西北篚在南東肆實一散于篚<hi>為大侯獲者設尊也言尊侯者<pb n="31b"/>獲者之功由侯也不於初設之者不敢必君射也君不射則不獻大侯之獲者散爵名容五升○獻素何反</hi>
司馬正洗散遂實爵獻服不<hi>言服不者著其官尊大侯也服不司馬之屬掌養猛獸而教擾之者洗酌皆西面○服不即獲者也前此皆言獲者以其事名之至此乃著其官是尊大侯也</hi>服<lb/>
不侯西北三步北面拜受爵<hi>近其所為獻○服不得獻以侯之故則侯是其所為獻也故近侯而不近乏</hi>司馬正西面拜送爵反位<hi>不俟卒爵畧賤也此終言之獻服不之徒乃反位○此叚鄭註可疑當以經文為正服不之徒或在司馬師所獻之中耳</hi>宰夫有司<lb/>
薦庶子設折俎<hi>宰夫有司宰夫之吏也鄉射記曰獲者之俎折脊脅肺</hi>卒錯獲者<lb/>
適右个薦俎從之<hi>不言服不言獲者國君大侯服不負侯其徒居乏待獲變其文容二人也<pb n="32a"/>司馬正皆獻之薦俎已錯乃適右个明此獻已已歸功於侯也適右个由侯内鄉射記曰東方謂之右个○信如註言司馬正並獻二人當用二爵經文明言實一散于篚安得有二爵乎司馬正所獻决是服不氏一人其徒則司馬師獻𨽻僕巾車後乃獻之服不本下士其徒庶人在官者故可後也○圖解錯音厝个音幹</hi>獲<lb/>
者左執爵右祭薦俎二手祭酒<hi>祭俎不奠爵不備禮也二手祭酒者獲者南面於俎北當為侯祭於豆間爵反注為一手不能正也此薦俎之設如於北面人焉天子祝侯曰唯若寜侯無或若女不寧侯不屬於王所故抗而射女彊飲彊食貽女曾孫諸侯百福諸侯以下祝辭未聞○祝之又反</hi>適<lb/>
左个祭如右个中亦如之<hi>先祭个後中者以外即之至中若神在中鄉射禮曰獻獲者俎與薦皆三祭</hi>卒祭左个之西北三步東面<hi>北鄉受獻之位也不北面者嫌<pb n="32b"/>為侯卒爵</hi>設薦俎立卒爵<hi>不言不拜既爵司馬正已反位不拜可知也鄉射禮曰獲者薦右東面立飲</hi>司馬師受虚爵洗獻𨽻僕人與巾車獲者皆如大<lb/>
侯之禮<hi>𨽻僕人埽侯道巾車張大侯及參侯干侯之獲者其受獻之禮如服不也𨽻僕人巾車於服不之位受之功成於大侯也不言量人者此自後以及先可知</hi>卒司馬師受虚爵奠于<lb/>
篚<hi>獲者之篚</hi>獲者皆執其薦庶子執俎從之設于乏少南<hi>少南為復射妨旌也𨽻僕人巾車量人自服不而南</hi>服不復負侯而俟<lb/>
　右獻獲者<lb/>
司射適階西去扑適堂西釋弓説决拾襲適洗洗觚升<lb/>
<pb n="33a"/>
實之降獻釋獲者于其位少南<hi>獻釋獲者與獲者異文武不同也去扑者扑不升堂也少南辨中○釋獲君太史也少南辨中者獻釋獲者於其位之南欲其稍逺乎中與獻獲者近侯有異也</hi>薦脯醢折俎皆有祭<hi>俎與服不同唯祭一為異○服不之俎與薦皆有三祭以其祭侯三處各用其一也</hi>釋獲者薦右東面拜受爵司射北面拜送爵<lb/>
釋獲者就其薦坐左執爵右祭脯醢興取肺坐祭遂祭<lb/>
酒<hi>祭俎不奠爵亦賤不備禮</hi>興司射之西北面立卒爵不拜既爵司<lb/>
射受虚爵奠于篚釋獲者少西辟薦反位<hi>辟薦少西之者為復射妨司射視算亦辟俎也</hi>司射適堂西袒决遂取弓挾一个適階西搢<lb/>
<pb n="33b"/>
扑以反位<hi>為將復射</hi>
　右獻釋獲者第二番射事竟<lb/>
司射倚扑于階西適阼階下北面請射于公如初<hi>不升堂賓諸公卿大夫既射矣聞之可知○此下言第三番射以樂為節之儀射前有諸公卿大夫拾取矢正射不鼓不釋射後三耦及衆射者又拾取矢此三事為異其餘並如釋獲之射</hi>反搢扑適次命三耦<lb/>
皆袒决遂執弓序出取矢<hi>曏言拾是言序互言耳</hi>司射先反位<hi>言先先三耦也司射既命三耦以入次之事即反位三耦入次袒决遂執弓挾矢乃出反次外西面位曏不言司射先反位三耦未有次外位無所先也○註挾矢字衍</hi>三耦拾取矢如初小射正作<lb/>
<pb n="34a"/>
取矢如初<hi>小射正司射之佐作取矢禮殺代之</hi>三耦既拾取矢諸公卿大<lb/>
夫皆降如初位與耦入於次皆袒决遂執弓皆進當楅<lb/>
進坐説矢束上射東面下射西面拾取矢如三耦<hi>皆進當楅進三耦揖之位也凡繼射命耦而已不作射不作取矢從初○降如初位三耦南之位也註繼射謂繼三耦而射從初謂從三耦之法繼射者皆從耦法故不再命之也</hi>若士與大夫為耦士東面<lb/>
大夫西面大夫進坐説矢束退反位<hi>説矢束自同於三耦謙也○欲與其耦拾取也</hi>耦揖進坐兼取乘矢興順羽且左還毋周反面揖<lb/>
<hi>兼取乘矢不敢與大夫拾</hi>大夫進坐亦兼取乘矢如其耦北面搢三<lb/>
<pb n="34b"/>
挾一个揖進大夫與其耦皆適次釋弓説决拾襲反位<lb/>
諸公卿升就席<hi>大夫反位諸公卿乃升就席大夫與己上下位○諸公卿大夫自為耦者拾取矢在前大夫與士耦者取矢在後前取矢者待于三耦之南至大夫與耦取矢反位乃與之同升就席以爵同故相待也</hi>衆射者繼拾取矢皆如三耦遂入于次釋弓矢説<lb/>
决拾襲反位<lb/>
　右將以樂射射者拾取矢<lb/>
司射猶挾一个以作射如初一耦揖升如初司馬升命<lb/>
去侯負侯許諾司馬降釋弓反位司射與司馬交于階<lb/>
<pb n="35a"/>
前倚扑于階西適阼階下北面請以樂于公公許<hi>請奏樂以為節也始射獲而未釋獲復釋獲復用樂行之君子之於事始取苟能中課有功終用成法教化之漸也射用應樂為難孔子曰射者何以聽循聲而發發而不失正鵠者其唯賢者乎</hi>司射反搢扑東面<lb/>
命樂正曰命用樂<hi>言君有命用樂射也樂正在工南北面○疏曰此時工在洗東西面樂正在工南北面司射在西階下東面經云命樂正者東面遥命之</hi>樂正曰諾司射遂適堂<lb/>
下北面眡上射命曰不鼔不釋<hi>不與鼔節相應不釋算也鼔亦樂之節學記曰鼔無當於五聲五聲不得不和凡射之鼓節投壺其存者也周禮射節天子九諸侯七卿大夫以下五</hi>上<lb/>
射揖司射退反位樂正命大師曰奏貍首間若一<hi>樂正西面<pb n="35b"/>受命左還東面命大師以大射之樂章使奏之也貍首逸詩曾孫也貍之言不來也其詩有射諸侯首不朝者之言因以名篇後世失之謂之曾孫曽孫者其章頭也射義所載詩曰曾孫侯氏是也以為諸侯射節者采其既有弧矢之威又言小大莫處御於君所以燕以射則燕則譽有樂以時㑹君事之志也間若一者調其聲之疏數重節○聲之疏數必使勻適如一以射禮所重在於能循此節也○圖解貍里之反</hi>大師不興<lb/>
許諾樂正反位奏貍首以射三耦卒射賓待于物如初<lb/>
公樂作而后就物稍屬不以樂志其他如初儀<hi>不以樂志君之射儀遲速從心其發不必應樂辟不敏也志意所擬度也春秋傳曰吾志其目○云如初者皆如上第二畨射法唯作樂為異耳</hi>卒射如初賓就席諸公卿大夫衆射者皆繼<lb/>
<pb n="36a"/>
射釋獲如初卒射降反位釋獲者執餘獲進告左右卒<lb/>
射如初<lb/>
　右以樂節射<lb/>
司馬升命取矢負侯許諾司馬降釋弓反位小臣委矢<lb/>
司馬師乘之皆如初司射釋弓視算如初釋獲者以賢<lb/>
獲與鈞告如初復位<lb/>
　右樂射後取矢數獲<lb/>
司射命設豐實觶如初遂命勝者執張弓不勝者執弛<lb/>
<pb n="36b"/>
弓升飲如初卒退豐與觶如初<lb/>
　右樂射後飲不勝者<lb/>
司射猶袒决遂左執弓右執一个兼諸弦面鏃適次命<lb/>
拾取矢如初<hi>側持弦矢曰執面猶尚也兼矢於弦尚鏃將止變於射也</hi>司射反位三<lb/>
耦及諸公卿大夫衆射者皆袒决遂以拾取矢如初矢<lb/>
不挾兼諸弦面鏃退適次皆授有司弓矢襲反位<hi>不挾亦謂執之如司射</hi>卿大夫升就席<lb/>
　右樂射後拾取矢<lb/>
<pb n="37a"/>
司射適次釋弓説决拾去扑襲反位司馬正命退楅解<lb/>
綱小臣師退楅巾車量人解左下綱司馬師命獲者以<lb/>
旌與薦俎退<hi>解猶釋也今文司馬師無司馬</hi>司射命釋獲者退中與算<lb/>
而俟<hi>諸所退射器皆俟備君復射釋獲者亦退其薦俎</hi>
　右三番射竟退諸射器將坐燕以終禮<lb/>
公又舉奠觶唯公所賜若賓若長以旅于西階上如初<lb/>
大夫卒受者以虚觶降奠于篚反位<lb/>
　右為大夫舉旅酬<lb/>
<pb n="37b"/>
司馬正升自西階東楹之東北面告于公請徹俎公許<lb/>
<hi>射事既畢禮殺人倦宜徹俎燕坐</hi>遂適西階上北面告于賓賓北面取<lb/>
俎以出諸公卿取俎如賓禮遂出授從者于門外<hi>自其從者</hi>
大夫降復位<hi>門東北面位○疏云大夫降者大夫雖無俎以賓公卿皆送俎不可獨立於堂故降復位云門東北面位初小臣納卿大夫門東北面揖位也下文賓諸公卿皆入門東面北上謂在西階下知大夫不在西階下者以其西階下舊無位此云復位故知非西階下也公卿入西階下以將燕亦因從賓此時公卿未入大夫無可從不可獨居西階故在門東北面也</hi>庶子正徹公俎降自阼階<lb/>
以東<hi>降自阼階若親徹也以東去藏</hi>賓諸公卿皆入門東面北上<hi>諸公卿不<pb n="38a"/>入門而右以將燕亦因從賓</hi>司正升賓賓諸公卿大夫皆説屨升就<lb/>
席公以賓及卿大夫皆坐乃安<hi>曏命以我安臣於君尚猶踧踖至此乃敢安</hi>
羞庶羞<hi>羞進也庶衆也所進衆羞謂<graphic n="KR0871" url="https://raw.githubusercontent.com/kanripo/KR-Gaiji/master/images/KR0871.png" mimeType="image/png"/>肝膋狗胾醢也或有炮鱉膾鯉雉兔鶉鴽</hi>大夫祭薦<lb/>
<hi>燕乃祭薦不敢於盛成禮○賓與卿皆於獻時祭薦</hi>司正升受命皆命公曰衆無<lb/>
不醉賓及諸公卿大夫皆興對曰諾敢不醉皆反位坐<lb/>
<hi>皆命者命賓命諸公命卿大夫皆鄉其位也興對必降席敬也司正退立西序端○疏云經直云興不言降席鄭知降席者以為反坐故知降席也知司正退立西序端者案司正監酒此將獻士事未訖亦如鄉飲酒監旅時立于西序端也</hi>
<pb n="38b"/>
　右徹俎安坐<lb/>
主人洗酌獻士于西階上士長升拜受觶主人拜送<hi>獻士用觶士賤也今文觶作觚</hi>士坐祭立飲不拜既爵其他不拜坐祭立<lb/>
飲<hi>其他謂衆士也升不拜受爵</hi>乃薦司正與射人于觶南北面東上<lb/>
司正為上<hi>司正射人士也以齒受獻既乃薦之也司正大射正也射人小射正畧其佐○疏曰案燕禮薦司正與射人一人司士一人執幂二人此不言其數又不言司士與執幂文不具</hi>辯獻士士<lb/>
既獻者立于東方西面北上乃薦士<hi>士既獻易位者以卿大夫在堂臣位尊東也畢獻薦之畧賤</hi>祝史小臣師亦就其位而薦之<hi>亦者亦士也辯獻乃<pb n="39a"/>薦也祝史門東北面東上</hi>主人就士旅食之尊而獻之旅食不拜受<lb/>
爵坐祭立飲<hi>主人既酌西面士旅食北面受之不洗者於賤畧之也</hi>主人執虚爵<lb/>
奠于篚復位<lb/>
　右主人獻士及旅食<lb/>
賓降洗升媵觶于公酌散下拜公降一等小臣正辭賓<lb/>
升再拜稽首公答再拜<hi>賓受公賜多矣禮將終宜勸公序厚意也今文觶為觚公答拜無再拜</hi>賓坐祭卒爵再拜稽首公答再拜賓降洗象觚升<lb/>
酌膳坐奠于薦南降拜小臣正辭賓升成拜公答拜賓<lb/>
<pb n="39b"/>
反位<hi>反位反席也此觚當為觶○疏云戸牖之間位則有庶凡旅酬皆用觶故知觚當為觶</hi>公坐<lb/>
取賓所媵觚興唯公所賜受者如初受酬之禮降更爵<lb/>
洗升酌膳下再拜稽首小臣正辭升成拜公答拜乃就<lb/>
席坐行之<hi>坐行之若今坐相勸酒</hi>有執爵者<hi>士有盥升主酌授之</hi>唯受于公<lb/>
者拜<hi>公所賜者拜其餘則否</hi>司正命執爵者爵辯卒受者興以酬<lb/>
士<hi>欲令恵均○司正以酬士命大夫下文方言酬節此其命之辭也</hi>大夫卒受者以爵<lb/>
興西階上酬士士升大夫奠爵拜士答拜<hi>興酬士者士立堂下與上坐者異</hi>大夫立卒爵不拜實之士拜受大夫拜送士旅于<lb/>
<pb n="40a"/>
西階上辯<hi>祝史小臣師旅食皆及焉</hi>士旅酌<hi>旅序也士以次自酌相酬無執爵者</hi>
　右賓舉爵為士旅酬<lb/>
若命曰復射則不獻庶子<hi>獻庶子則正禮畢後無事○士旅酬後當獻庶子等如下節所陳若復射則暫止俟射畢乃獻</hi>司射命射唯欲<hi>司射命賓及諸公卿大夫射欲者則射不欲者則止可否之事從人心也</hi>卿大夫皆降再拜稽首公答拜<hi>拜君樂與臣下執事無已不言賓賓從羣臣禮在上</hi>壹發中三侯皆獲<hi>其功一也而和者益多尚歡樂也矢揚觸或有參中者○卿大夫主射參侯士主射豻侯矢或揚觸容中别侯皆得釋獲禮殺尚歡故優假之也</hi>
　右坐燕時或復射<lb/>
<pb n="40b"/>
主人洗升自西階獻庶子于阼階上如獻士之禮辯獻<lb/>
降洗遂獻左右正與内小臣皆於阼階上如獻庶子之<lb/>
禮<hi>庶子既掌正六牲之體又正舞位授舞器與膳宰樂正聯事又掌國子戒令教治世子之官也左右正謂樂正僕人正也位在中庭之左右小樂正在頌磬之北右也工在西即北面工遷於東則東面大樂正在笙磬之北左也工在西則西面工遷於東則北面僕人正相大師工升堂與其師士降立于小樂正之北北上工遷於東則陪其工後國君無故不釋縣二正君之近官也内小臣奄人掌君隂事隂令后夫人之官也獻三官於阼階别内外臣也同獻更洗以時事不聨也獻正下及内小臣則磬人鍾人鑮人鼔人僕人師僕人士盡獻可知也庶子内小臣位在小臣師之東少退西上</hi>
<pb n="41a"/>
　右主人獻庶子等獻禮之終也<lb/>
無算爵<hi>算數也爵行無次數唯意所歡醉而止</hi>士也有執膳爵者有執散<lb/>
爵者執膳爵者酌以進公公不拜受執散爵者酌以之<lb/>
公命所賜所賜者興受爵降席下奠爵再拜稽首公答<lb/>
再拜<hi>席下席西</hi>受賜爵者以爵就席坐公卒爵然後飲<hi>酬之禮爵代舉今爵並行嫌不代也並行猶代者明勸恵從尊者來</hi>執膳爵者受公爵酌反奠<lb/>
之<hi>燕之歡在飲酒成其意也</hi>受賜者興授執散爵者執散爵者乃酌<lb/>
行之<hi>與其所歡者</hi>唯受于公者拜卒爵者興以酬士于西階<lb/>
<pb n="41b"/>
上士升大夫不拜乃飲實爵<hi>乃猶而也</hi>士不拜受爵大夫就<lb/>
席士旅酌亦如之<hi>○亦如大夫之不拜而飲飲畢遂實爵也</hi>公有命徹幂則<lb/>
賓及諸公卿大夫皆降西階下北面東上再拜稽首<hi>命徹幂者公意殷勤欲盡酒</hi>公命小臣正辭公答拜大夫皆辟升反位<lb/>
<hi>升不成拜於將醉正臣禮</hi>士終旅於上如初<hi>卿大夫降而爵止於其反席卒之</hi>無算<lb/>
樂<hi>升歌間合無次數唯意所樂</hi>
　右燕未盡歡<lb/>
宵則庶子執燭於阼階上司宫執燭於西階上甸人執<lb/>
<pb n="42a"/>
大燭於庭閽人為燭於門外<hi>宵夜也燭燋也甸人掌共薪蒸者庭大燭為其位廣也為作也作燭候賓出</hi>賓醉北面坐取其薦脯以降<hi>取脯重得君之賜</hi>奏<lb/>
陔<hi>陔夏樂章也其歌頌類也以鐘鼔奏之其篇今亡</hi>賓所執脯以賜鐘人于門<lb/>
内霤遂出<hi>必賜鐘人鐘人以鐘鼔奏陔夏賜之脯明雖醉志禮不忘樂</hi>卿大夫皆出<lb/>
<hi>從賓出</hi>公不送<hi>臣也與之安燕/交歡嫌亢禮也</hi>公入驁<hi>驁夏亦樂章也以鐘鼔奏之其詩今亡此公出而言入者射宫在郊以將還為入燕不驁者於路寢無出入也○諸侯大學在郊是其大射之所○驁音鰲</hi>
　右賓出公入<lb/>
<pb n="42b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　儀禮鄭註句讀卷七<lb/>
</p>
<p>
</p>
  </div>
</body>
</text>
</TEI>