<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>春秋經筌卷十一</head>
    <p>
<pb n="1a"/>
欽定四庫全書<lb/>
　春秋經筌卷十一　　　　宋　趙鵬飛　撰<lb/>
　　　襄公<lb/>
元年春王正月公即位<lb/>
　公年四嵗<lb/>
仲孫蔑㑹晉欒黶宋華元衞寗殖曹人莒人邾人滕人<lb/>
薛人圍宋彭城<lb/>
　伐叛討逆霸主之事也悼公之興首合諸侯之大夫<lb/>
<pb n="1b"/>
　為宋圍彭城討魚石得其職矣宜列國和㑹而願奉<lb/>
　其役也然魚石之在彭城實楚置之以逼宋前年伐<lb/>
　宋取彭城也則彭城非宋之有久矣聖人書之必繫<lb/>
　之宋者正名定分如鼎取於宋必繫之郜名分正則<lb/>
　天下定此春秋之教也齊國夏衞石曼姑圍戚不繫<lb/>
　之衞而此圍彭城必繫之宋何也葢圍戚者圍蒯聵<lb/>
　也蒯聵雖見黜於父實衞之世子非叛人也則戚固<lb/>
　其邑矣何必繫之衞哉彭城為楚所奪以封其叛人<lb/>
<pb n="2a"/>
　楚不得取之宋魚石不得受之楚是其邑本宋邑也<lb/>
　故必繫之宋焉予奪之義於是甚明觀乎此而知聖<lb/>
　人重名分也<lb/>
夏晉韓厥帥師伐鄭仲孫蔑㑹齊崔杼曹人邾人杞人<lb/>
次於鄫<lb/>
　中國之伐鄭者屢矣必連諸侯之師扼之非以鄭之<lb/>
　彊大也畏楚也使鄭外無楚援則偏師可以入其郛<lb/>
　何以多為今晉之圖鄭亦可謂有謀矣以韓厥獨攻<lb/>
<pb n="2b"/>
　其前以五國之兵援其後楚兵不出則一韓厥足以<lb/>
　奪鄭而有餘楚兵出則五國之師足以鬭楚而不懾<lb/>
　此皆所以謹用諸侯而不忍輕鬭其民也故聖人書<lb/>
　伐書次羙其得問罪之舉説者徒見楚師侵宋乃曰<lb/>
　次於鄫以救宋且楚至秋而後侵宋豈於此先次而<lb/>
　豫救之不原所書之序矣況鄫鄭地也豈次於鄭而<lb/>
　救宋耶不足據也<lb/>
秋楚公子壬夫帥師侵宋<lb/>
<pb n="3a"/>
　晉韓厥伐鄭所以撼楚楚壬夫侵宋所以救鄭晉楚<lb/>
　之謀交抗未可以彊弱判也<lb/>
九月辛酉天王崩邾子來朝冬衞侯使公孫剽來聘晉<lb/>
侯使荀罃來聘<lb/>
　春秋之世厚同盟而薄王室豈獨斯時為然哉天王<lb/>
　崩赴告己及於諸侯則奔天王喪在所先也而邾子<lb/>
　來朝衞晉來聘葢以魯君即位於今期年小國宜朝<lb/>
　大國宜聘也晉悼初立席未及温成公如晉朝嗣君<lb/>
<pb n="3b"/>
　也今襄公即位不可以無報衞於魯為兄弟邾於魯<lb/>
　為附庸固不可無束脩之問也然天王之喪豈反輕<lb/>
　於魯乎聖人於此葢有嘆也嘆天下諸侯先同盟而<lb/>
　後王室也故直志其事而諸侯無王之罪昭然自顯<lb/>
　此春秋之意也左氏乃以為赴告未及是從而為之<lb/>
　辭爾非春秋之意也<lb/>
二年春王正月葬簡王<lb/>
　五月而葬非禮也<lb/>
<pb n="4a"/>
鄭師伐宋<lb/>
　鄭叛盟從楚霸討屢及而不反儼其屬矣今又奉楚<lb/>
　命以伐中國其罪可勝誅乎<lb/>
夏五月庚寅夫人姜氏薨<lb/>
六月庚辰鄭伯睔卒<lb/>
　鄭成為人固而不知機矣鄭葢周室懿親中國禮義<lb/>
　之君也彼文公襄公不得已而之楚不幸無霸主楚<lb/>
　兵脅之姑從楚以紓國患而已非以楚為可慕而甘<lb/>
<pb n="4b"/>
　為之役也成公之初堅附中華而不叛若可尚者及<lb/>
　為楚所誘一折而從之則至死而不反其間晉厲敗<lb/>
　楚師三以諸侯伐鄭鄭可歸矣而附楚如膠漆反受<lb/>
　役於楚以戕艾中國彼葢以附楚人為得計也嗚乎<lb/>
　固哉卒之身死於南蠻之俗不能正邱首中國同盟<lb/>
　無一介之使以與執紼之末無足悲者其自取之也<lb/>
晉師宋師衞寗殖侵鄭<lb/>
　侵淺事也合三國之師於鄭郊而侵之要其服而已<lb/>
<pb n="5a"/>
　必非志於伐也説者以為鄭方在喪伐喪為不義吾<lb/>
　以為晉欲得鄭固無問其喪也鄭成終身䧟於南服<lb/>
　而不反以楚之誘之也今新君即位茍一朝乎楚為<lb/>
　楚所化則亦未易歸也故以兵侵之要其速從中國<lb/>
　爾非伐喪也故不曰伐用師有名故書曰師若衞寗<lb/>
　殖則將尊師少也故獨書將或者以為貶衞伐同姓<lb/>
　晉亦同姓耳不貶晉而貶衞則春秋用法頗矣況晉<lb/>
　主是役不貶主者而貶衛豈其理哉<lb/>
<pb n="5b"/>
秋七月仲孫蔑㑹晉荀罃宋華元衞孫林父曹人邾人<lb/>
于戚<lb/>
　㑹于戚謀鄭也合六國之大夫而不加侵伐謀所以<lb/>
　服之之術而已故冬再㑹于戚遂城虎牢也晉所以<lb/>
　皇皇然速於得鄭者葢以鄭僖初立儻一朝楚為楚<lb/>
　所羈則未可以文告致之也是機㑹之不容失者不<lb/>
　然一嵗之閒三合兵車何諸侯之不憚勞哉<lb/>
己丑葬我小君齊姜<lb/>
<pb n="6a"/>
叔孫豹如宋<lb/>
　聘問常事爾在所不志所書者以叔氏起也叔氏自<lb/>
　公孫兹叔孫得臣再世為卿至叔孫僑如其横滋甚<lb/>
　反譛公及行父於晉詭謀一敗匍匐奔齊叔孫之黨<lb/>
　沮矣今襄公即位幼未能君盟㑹征伐專於仲孫蔑<lb/>
　蔑孟氏也季文子為正卿而實耄矣故叔氏復出而<lb/>
　任聘問之事將以漸而干政也且豹得臣之次子僑<lb/>
　如之弟也今一出聘而明年遂同諸大夫之盟專兵<lb/>
<pb n="6b"/>
　專㑹復與季孟等而其專則自是為張本故聖人謹<lb/>
　而志之學者不可不考也<lb/>
冬仲孫蔑㑹晉荀罃齊崔杼宋華元衞孫林父曹人邾<lb/>
人滕人薛人小邾人于戚遂城虎牢<lb/>
　安一國之功小安天下之功大安一國者以一國之<lb/>
　辭書之圍宋彭城是也安天下者以天下之辭書之<lb/>
　遂城虎牢是也圍宋彭城為宋治叛臣爾其利不及<lb/>
　天下故係之宋遂城虎牢天下均蒙其安非鄭所得<lb/>
<pb n="7a"/>
　專也故不係之鄭晉楚争鄭五十年矣乍叛乍服惟<lb/>
　彊是依鄭成一叛入楚晉厲敗之於鄢陵三合諸侯<lb/>
　征之而不反葢鄭入楚則楚兵將横行於宋衞之郊<lb/>
　鄭為中外門户不容不較也以一鄭不服天下諸侯<lb/>
　為之不寜兵車之㑹無日而置今晉悼之興規規然<lb/>
　求所以得鄭之䇿諸大夫謀城虎牢以偪之虎牢天<lb/>
　下巨險在莊公為制邑至是為虎牢在漢為成臯而<lb/>
　今之孟州汜水縣是也巖險聞於天下楚鄭倚之以<lb/>
<pb n="7b"/>
　抗中國今晉率十國之大夫取而城之虎牢既非鄭<lb/>
　有鄭何恃以抗列國哉故兵出虎牢則直指鄭郊非<lb/>
　特鄭無所恃楚失之葢亦恐矣故雞澤之盟鄭不伐<lb/>
　而至八國之君同涖是盟而天下無兵車之役者凡<lb/>
　六年則虎牢之城誠有功於天下也此聖人所以不<lb/>
　繫之鄭歟凡外入人之邑書入取人之邑書取虎牢<lb/>
　實鄭邑諸大夫城之不書入不書取葢志於服鄭以<lb/>
　安中國非為入其邑而取其邑也故獨以城書之聖<lb/>
<pb n="8a"/>
　人無私心原其情而已矣説者以為伐喪據此城邑<lb/>
　而已實未嘗伐何得謂之伐喪書遂繼事也無褒貶<lb/>
楚殺其大夫公子申<lb/>
　楚至是殺大夫者四惟僖二十八年得臣去族其後<lb/>
　殺宜申殺公子側公子申則與中國諸侯殺大夫無<lb/>
　以異論者鑿之遂以别楚人彊弱且楚自殺其大夫<lb/>
　何與彊弱得臣愚不知退而以取大敗楚之罪人也<lb/>
　故以殺有罪而去族其他則否且自文以下雖諸侯<lb/>
<pb n="8b"/>
　大夫有罪無罪均不去族何獨於楚而疑之葢自文<lb/>
　而上權未出於大夫故可以去族論及專輙益甚則<lb/>
　必以不誅誅之非徒貶其族而已此春秋之意也若<lb/>
　曰楚之彊弱見於此臆度耳<lb/>
三年春楚公子嬰齊帥師伐吴<lb/>
　吳楚相攻中國之福也使吴楚合而從事於中國中<lb/>
　國何以禦之今幸而參商二悪交攻固未暇及中國<lb/>
　矣然稽其故則鍾離之㑹實有謀焉吴方伐郯入州<lb/>
<pb n="9a"/>
　來有戕艾中國之志晉厲率諸侯大夫㑹之於鍾離<lb/>
　一㑹而吴無仇晉之心楚有忌吴之意故楚伐吴以<lb/>
　其不與己而與中國也然楚之兵力既分於吴而不<lb/>
　能專向中國此諸侯之患得以少紓吴既受楚兵則<lb/>
　亦不能無求於中國故五年戚之㑹吴不召而至自<lb/>
　是天下之勢遂成鼎足晉吴楚是也然吴既附中國<lb/>
　則楚實孤終春秋之世楚無一日安枕者以吴掎其<lb/>
　東也不然使楚無吴患專力以向中國諸侯其能久<lb/>
<pb n="9b"/>
　不左袵乎此吴楚相攻吾猶以為中國之福也<lb/>
公如晉夏四月壬戌公及晉侯盟于長樗公至自晉<lb/>
　文公即位三年如晉朝公及晉侯盟盟於國都也晉<lb/>
　要之也襄公即位三年亦如晉朝公及晉侯盟於長<lb/>
　樗盟於外也我欲之也公於此纔六嵗爾安能欲盟<lb/>
　哉相禮者求之也成公以僑如之譛沙隨之㑹不見<lb/>
　行父執辱然魯實畏晉事之無怠也今悼公初霸襄<lb/>
　公新立而朝之權實在三家相禮者疑晉狎公之幼<lb/>
<pb n="10a"/>
　有以窺魯也故請於晉侯而求盟焉此盟於長樗之<lb/>
　意也不然晉悼之霸氣熖赫然要三尺孺子而盟之<lb/>
　何其不武哉吾是以知此盟出於魯非晉意也<lb/>
六月公㑹單子晉侯宋公衞侯鄭伯莒子邾子齊世子<lb/>
光己未同盟於雞澤陳侯使袁僑如㑹戊寅叔孫豹及<lb/>
諸侯之大夫及陳袁僑盟<lb/>
　悼公晉之賢君也即位之初民譽溢然桑隂不徙而<lb/>
　成霸業然其所以霸諸侯之效在得陳得鄭而已陳<lb/>
<pb n="10b"/>
　鄭違中國而即楚久矣厲公之威有所不能服今一<lb/>
　興虎牢之役隻矢不遺而鄭來歸陳覿鄭之歸而已<lb/>
　獨不與心有所耻故亦遣袁僑如㑹焉一㑹而得二<lb/>
　叛國其亦偉矣然鄭以君㑹而陳以臣至勢不可以<lb/>
　君臣同盟故雞澤之盟以諸侯盟鄭之君戊寅之盟<lb/>
　以大夫盟陳之臣尊卑之分不其正歟葢鄭伯之來<lb/>
　既與雞澤之盟矣袁僑至而無以質之則懐附之心<lb/>
　不固茍復自及其盟則袁僑實伉而霸主之權不尊<lb/>
<pb n="11a"/>
　故以大夫盟之則晉無屈己之辱而僑無伉君之罪<lb/>
　其禮甚安而分甚明此吾所以見悼公之賢也論者<lb/>
　不達乃曰諸侯在而大夫盟大夫專也湨梁之㑹書<lb/>
　大夫盟不先言諸侯盟則可謂諸侯㑹而大夫盟矣<lb/>
　責大夫之專可也今日叔孫豹及諸侯之大夫及陳<lb/>
　袁僑盟書諸侯之大夫則大夫奉君命而盟袁僑也<lb/>
　何得為專戊寅之盟吾竊以為正然雞澤之盟則吾<lb/>
　猶有憾焉齊桓為葵丘之盟宰周公在是桓公不敢<lb/>
<pb n="11b"/>
　盟之書曰諸侯盟於葵丘周公不與盟也今悼公屈<lb/>
　單子於諸侯之列固己伉矣而已未之盟不復異之<lb/>
　遽與同歃此則非矣彼徒見翟泉之盟不殊王人柯<lb/>
　陵之盟不殊尹單因以為常爾然不務學桓公之正<lb/>
　而從文公之譎襲厲公之謬此吾所以為悼公惜之<lb/>
　若夫君以盟鄭之君臣以盟陳之臣則尊卑之禮較<lb/>
　然無可疵者矣<lb/>
秋公至自㑹<lb/>
<pb n="12a"/>
冬晉荀罃帥師伐許<lb/>
　晉既得陳鄭矣其比於楚者許也故夏盟陳鄭而冬<lb/>
　伐許然許為鄭所虐遷於葉以避之葉逼近楚倚楚<lb/>
　為重必不能近叛楚而逺事晉也惟晉能興召陵之<lb/>
　師以服楚則許可得不然徒征之無益矣<lb/>
四年春王三月己酉陳侯午卒<lb/>
　陳成歸而卒於中夏諸侯㑹葬之其賢於鄭成逺矣<lb/>
夏叔孫豹如晉<lb/>
<pb n="12b"/>
　謟事大國以内固其寵爾非聘㑹之禮也<lb/>
秋七月戊子夫人姒氏薨<lb/>
葬陳成公<lb/>
八月辛亥葬我小君定姒<lb/>
　成公之妾襄公之母也母以子貴故得以小君之禮<lb/>
　治之踰月而葬速也<lb/>
冬公如晉<lb/>
　公比年朝晉畏晉甚矣公固幼未能有立所以然者<lb/>
<pb n="13a"/>
　三家之意也<lb/>
陳人圍頓<lb/>
　陳可謂不量力矣初脱左袵而從中國免楚之兵幸<lb/>
　矣而遽稱兵圍頓頓楚之與此所以召楚之師乎故<lb/>
　明年楚師伐陳<lb/>
五年春公至自晉<lb/>
夏鄭伯使公子發來聘<lb/>
　通嗣君也鄭僖新立雖與雞澤之盟而聘使未交於<lb/>
<pb n="13b"/>
　諸侯故以發來聘然鄭成䧟於楚不復與衣冠之禮<lb/>
　而卒今僖公復歸而從禮義之風行聘問之禮亦足<lb/>
　以榮矣<lb/>
叔孫豹鄫世子巫如晉<lb/>
　鄫微國也不能自通於霸主因魯而求通於晉故叔<lb/>
　孫豹鄫世子巫如晉非魯欲之鄫為志乎如晉也故<lb/>
　不書及鄫志於如晉然叔孫豹豈能屈而㑹之乎故<lb/>
　亦不書㑹非及非㑹俱行而已故曰叔孫豹鄫世子<lb/>
<pb n="14a"/>
　巫如晉秋遂列於戚之㑹實魯致之也<lb/>
仲孫蔑衞孫林父㑹吴於善道<lb/>
　吴晉將為戚之㑹未告期而魯衞實鄰於吴晉以其<lb/>
　親鄰也故命以通好焉非魯意亦非衞謀謀出於晉<lb/>
　也故不書㑹不書及而以協比為文卒之十四國之<lb/>
　君俎豆於戚之㑹吴晉翕和中國以寜者魯衞之力<lb/>
　也故善道之㑹無貶辭善之也<lb/>
秋大雩<lb/>
<pb n="14b"/>
　義同桓三年<lb/>
楚殺其大夫公子壬夫<lb/>
　楚失陳鄭勢也悼公方霸陳鄭何辭而不歸楚共真<lb/>
　夷爾不逹陳鄭去就之故乃歸罪壬夫以為壬夫侵<lb/>
　之以致陳叛且壬夫不侵陳陳豈久安於左袵哉則<lb/>
　殺壬夫遷怒也非其罪也故以累上之辭書之<lb/>
公㑹晉侯宋公陳侯衞侯鄭伯曹伯莒子邾子膝子薛<lb/>
伯齊世子光吴人鄫人於戚<lb/>
<pb n="15a"/>
　鍾離之㑹書㑹以㑹晉率諸侯往㑹吴也戚之㑹不<lb/>
　殊㑹吴晉兩欲而為是㑹也陳鄭既歸楚方内憤殺<lb/>
　公子壬夫則將有事於疆場矣此晉所願交於吴也<lb/>
　吴既與晉楚公子嬰齊甞帥師伐吴此吴所以願交<lb/>
　於晉也吴晉同欲交相求以為㑹焉故十四國之君<lb/>
　歡然相躋於壇坫之閒無不相下者矣此所以不書<lb/>
　㑹以㑹也曰吴人非進吴便文爾不得曰吴鄫人也<lb/>
　至柤之㑹則復書吴而已用是知今之書吴人非進<lb/>
<pb n="15b"/>
　也<lb/>
公至自㑹<lb/>
冬戍陳<lb/>
　公至自㑹而冬戍陳説者皆疑魯獨戍之魯安敢以<lb/>
　寸兵抗堂堂之楚哉必不然矣其所以戍陳者諸侯<lb/>
　同戍也戚之㑹既受命矣故至是而皆戍焉然則宜<lb/>
　書諸侯戍陳而不書諸侯者葢以怠於救患與城楚<lb/>
　丘之義同不足以為諸侯之功故不書諸侯以示貶<lb/>
<pb n="16a"/>
　戍未反而楚伐陳則知戍之不力矣故不書諸侯豈<lb/>
　不有㫖哉<lb/>
楚公子貞帥師伐陳<lb/>
公㑹晉侯宋公衞侯鄭伯曹伯齊世子光救陳十有二<lb/>
月公至自救陳<lb/>
　楚伐陳而諸侯救陳善救之也然不若力戍於未伐<lb/>
　之前則楚不敢伐戍之既不力而救之益勞兵怠於<lb/>
　初而勞於終吾見諸侯之左計耳<lb/>
<pb n="16b"/>
辛未季孫行父卒<lb/>
　季文子亦魯之賢大夫也葢有季友之風焉孔子稱<lb/>
　其三思而後行范文子道其忠良固不可以三家子<lb/>
　孫目之也然居孟叔之間不能無固位保寵之心故<lb/>
　柄及其子則專且叛矣雖然叔肸之賢而其子嬰齊<lb/>
　横於魯文子之賢而其子宿專於朝子之不肖固不<lb/>
　可以尤其父也然為其父之辱大矣是故君子重夫<lb/>
　有子也<lb/>
<pb n="17a"/>
六年春王三月壬午杞伯姑容卒<lb/>
　杞自入春秋至是始以名赴於諸侯而葬配以諡其<lb/>
　初葢微弱不能行其禮諸侯亦從而眇之葬有所不<lb/>
　㑹至此始㑹之故書葬杞桓公<lb/>
夏宋華弱來奔<lb/>
　從左氏之説則華弱懦而不武宋人逐之懦而不武<lb/>
　解其職足矣何罪而見逐若見逐則宜書放之安得<lb/>
　曰來奔來奔自奔也必有罪於宋内不見容耳<lb/>
<pb n="17b"/>
秋葬杞桓公<lb/>
滕子來朝<lb/>
　義同桓二年<lb/>
莒人滅鄫<lb/>
　棄近而圖逺背小而慕大取亡之道也鄫接於東海<lb/>
　與莒為鄰協比其鄰以保社稷盟㑹有所不徵兵役<lb/>
　有所不及不其裕哉乃哆然好髙慕逺求於魯而通<lb/>
　於晉終一列於戚之㑹且擠於吴人之下其亦何榮<lb/>
<pb n="18a"/>
　乃旋見滅亡宗廟不祀吾未見其利也然則鄫之滅<lb/>
　其自取則宜書如梁亡之例安得書莒滅之此莒實<lb/>
　滅之不得書鄫亡且梁之亡民先潰而秦取其地爾<lb/>
　故曰梁亡今莒不滅鄫鄫實不亡何得以自亡書之<lb/>
　稽其所以取滅亡之故則忽近謀逺之故也故吾論<lb/>
　之以為小國之戒然晉為盟主既受魯之託乃不能<lb/>
　庇一鄫莒人滅之亦不能問烏在其為盟主也如此<lb/>
　則小國何望哉鄫之滅為悼公之累大矣<lb/>
<pb n="18b"/>
冬叔孫豹如邾<lb/>
　魯大夫如齊如晉如宋如楚國是也如小國謀其私<lb/>
　爾公孫兹如牟公孫嬰齊如莒與此叔孫豹如邾皆<lb/>
　然也春秋諸侯以彊弱為判雖匹敵非報聘不往而<lb/>
　況小國乎豹上結霸主外結附庸以内固其寵爾<lb/>
季孫宿如晉<lb/>
　宿行父之子也父喪未期而執使命知世卿以固位<lb/>
　而已不顧夫禮聖人志之以見世爵之過襄公幼弱<lb/>
<pb n="19a"/>
　葢非公意宿自為之矣三家之專其可忍哉左氏乃<lb/>
　曰晉以鄫故來討故季武子如晉見且聴命滅鄫者<lb/>
　莒也晉何乃責魯徒見滅鄫之後宿遂如晉妄附㑹<lb/>
　為是説其實無義理<lb/>
十有二月齊侯滅萊<lb/>
　齊之謀萊久矣宣公之世嘗再伐之而未得間迄是<lb/>
　卒滅之書以爵甚齊侯也<lb/>
七年春郯子來朝<lb/>
<pb n="19b"/>
　郯葢嘗婚於魯而尋出絶宣十六年郯伯姬來歸是<lb/>
　也用是不通於魯郯雖微其國宜有典刑孔子嘗學<lb/>
　官名於郯則郯宜知禮今而來朝克荷其禮也聖人<lb/>
　葢喜而書之<lb/>
夏四月三卜郊不從乃免牲<lb/>
　義見僖三十一年<lb/>
小邾子來朝<lb/>
城費<lb/>
<pb n="20a"/>
　費季氏邑季氏自友及行父葢君子也友之世存魯<lb/>
　功在公室行父相三君妾不帛馬不粟無金玉器幣<lb/>
　葢亦心於公室者也行父卒目未瞑不肖子宿世其<lb/>
　爵利襄之㓜而謀弱公室冒喪如晉謟事霸主以内<lb/>
　益其勢也今又城其私邑禮大夫無百雉之城彼城<lb/>
　其邑將何為哉至其子意如卒逐君專之原自城費<lb/>
　始故聖人謹而書之以著季氏之張本<lb/>
秋季孫宿如衞<lb/>
<pb n="20b"/>
　公即位衞侯使公孫剽來聘晉侯使荀罃來聘既而<lb/>
　公如晉者再大夫如晉者三而衞侯之聘則未嘗報<lb/>
　也今七年而後季孫宿報之其緩可知矣衞雖弱於<lb/>
　魯固不敢責報然亦疑魯之外衞矣故冬孫林父來<lb/>
　聘且要盟也<lb/>
八月螽<lb/>
冬十月衞侯使孫林父來聘壬戌及孫林父盟<lb/>
　聘所以結好盟所以質疑既好則有所不疑好而終<lb/>
<pb n="21a"/>
　之以疑非所以為好也凡來聘而要盟者均罪矣奉<lb/>
　命而出聘不奉命而來盟出於際接一時之私詞有<lb/>
　所不相下而質之於神耳且魯衞初無一毫之隙徒<lb/>
　以元年衞人來聘而魯報之後是誠魯之責也然魯<lb/>
　君實幼何以詰之今季孫宿報聘而反衞以孫林父<lb/>
　來聘林父宜拜宿之聘而辭其腆魯之君臣非木石<lb/>
　能無愧乎乃因聘而要盟焉吾以為壬戌之盟無貳<lb/>
　可盟者林父外要盟而内要功而已春秋之法在所<lb/>
<pb n="21b"/>
　不赦也<lb/>
楚公子貞帥師圍陳<lb/>
　伐陳而未得志今復罄兵而圍之宜陳有所不堪故<lb/>
　鄬之㑹陳侯逃歸<lb/>
十有二月公㑹晉侯宋公陳侯衞侯曹伯莒子邾子于<lb/>
鄬<lb/>
　㑹于鄬謀救陳也救陳而陳侯逃歸陳安賴乎救之<lb/>
　無其實者聖人不茍與其名故書㑹不書救不能救<lb/>
<pb n="22a"/>
　也然陳所以不能久固者以楚迫之也晉不能制楚<lb/>
　雖救陳其能久留乎當是時楚所忌者惟吴爾為晉<lb/>
　之計不若東連吴以掎楚之右南合諸侯以角楚之<lb/>
　左楚自救不暇固不能敵陳也如是則陳可以久安<lb/>
　而無叛今安坐而待之楚兵至則姑出兵以示救之<lb/>
　之意楚何畏而陳何恃哉宜陳侯不免逃歸也<lb/>
鄭伯髠頑如㑹未見諸侯丙戌卒于鄵<lb/>
　諸侯不幸而死于行亦偶然爾聖人亦即其實而書<lb/>
<pb n="22b"/>
　之初無褒貶三傳見其文之異因鑿生異説諸侯卒<lb/>
　以名赴典冊之常使鄭伯而卒於其國則曰鄭伯髠<lb/>
　頑卒足矣今不幸而死于行故首書鄭伯髠頑而繼<lb/>
　書如㑹未見諸侯丙戌卒於鄵則辭乃逹所以首志<lb/>
　其名者文之當然耳三傳不察其文謬以為遇弑且<lb/>
　實弑而聖人書卒是春秋庇逆賊也安得為春秋趙<lb/>
　盾許止實弑傳以為非弑此實非弑傳以為弑若從<lb/>
　傳以求春秋則聖人經無一言為實此詭辭也吾切<lb/>
<pb n="23a"/>
　憤其用私臆以亂聖經願與同志者鳴鼔而攻之誠<lb/>
　千世之一快也<lb/>
陳侯逃歸<lb/>
　或曰聖人以義責人而不窮人於義葢疾晉之不足<lb/>
　恃而閔陳之非得已者也鄬鄭地也諸侯救陳不即<lb/>
　赴陳而㑹於鄭地陳既被兵不自固守而出㑹於鄬<lb/>
　兩非䇿也諸侯既畏楚不進近㑹於鄭陳且内虚無<lb/>
　怪乎陳侯之逃歸也逃之為義亦賤矣陳將免乎逃<lb/>
<pb n="23b"/>
　之誅則曷若前日勿㑹既㑹則曷如今日勿逃二者<lb/>
　均失也陳方受兵外遣使以告於晉内自守以待救<lb/>
　至此上䇿也若既出㑹矣而諸侯無進意曷言於晉<lb/>
　侯曰今諸侯不進而陳且内虛請歸以死社稷晉侯<lb/>
　亦何辭以羈之初既不慮而出終乃不告而逃諸侯<lb/>
　觀望不救罪不可逭而陳侯鼠竊而逃之庸為有禮<lb/>
　乎鄭伯逃首止之盟陳侯逃於鄬之㑹均書曰逃賤<lb/>
　之至矣<lb/>
<pb n="24a"/>
八年春王正月公如晉<lb/>
　公前年㑹於鄬不至無辭以告廟也<lb/>
夏葬鄭僖公<lb/>
　弑君不葬而此書葬亦足以見三傳之誣矣<lb/>
鄭人侵蔡獲蔡公子燮<lb/>
　鄭人侵蔡非晉命也鄭意也蔡臣役於楚久矣中國<lb/>
　不復問其去就今鄭人無故而侵之遂獲公子燮見<lb/>
　蔡無備也鄭為此舉内以媚晉外以招楚吾知之矣<lb/>
<pb n="24b"/>
　初雞澤之盟鄭至則陳亦至以陳鄭唇齒也今陳既<lb/>
　逃而即楚鄭將從之則無釁而叛故伐蔡所以怒楚<lb/>
　楚兵至則吾藉以叛晉也故冬公子貞伐鄭而遂與<lb/>
　楚成鄭葢志於從楚故興兵役以招楚兵也不然蔡<lb/>
　於鄭何慊而伐之<lb/>
季孫宿㑹晉侯鄭伯齊人宋人衞人邾人于邢丘<lb/>
　晉既失陳而為是㑹所以觀諸侯也而諸侯皆以大<lb/>
　夫聴命惟晉鄭二君臨之晉之霸業隳矣豈以一失<lb/>
<pb n="25a"/>
　陳而遂為姑息之政哉襄成之霸諸侯不躬㑹則有<lb/>
　誅今甘受其伉而不問何耶齊宋衞邾在所不詰而<lb/>
　公既在晉乃委其君而㑹其臣無乃以公之幼而狎<lb/>
　之乎襄公于時纔十有一政在三家而季氏尤悍悼<lb/>
　公豈不知之宜與公為㑹而沮季孫之權則魯是賴<lb/>
　今反置其君而奨其臣卒之季氏日彊而公室日衰<lb/>
　職此之由故也憐其穉而㑹其臣豈曰愛之實禍之<lb/>
　矣<lb/>
<pb n="25b"/>
公至自晉<lb/>
　至自晉而不至自㑹明公在晉而宿在㑹也<lb/>
莒人伐我東鄙<lb/>
　莒在魯之東介於海上有東夷之風焉伺隙而搏嚙<lb/>
　夷之常也前日滅鄫方伯不討鄰國不問莒葢得志<lb/>
　今狎魯君之弱政令不一而窺我東鄙焉自是而後<lb/>
　世與齊魯交兵而不戢小國㺯兵禍之招也其被齊<lb/>
　魯之伐非不幸歟<lb/>
<pb n="26a"/>
秋九月大雩<lb/>
冬楚公子貞帥師伐鄭<lb/>
　前年鄭人侵蔡以招楚師楚師果至於是鄭與楚平<lb/>
　以傳考之則前日伐蔡者子駟子耳也而今日從楚<lb/>
　者亦子駟子耳也用是知鄭之伐蔡葢招楚師也二<lb/>
　子之謀葢亦危矣使楚怒其伐蔡罄兵而扼鄭不聴<lb/>
　鄭平鄭其殆哉不若聴子産之謀專事晉以抗楚楚<lb/>
　逺而晉近逺者其能久暴師於外乎深溝髙壘以老<lb/>
<pb n="26b"/>
　其鋒楚其如鄭何乃區區召楚兵而志於從楚其為<lb/>
　謀亦左矣其後無日不被晉楚之兵非不幸也不達<lb/>
　去就之權也<lb/>
晉侯使士匄來聘<lb/>
九年春宋災<lb/>
　外災何以書於魯之䇿從赴也國不幸而災則側身<lb/>
　修行以塞天變赴於諸侯何益哉公羊以為為王者<lb/>
　之後記異齊大災無乃亦王者之後乎人火曰火天<lb/>
<pb n="27a"/>
　火曰災<lb/>
夏季孫宿如晉<lb/>
　報士匄之聘<lb/>
五月辛酉夫人姜氏薨<lb/>
秋八月癸未葬我小君穆姜<lb/>
　或以為成公母或以為成公夫人莫考其詳餘義見<lb/>
　齊姜<lb/>
冬公㑹晉侯宋公衞侯曹伯莒子邾子滕子薛伯杞伯<lb/>
<pb n="27b"/>
小邾子齊世子光伐鄭十有二月己亥同盟于戲<lb/>
　服人者必有安人之方為國者必定固國之䇿服人<lb/>
　而不能安則人不久服為國而不能固則國不久寜<lb/>
　晉悼期服鄭而不圖安鄭之方鄭簡為國而不謀固<lb/>
　國之䇿吾所不曉也鄭蕞爾小邦晉合諸侯之師而<lb/>
　扼之鄭宜必服矣然鄭既服則必求所以安之則鄭<lb/>
　不叛今鄭纔受盟而楚師議其後鄭何能久服於晉<lb/>
　哉晉茍能先制楚使無以加鄭則晉可以久得鄭而<lb/>
<pb n="28a"/>
　無叛也鄭介晉楚之間其為國固難矣然今日從晉<lb/>
　明日從楚犧牲玉帛無日不勤宗廟神祏無日少安<lb/>
　則亦何以自立哉必君臣合謀長慮擇其可從者而<lb/>
　決從之兵至則告於所從者以為援兵去則飾城以<lb/>
　事所從者所從一定則外亦絶望而兵將不至矣然<lb/>
　則為晉之計宜奈何必能東結吴以掎楚楚忌吴之<lb/>
　㫁其後必不敢縱兵以長驅於鄭郊則鄭可安而不<lb/>
　叛矣為鄭計者莫若決背楚以與晉晉近而楚逺兵<lb/>
<pb n="28b"/>
　雖至必不能久遲於鄭吾求晉以援之曠日持久以<lb/>
　老其鋒楚知鄭不可以俄而得則亦不復出矣今悼<lb/>
　公未有以安鄭乃合十一諸侯之師以伐之鄭不能<lb/>
　抗宜無不服也故同于戲之盟然徒盟豈足以安鄭<lb/>
　哉口血未乾而楚師伐鄭則請成於楚矣及夫㑹吴<lb/>
　於柤吴既内附然後再伐之鄭始如蕭魚之㑹而不<lb/>
　復叛也及蕭魚之㑹鄭亦知叛服不常無以為國決<lb/>
　於從晉者二十年而楚亦無如之何吾以是知服人<lb/>
<pb n="29a"/>
　而能安人為國而能固國然後為得也<lb/>
楚子伐鄭<lb/>
　楚子伐鄭鄭復為楚故柤之㑹鄭不在焉<lb/>
十年春公㑹晉侯宋公衞侯曹伯莒子邾子滕子薛伯<lb/>
杞伯小邾子齊世子光㑹吴于柤<lb/>
　柤楚地晉率十二諸侯㑹吴于楚地謀楚也謀楚則<lb/>
　未嘗伐楚何以知其謀葢謀制楚以服鄭而已不志<lb/>
　於伐也晉楚争鄭久矣晉屢得而屢失之以不能絶<lb/>
<pb n="29b"/>
　楚之伐鄭也今吴方張與楚為鄰吴楚兩相忌楚得<lb/>
　吴則足以横行中華晉得吴則足以㫁楚右臂楚既<lb/>
　失計吴己為晉所羈鍾離善道於戚之㑹是也然吴<lb/>
　雖與晉葢恃其彊大而不能為晉用晉獨㑹之以為<lb/>
　掎角之勢而已前日伐鄭鄭既同盟而復叛以楚兵<lb/>
　逼之也楚兵不出則鄭可久安故晉侯㑹吴於柤以<lb/>
　示晉已得吴吴將援晉而掎楚楚謀出兵則懼吴襲<lb/>
　其後而内有所忌然後晉得以服鄭鄭得以從晉而<lb/>
<pb n="30a"/>
　無楚患也柤之㑹吴既向晉故晉兩合諸侯而伐鄭<lb/>
　鄭果如蕭魚之㑹而不叛者吴能掎楚而楚不敢伐<lb/>
　鄭也則柤之㑹不為無益於中國而説者疑其率中<lb/>
　國以㑹勾吳不知此㑹何以制楚而安中國也<lb/>
夏五月甲午遂滅偪陽<lb/>
　偪陽祝融之後其國近楚晉侯㑹吴以謀楚是也遂<lb/>
　滅偪陽則助桀為虐矣前日吴伐郯入州來其源葢<lb/>
　己駸駸蠶食也自鍾離既㑹而楚伐吴吴有所忌而<lb/>
<pb n="30b"/>
　未敢肆其毒焉今㑹之以安中國其利未見而小國<lb/>
　被其滅害實先之烏在其為安中國也聖人書遂誅<lb/>
　之深矣<lb/>
公至自㑹<lb/>
楚公子貞鄭公孫輙帥師伐宋<lb/>
　楚既得鄭則兵及於宋勢也然鄭堅志從楚内不自<lb/>
　愧又從楚以伐中國其罪可勝誅乎<lb/>
晉師伐秦<lb/>
<pb n="31a"/>
　楚鄭伐宋而不救乃罄兵伐秦已怨與人命孰重哉<lb/>
　先己後人非所以為霸也<lb/>
秋莒人伐我東鄙<lb/>
　莒蕞爾蠻邦乗人不意則肆其蠆毒前年伐我而我<lb/>
　未有以報今復伐我而明日皆㑹以伐鄭真無忌哉<lb/>
公㑹晉侯宋公衞侯曹伯莒子邾子齊世子光滕子薛<lb/>
伯杞伯小邾子伐鄭<lb/>
　楚鄭伐宋故晉侯率諸侯伐鄭鄭不服於是戍虎牢<lb/>
<pb n="31b"/>
冬盗殺鄭公子騑公子發公孫輙<lb/>
　三子鄭之卿也盗一日而殺三卿鄭無政刑矣騑秉<lb/>
　政其責為重賢者當國精神折衝銷患於未形騑執<lb/>
　國權内有晉之討外有楚之寇朝南暮北罷於奔命<lb/>
　鄭受兵無虚嵗外擾如沸鼎何暇治内哉宜其禍生<lb/>
　肘腋而不測也嗚呼此可以為菲才當國者之戒<lb/>
戍鄭虎牢<lb/>
　城虎牢不繫之鄭非茍為鄭也戍虎牢復繫之鄭志<lb/>
<pb n="32a"/>
　於得鄭也繫天下者以天下言之繫一國者以一國<lb/>
　言之春秋之意也城虎牢而得鄭者凡六年内外安<lb/>
　之戍虎牢而鄭果恐踰年而遂服則夫城之戍之皆<lb/>
　不為無益其成功有大小故聖人所書之法亦有所<lb/>
　不一也然則孰戍之伐鄭之諸侯戍之也説者以為<lb/>
　魯獨戍之魯敢以單師抗楚哉葢志事之體以序其<lb/>
　間既書盗殺三子故不得書遂焉或者疑其不書遂<lb/>
　因以為魯戍之則誤矣<lb/>
<pb n="32b"/>
楚公子貞帥師救鄭<lb/>
公至自伐鄭<lb/>
　鄭中國也豈荆蠻所宜有救善辭也豈荆蠻所宜當<lb/>
　以鄭與楚惡鄭也以救與楚病晉也晉以十二諸侯<lb/>
　臨鄭鄭可歸矣而黠然不反人戍虎牢以偪之而卒<lb/>
　無悔心是堅附於楚也故楚視之若己有焉然晉動<lb/>
　天下諸侯不能制楚以服鄭楚得以單師直犯諸侯<lb/>
　之鋒而救之其為晉之累大矣此一書救鄭愚以為<lb/>
<pb n="33a"/>
　惡鄭而病晉也<lb/>
十有一年春王三月作三軍<lb/>
　周禮封國之制大國方五百里魯以周公之功封於<lb/>
　曲阜地方七百里其實五百里記禮者侈其事合附<lb/>
　庸而言之也以丘甸之法考之甸出甲士三人歩卒<lb/>
　七十二人魯五百里之國為地三百二十甸為卒二<lb/>
　萬三千四十人甲士九百六十人合步甲二萬四千<lb/>
　人成公作丘甲甸増三甲為甲士三千八百四十人<lb/>
<pb n="33b"/>
　合舊制為步甲二萬七千二百四十人以萬二千五<lb/>
　百人為軍則魯纔有二軍周禮所謂大國三軍次國<lb/>
　二軍小國一軍者舉成數以限之示無以踰斯限耳<lb/>
　非實制也今作三軍是増賦而為三軍也故曰作作<lb/>
　者是創作如作丘甲葢前乎此無是制也以傳考之<lb/>
　則季孫宿利公之幼弱作三軍以分公室三家各有<lb/>
　其一則變亂周制之罪在所不問而分奪魯國之柄<lb/>
　其可勝誅乎聖人書之葢切齒於此矣<lb/>
<pb n="34a"/>
夏四月四卜郊不從乃不郊<lb/>
　公未能有立此必出於季氏然不從而遂不郊不復<lb/>
　免牛免牲書曰乃不郊忿辭也餘義同成十年<lb/>
鄭公孫舍之帥師侵宋<hi>侵蔡在八年</hi>
　左氏以為子展謀伐宋以致諸侯之師因叛楚以從<lb/>
　晉理或然也前日謀叛晉而與楚者子駟子耳子國<lb/>
　也三子既殺則謀必敗矣何者鄭謀叛晉而無隙則<lb/>
　侵蔡以致楚師今日復謀叛楚而無故則伐宋以致<lb/>
<pb n="34b"/>
　晉師鄭人反復之計行之久矣疑左氏之言非誣也<lb/>
　然謀歸晉而不能抗楚雖同亳城之盟及楚師出則<lb/>
　復從而伐宋矣彼其連疾於宋所以撼晉望晉有以<lb/>
　制楚而鄭得復為中國也故聖人於侵蔡以致楚師<lb/>
　則人之彼其為中國侵蔡疑可褒也而其意則志於<lb/>
　致楚師以從逆故誅之今為楚侵宋以致晉師則名<lb/>
　之彼其為楚而侵中國疑可貶也然其心則志於致<lb/>
　晉師以從晉故予之聖人原情而已情善而迹惡不<lb/>
<pb n="35a"/>
　以迹而掩其情情惡而迹善不隠情而予其迹故侵<lb/>
　蔡宜子而不予侵宋宜誅而不誅也<lb/>
公㑹晉侯宋公衞侯曹伯齊世子光莒子邾子滕子薛<lb/>
伯杞伯小邾子伐鄭秋七月己未同盟于亳城北<lb/>
　鄭侵宋以致晉師晉師果至故同亳城之盟然晉未<lb/>
　有以制楚楚且出而援鄭故復從楚以伐宋焉嗚呼<lb/>
　為鄭者亦難而為晉者亦勞矣然至蕭魚之㑹而鄭<lb/>
　始服葢楚亦知鄭不可力固徒獘師無益也故置鄭<lb/>
<pb n="35b"/>
　而勿問焉是豈特鄭之幸哉晉之幸多矣<lb/>
公至自伐鄭<lb/>
楚子鄭伯伐宋<lb/>
　楚於是投鄭計矣鄭嘗伐宋以致晉師謀叛楚從晉<lb/>
　也楚不知察更以為利己今鄭既受晉盟楚師又出<lb/>
　鄭因逆之兵不加鄭乃復比之以伐宋焉不知鄭從<lb/>
　己伐宋非利楚也復招晉兵也故晉兵再出則鄭如<lb/>
　蕭魚之㑹楚人覺之故執鄭良霄以其賣己而與晉<lb/>
<pb n="36a"/>
　也<lb/>
公㑹晉侯宋公衞侯曹伯齊世子光莒子邾子滕子薛<lb/>
伯杞伯小邾子伐鄭㑹于蕭魚<lb/>
　服人之迹者迹雖至而心不懐服人之心者心既悦<lb/>
　而迹不顯鄭伯乞盟陳侯如㑹服人之迹者也迹若<lb/>
　服而心則異聖人亦著其迹而已不保其心也㑹於<lb/>
　蕭魚服人之心者也心既服而迹不露聖人亦書其<lb/>
　心而已不顯其迹也或者見春秋無如㑹乞盟之文<lb/>
<pb n="36b"/>
　因以為未得鄭是求其迹而不察其心不善學春秋<lb/>
　者也悼公之所以服鄭葢亦勤矣三年之中五合兵<lb/>
　車何晉之速于得鄭哉葢鄭在楚則楚患深鄭不歸<lb/>
　則兵不息必得鄭以為外禦則中國諸侯然後得以<lb/>
　安枕無虞也然鄭自子騑之死君臣皆有歸晉之心<lb/>
　而所以不得久為中國者以楚躡其後也戲之盟亳<lb/>
　城之役既服而復叛以楚逼之不置耳悼公知楚之<lb/>
　逺於鄭故屢出而屢擾之楚知鄭終不能久為楚也<lb/>
<pb n="37a"/>
　數發應兵不勝其疲故亦置而不問焉而鄭亦決於<lb/>
　事晉兩犯宋以致晉師藉諸侯之兵叛楚而為晉也<lb/>
　則鄭之服亦豈迹來而情貳者哉蕭魚之役楚疲於<lb/>
　外鄭服於内故寸兵不折而鄭自歸隻牲不歃而鄭<lb/>
　不叛書曰某侯某侯伐鄭㑹于蕭魚而鄭黙與其列<lb/>
　其後二十餘年鄭不復叛而楚不復伐則悼公所以<lb/>
　制楚服鄭之功豈不比於桓文耶彼區區求鄭於如<lb/>
　㑹乞盟之間者豈足以識悼公之謀而察鄭人之心<lb/>
<pb n="37b"/>
　哉深於春秋者當有以辯之<lb/>
公至自㑹<lb/>
　亳城之盟至自伐而蕭魚之役至自㑹亦足以知其<lb/>
　以㑹為功而不以伐為功也則諸侯之師葢陣而不<lb/>
　伐歟觀乎此益見悼公之功不戰不盟而服鄭也<lb/>
楚人執鄭行人良霄<lb/>
　稱行人將使命於楚也鄭既從晉矣將命於楚何哉<lb/>
　告絶也故楚子怒而執之然執之行人何傷哉適足<lb/>
<pb n="38a"/>
　以張楚之虐而昭鄭之誠也故書人以執所以著楚<lb/>
　之虐歟<lb/>
冬秦人伐晉<lb/>
　報十年之役也晉伐秦書師秦伐晉書人均私憾也<lb/>
　師晉所以存霸主人秦所以抑西戎然原其兵端則<lb/>
　晉實首之則夫晉書師亦非褒也乃所以重其過也<lb/>
十有二年春王三月莒人伐我東鄙圍台季孫宿帥師<lb/>
救台遂入鄆<lb/>
<pb n="38b"/>
　莒蕞爾蠻邦五年之間三伐魯魯奔霸主之命未暇<lb/>
　治莒也更以為得志直圍魯邑其可忍哉故季孫宿<lb/>
　救台遂入鄆忿兵也雖台之見圍不可以不救而遂<lb/>
　入鄆則非所謂義舉使救台而莒兵退反命於君請<lb/>
　兵以伐莒詰其鼠竊侵陵之罪則於君為忠而於莒<lb/>
　為義矣雖然襄公幼弱季孫宿方横於魯尚何以責<lb/>
　之聖人不責忠義於宿也直誅其專而已故曰遂入<lb/>
　鄆疾之也榖梁曰受命救台不受命入鄆入鄆固非<lb/>
<pb n="39a"/>
　君命然其救台吾亦未保其命出於君也<lb/>
夏晉侯使士魴來聘<lb/>
　晉以聘問維諸侯薄往而厚來霸者之術也故冬公<lb/>
　如晉<lb/>
秋九月吴子乗卒<lb/>
　吴楚不書葬非魯不㑹也聖人削之避其號耳<lb/>
冬楚公子貞帥師侵宋<lb/>
　楚以鄭不可得故侵宋侵宋所以憾晉之取鄭也<lb/>
<pb n="39b"/>
公如晉<lb/>
　拜士魴之聘<lb/>
十有三年春公至自晉<lb/>
夏取邿<lb/>
　邿小國也内諱滅書取視若己地而取之諱之適所<lb/>
　以張之也此所謂隐而顯者也<lb/>
秋九月庚辰楚子審卒<lb/>
　楚既仇中國而赴於諸侯所以卜諸侯之去就而要<lb/>
<pb n="40a"/>
　其㑹葬也然諸侯既堅附於晉豈能違晉㑹楚葬哉<lb/>
　晉亦疑之故春為向之㑹<lb/>
冬城防<lb/>
　魯有二防一近宋隠十年伐宋取防是也一近齊隠<lb/>
　九年公㑹齊侯於防是也今之城疑近齊之防耳魯<lb/>
　既事晉而外齊懼有齊師故城防以備之而明年齊<lb/>
　卒有圍成之役用是知城防以備齊也<lb/>
十有四年春王正月季孫宿叔老㑹晉士匄齊人宋人<lb/>
<pb n="40b"/>
衞人鄭公孫蠆曹人莒人邾人滕人薛人杞人小邾人<lb/>
㑹吴于向<lb/>
　悼公率列國而㑹吴者再十年柤之㑹諸侯親之於<lb/>
　時楚争鄭方熾晉未得鄭所以望於吴者重故親㑹<lb/>
　之以要其掎角之援今晉已得鄭諸侯安謐而晉將<lb/>
　西伐秦則疑楚乘虚而議其後也故復㑹吴於向然<lb/>
　伐秦不若争鄭之為重故以大夫㑹之而已用是知<lb/>
　晉之㑹吴非茍然也悼公賢君豈安於事吳人哉内<lb/>
<pb n="41a"/>
　有所賴勢不得已也諸侯大夫或人或名非褒貶書<lb/>
　人㣲者爾然微者而加於大夫之上葢以國爵為齒<lb/>
　不以大夫為重也説者皆以仲嬰齊為公孫嬰齊誤<lb/>
　爾吾前既辯之今叔老者以為嬰齊之子不知仲嬰<lb/>
　齊之子耶抑公孫嬰齊之子也吾既考公孫嬰齊乃<lb/>
　叔肸之子則叔老疑是叔肸之孫公孫之子以王父<lb/>
　字為氏也則叔老乃公孫嬰齊之子叔肸之孫明矣<lb/>
二月乙未朔日有食之<lb/>
<pb n="41b"/>
夏四月叔孫豹㑹晉荀偃齊人宋人衞北宫括鄭公孫<lb/>
蠆曹人莒人邾人滕人薛人杞人小邾人伐秦<lb/>
　用諸侯之兵以報己怨自厲公始厲公一用之幾於<lb/>
　失諸侯葢王者不作諸侯不得已而從霸諸侯所以<lb/>
　屈己而為霸主役者以霸主用諸侯之力凡以安諸<lb/>
　侯而已故雖為之用而不懟以公用之也今以霸主<lb/>
　之勢脇諸侯而私用之諸侯其果恝然忘諸心乎宜<lb/>
　其一用而諸侯離也悼公之為人萬倍於厲然力不<lb/>
<pb n="42a"/>
　能制欲而襲厲之非雖伐秦之役諸侯不親而大夫<lb/>
　之出葢亦用其國之兵力矣諸侯能無貳乎故冬為<lb/>
　戚之㑹大則齊不至小則曹薛滕邾不㑹矣吾用是<lb/>
　知私用諸侯非霸主之利也然自是一伐秦終春秋<lb/>
　之世秦不敢復侵晉則夫伐秦實利於晉然於霸不<lb/>
　能無害也則是晉不圖霸則己晉將保其霸業其可<lb/>
　私用諸侯乎以輕重權之服一秦孰與於服諸侯哉<lb/>
　釋秦而結諸侯為晉之利大矣悼公必有以悔之<lb/>
<pb n="42b"/>
己未衞侯出奔齊<lb/>
　聖人治春秋諸侯每於簒亂之際致其誅而無道在<lb/>
　所後焉衞侯朔出奔齊書名而衎不名者吾以是知<lb/>
　聖人罪簒亂為重也衞侯朔讒佞而得繼統其得衞<lb/>
　固久矣及左右公子責其讒佞之故而迫出之是亦<lb/>
　逐君也而春秋於朔必名以朔之所以得逐者簒亂<lb/>
　之君與鄭突蔡朱之出同今衎之出以左氏觀之固<lb/>
　無道矣而實非簒亂之君也故不名然衎之奔實孫<lb/>
<pb n="43a"/>
　林父甯殖逐之春秋不書孫甯之逐而以自出為文<lb/>
　此所以正君臣之義雖無道不得而逐也然于衎不<lb/>
　名則逐之之罪隠然自見矣此又所以隠誅孫寗歟<lb/>
莒人侵我東鄙<lb/>
　季孫宿入鄆非兵首也而莒猶以為憾侵我東鄙報<lb/>
　入鄆之役焉彼横逆之來安辯曲直之理哉至十六<lb/>
　年魯訴於晉湨梁之㑹晉人執而釋之然後少悛故<lb/>
　二十年為向之盟而魯始無東鄙之患則凶狂之冦<lb/>
<pb n="43b"/>
　非威無以制之也<lb/>
秋楚公子貞帥師伐吴<lb/>
　楚康即位修先君之怨於諸侯謂楚所以不得志於<lb/>
　中國者吴實為之梗也故置宋鄭不問而首伐吴焉<lb/>
　今伐而未得吴故二十二年親伐之其所以仇吴也<lb/>
　深矣彼所以深仇於吴者以吴為中國援而楚不能<lb/>
　逞也則康王之謀尤出共王之上矣吁可畏哉<lb/>
冬季孫宿㑹晉士匄宋華閲衞孫林父鄭公孫蠆莒人<lb/>
<pb n="44a"/>
邾人于戚<lb/>
　戚衞地諸侯大夫㑹于衞地以衞有逐君之罪也孫<lb/>
　寗逐君而剽簒立在王法所當誅晉為霸主合諸侯<lb/>
　以問其罪正也徒為是㑹釋賊不誅反定剽位何賴<lb/>
　於霸主哉曹伯負芻殺世子而自立晉厲公㑹諸侯<lb/>
　於戚執曹伯以歸京師諸侯震懾今悼公釋剽不執<lb/>
　反定其位不及厲公逺矣踰年剽遂列於湨梁之㑹<lb/>
　其何以示諸侯哉然則諸大夫宜書人而不人葢悼<lb/>
<pb n="44b"/>
　公賢君而使大夫定簒君之位責在悼公爾不人大<lb/>
　夫則其罪有所歸也<lb/>
十有五年春宋公使向戍來聘二月己亥及向戍盟於<lb/>
劉<lb/>
　來聘而求盟者五惟此書地不地者盟於國都外來<lb/>
　求盟也書地者盟於外内欲及盟也公有悦於宋故<lb/>
　出國都而與之盟焉夫盟所以質疑宋魯未嘗有纎<lb/>
　隙何盟之有然宋魯雖協和盟㑹征伐無不同而聘<lb/>
<pb n="45a"/>
　使之勤則惟二年叔孫豹一如宋而宋未有以報也<lb/>
　魯弱於宋固無敢責報而於心不能無憾焉向戍之<lb/>
　來必有謙辭以悦魯而魯亦徳之故既聘而公出盟<lb/>
　之盟無慊而已故盟意不在宋而在魯也然魯地無<lb/>
　劉劉乃王畿内之采邑吾意經文繼書劉夏逆王后<lb/>
　於齊其字相連屬後世傳之誤爾孔頴達以為魯城<lb/>
　外之近地而不指其處亦意之也<lb/>
劉夏逆王后于齊<lb/>
<pb n="45b"/>
　王婚于齊魯主之也婚禮無赴告之義魯非主婚則<lb/>
　逆后之事無以書於册然逆后而無其故春秋亦不<lb/>
　書矣今劉夏逆王后於齊其故安在方魯主是婚而<lb/>
　為王娶齊於時齊葢貳於晉也前則戚之㑹不至後<lb/>
　則湨梁之盟不與魯方篤於事晉其何以處之為王<lb/>
　絶齊婚則負罪於齊為齊成王婚則得罪於晉故於<lb/>
　其逆后也俾殺其禮而以微者行内以求媚於晉外<lb/>
　以羈縻於齊然齊方女於王所以倚王而抗晉今魯<lb/>
<pb n="46a"/>
　薄其禮賣齊以佞晉齊侯憾焉故春逆后而夏有北<lb/>
　鄙之伐也其事隠其義彰非深於春秋者不能考也<lb/>
　説者以為逆后必以三公以士非禮也徒知其以士<lb/>
　而不知其以士之故惟王當粗識之以為王畏晉而<lb/>
　不敢備其禮若備禮則晉將移怒於周然此亦非也<lb/>
　悼公賢君彼即憾齊亦何敢抗周以干大逆之名哉<lb/>
　然王亦何畏於晉王雖微實諸侯之本晉雖怒其敢<lb/>
　逆周乎必不然爾不知王之不得備禮者意出於魯<lb/>
<pb n="46b"/>
　故齊雖忿而不加無禮於王特仇魯而已觀夏有伐<lb/>
　我北鄙之役則齊之憾魯有由矣<lb/>
夏齊侯伐我北鄙圍成公救成至遇<lb/>
　齊自靈公以來實睦於魯即位之初首來媵之魯以<lb/>
　僑如往聘成公遂婚於齊其後盟㑹征伐無不同也<lb/>
　襄公即位亦無忘先君好今無一毫之隙齊侯伐我<lb/>
　北鄙且圍成魯何負於齊哉徒以為王主婚王后之<lb/>
　逆不以三公以微者來逆則失禮在王王自卑而已<lb/>
<pb n="47a"/>
　齊亦何責之有然命不出於王而出於魯畏晉而俾<lb/>
　王以微者行齊侯非無心腹腎腸能無忿乎故稱兵<lb/>
　以遽疾於魯也不然齊何慊於魯而伐之哉公救成<lb/>
　所當救也然至遇而止則有説焉公追齊師至酅弗<lb/>
　及是公自弗及也今救成至遇葢有以止之者矣公<lb/>
　即位於今十有八年血氣方剛勇於必勝然於時三<lb/>
　家方張懼公能自立武功則不利於己故止之於遇<lb/>
　也公止於遇而繼書季孫宿叔孫豹城成郛非三家<lb/>
<pb n="47b"/>
　止之而何文既顯而義亦著此不待深考而後見者<lb/>
　也<lb/>
季孫宿叔孫豹帥師城成郛<lb/>
　城邑未有言郛者郛郭也郭謂官司之守而已城寘<lb/>
　官司之守而不及其鄙則北鄙之民未保其無恙也<lb/>
　故明年齊人復伐我北鄙二大夫之意葢將止公之<lb/>
　勝而假以為辭爾曰城此足矣齊不足畏也豈慮其<lb/>
　示弱以招寇哉二子為己計則深而為國計何其踈<lb/>
<pb n="48a"/>
　也<lb/>
秋八月丁巳日有食之<lb/>
邾人伐我南鄙<lb/>
　邾固魯之附庸叛己而附齊而齊伐我北鄙而邾伐<lb/>
　我南鄙自是屢為魯南鄙之患雖見執於晉而不已<lb/>
　彼豈敢抗晉哉倚齊為重也<lb/>
冬十有一月癸亥晉侯周卒<lb/>
　晉室中僨三郤誅厲公弑悼公以公族自外入繼即<lb/>
<pb n="48b"/>
　位之初慨然思復文公之業一為圍宋彭城而得諸<lb/>
　侯再奪鄭虎牢而得鄭陳外抗彊楚内通東吴蕭魚<lb/>
　之㑹不戰不盟楚不敢争鄭不敢叛雖召陵之役不<lb/>
　是過也其功直將俎豆文公於百載之上襄成靈厲<lb/>
　有慙徳矣以傳觀之悼公之所以成霸業者抑亦内<lb/>
　外兩治者歟其為國也施舍己責逮鰥寡振廢滯匡<lb/>
　乏困救災患禁淫慝薄賦斂宥罪戾舉不失職官不<lb/>
　易方爵不踰徳師不陵正旅不偪師民無謗言所以<lb/>
<pb n="49a"/>
　復霸諸侯若傳果無溢羙則悼公直出桓文之上然<lb/>
　孔子稱桓文而已言不及悼公則傳之辭未必皆真<lb/>
　實語然借使得其二三亦知悼公為賢主矣至於屈<lb/>
　王臣以同歃於雞澤用諸侯以報怨於秦則亦未逃<lb/>
　末習歟惜哉<lb/>
　　　右襄公盡十有五年<lb/>
　<lb/>
　<lb/>
<pb n="49b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　春秋經筌卷十一<lb/>
</p>
<p>
</p>
  </div>
</body>
</text>
</TEI>