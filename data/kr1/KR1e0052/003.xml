<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>春秋經筌卷三</head>
    <p>
<pb n="1a"/>
欽定四庫全書<lb/>
　春秋經筌卷三　　　　　宋　趙鵬飛　撰<lb/>
　　　莊公<lb/>
元年春王正月<lb/>
繼弑不書即位正也吾於隠公既言之<lb/>
三月夫人孫于齊<lb/>
　桓公之弑其謀甚晦方公與夫人如齊亦豈虞夫婦<lb/>
　之間萌逆弑之謀及公薨于齊魯人葢以為齊侯殺<lb/>
<pb n="1b"/>
　之亦不知其謀之出於夫人也雖夫人亦謂魯之不<lb/>
　我疑故喪之歸也亦從而歸歸魯三月而魯人無知<lb/>
　夫人與謀者其責於齊曰請以彭生除之魯葢以力<lb/>
　不能得齊侯而甘心焉得彭生姑以當齊侯亦不知<lb/>
　賊葢在苫塊之側而不問也姦雄殺人而逃心猶有<lb/>
　所不安況婦人之情乎喪歸三月魯時將練祭夫人<lb/>
　懼與祭而干冥責也於是奔齊弑逆之謀至是乃敗<lb/>
　夫人葢自敗也魯於是始得弑君之賊然子母之間<lb/>
<pb n="2a"/>
　何以置之哉葢絶之可也而莊公幼稚有所不忍焉<lb/>
　聖人以為法不可以恩掩義故春秋於是奔也黜不<lb/>
　書氏為魯誅之而為莊公絶之也公榖皆以去族為<lb/>
　未爵命此亦未爵命邪吾前論去族為聖人之書法<lb/>
　於是有足證者矣内諱奔例書遜避之也其實奔也<lb/>
夏單伯送王姬<lb/>
秋築王姬之館于外<lb/>
　忠孝無二道移孝於忠同是心也故求忠臣於孝子<lb/>
<pb n="2b"/>
　之門今魯於齊有不與共戴天之讎而天王命以主<lb/>
　㛰是置人於不孝也為魯侯者宜何以處之寕辭王<lb/>
　命以避讎可也葢王命有義可辭父讎無言可避故<lb/>
　君子寕廢其公而存其私是天下之通理也如是則<lb/>
　忠孝不失為兩全今魯上不辭王命而下無以避父<lb/>
　讎既遣單伯為天子送王姬矣乃為築館于外以待<lb/>
　之示不接於讎也然一舉而忠孝兩失外王姬則於<lb/>
　王為不忠歸王姬於齊則於父為不孝魯侯之計初<lb/>
<pb n="3a"/>
　以為築王姬之館于外則上不違王命下不接父讎<lb/>
　矣葢不思其忠孝兩失皆本乎築館于外也不忠不<lb/>
　孝之罪其可以智免哉單伯魯大夫或者疑送王姬<lb/>
　非魯所冝遂以單伯為王臣及見十四年鄄之㑹單<lb/>
　伯書於㑹之上若内大夫於是又改送為逆是二者<lb/>
　均失也天王命魯主㛰姬若魯女也故單伯言送而<lb/>
　王姬言歸皆以内之辭書之苟以為逆豈有齊娶王<lb/>
　姬而魯為逆者哉然内大夫未有書字者此書字者<lb/>
<pb n="3b"/>
　劉敞謂魯之孤是也公之孤四命附庸之君也如邾<lb/>
　儀父之類故書字此為得之孤葢魯附庸之君入仕<lb/>
　于魯也<lb/>
冬十月乙亥陳侯林卒<lb/>
王使榮叔來錫桓公命<lb/>
　䇿命也若書所謂蔡仲之命文侯之命耳生而命之<lb/>
　固也死而䇿命古無是理周官有職喪掌諸侯之喪<lb/>
　涖其禁令序其事凡國有司以王命有事焉有事謂<lb/>
<pb n="4a"/>
　賻贈賵含之典也若其有功徳於世者死有誄有鼎<lb/>
　銘捨此無所謂錫命者焉衞襄公卒景王使人追命<lb/>
　之此春秋之末叔季之事非制也極其原當自莊王<lb/>
　啓之然以衞襄之為人而較魯桓則景王之失為輕<lb/>
　且桓公天下之大逆生不能討死復何辭以䇿命之<lb/>
　則莊王尤為不君矣不書天闕文或者附㑹天徳天<lb/>
　討之事以求不書天之㫖鑿矣書錫桓公命其貶自<lb/>
　著安在去天而後見貶哉不然王伐鄭不書天豈其<lb/>
<pb n="4b"/>
　貶非天討歟聖人立文自有體不如是之屑屑也<lb/>
王姬歸于齊<lb/>
　夏送王姬秋築館于外至冬而後歸於齊久遲於魯<lb/>
　何也見齊魯之兩不安也魯人不敢送懼不孝之罪<lb/>
　暴於天下也齊侯不敢逆懼魯要其來而為父復讎<lb/>
　也遲之已久齊知魯無復讎之意而後來逆之不書<lb/>
　逆常事也觀王姬久留魯而情可見矣魯主㛰王姬<lb/>
　若内女故書歸<lb/>
<pb n="5a"/>
齊師遷紀郱鄑郚<lb/>
　嗚呼齊襄狗彘也紀王后之國今王復歸女於齊紀<lb/>
　亦有㛰姻之好焉姬入齊而齊遷三邑者其人也其<lb/>
　亦有親愛之心哉僖公見紀之納女於王則終身不<lb/>
　敢謀紀襄公當王姬之歸而遷紀邑焉其父子為惡<lb/>
　之輕重又可較矣春秋之書遷有三義有遷人之國<lb/>
　者宋人遷宿是也有自遷其國者許遷於葉是也有<lb/>
　遷人之邑者紀郱鄑郚是也遷國徙其都鄙城市而<lb/>
<pb n="5b"/>
　已遷邑則徒其民而取其地也或者曰遷其民而墟<lb/>
　其地非也且遷者本利其地而遷之若不取其地摟<lb/>
　其民何益哉周之井田有田始有民春秋之世其法<lb/>
　固存也遷其民而不取其田民何以置之然取邑曰<lb/>
　取者不轉徙其民也遷邑曰遷者轉徙其民也齊不<lb/>
　義而逼紀紀民有所不順焉故以師脅之驅其民而<lb/>
　徙之東置於南甲居於乙疆其地而别之使若齊置<lb/>
　之也取其地而民安之曰取取其地而疆其民曰遷<lb/>
<pb n="6a"/>
　聖人因事立文而義自顯也紀小國爾三邑既遷所<lb/>
　存者幾何冝其不能立於大國之間則紀之亡若不<lb/>
　久矣<lb/>
二年春王二月葬陳莊公<lb/>
夏公子慶父帥師伐於餘丘<lb/>
　於餘丘魯附庸也未王命故以地舉之若邾牟婁焉<lb/>
　莊公幼弱大夫專恣於餘丘叛故公子慶父專兵伐<lb/>
　之然溺伐衞則聖人貶其族慶父専聖人不去氏何<lb/>
<pb n="6b"/>
　也於以著孟氏之孽葢基於此不氏則無以見之故<lb/>
　書曰公子非襃慶父也<lb/>
秋七月齊王姬卒<lb/>
冬十有二月夫人姜氏㑹齊侯于禚<lb/>
　書齊王姬卒疑辭也王姬卒而夫人㑹齊侯于禚是<lb/>
　誠可疑者桓公千乗之君文姜與其兄謀之如獵狐<lb/>
　兔王姬婦人又何恃哉歸齊八月而卒於齊死之善<lb/>
　惡不可得而詳也齊之赴魯内有所不安而赴之疑<lb/>
<pb n="7a"/>
　魯問其故也不知赴之而夫人遂出㑹于禚是乃所<lb/>
　以致魯之疑聖人亦從其實以疑詞書之其意可見<lb/>
　矣不然王姬卒常事爾何以書之或曰初姬之歸也<lb/>
　魯主之故赴於魯非也十一年王姬歸於齊亦魯主<lb/>
　之也其後何以不書卒<lb/>
乙酉宋公馮卒<lb/>
　魯之桓宋之馮一體之人也而其時又適相終始其<lb/>
　同惡相此盜之常情桓馮不死鄭亂不息然其所以<lb/>
<pb n="7b"/>
　亂鄭者實桓馮之故宋馮出忽立突初以植逆黨也<lb/>
　不惟利其黨而且利其賂賂不厭則始主而終惡之<lb/>
　桓之與突亦同惡者也突失宋則比於魯亦同氣相<lb/>
　求者故魯復摟之以伐宋及其末突為國人所疾而<lb/>
　出奔則魯宋均無望於突矣無望於突亦可以已矣<lb/>
　而二人之心以為突出則逆黨孤於是舍前日交兵<lb/>
　之怨而同納突焉忽已得鄭而突居於櫟是鄭有二<lb/>
　君也鄭有二君繄誰之罪歟桓馮為之也桓十七年<lb/>
<pb n="8a"/>
　髙渠彌弑忽而立子亹使桓不死兵釁復生矣幸桓<lb/>
　死而馮不能獨納突也及桓十八年齊襄伏甲殺子<lb/>
　亹而立子嬰鄭葢未定突猶在櫟使宋馮不死又未<lb/>
　必不為突謀也今馮死矣故子嬰雖稚而君鄭十有<lb/>
　四年突無如之何者失宋魯之援也故聖人於春秋<lb/>
　重絶逆黨葢重絶逆黨則天下之亂息矣宋馮之卒<lb/>
　聖人葢幸其卒也<lb/>
三年春王正月溺㑹齊師伐衞<lb/>
<pb n="8b"/>
　衞朔不義而立不義而奔王法所不容也齊襄為逋<lb/>
　逃主而久匿之至是五年復舉兵伐衞謀納朔也齊<lb/>
　襄之行汚人牙頰天下同疾之而魯又有君父之讎<lb/>
　其可與之俱邪莊公於此纔十有五君子葢不可責<lb/>
　其過也而深可誅者大夫之無君忘讎於内而專兵<lb/>
　於外其可忍哉故去溺之族誅之重矣其後莊公忍<lb/>
　父之讎而從其伐衞鬬王師而敗之上不忠而下不<lb/>
　孝皆溺所以致其君者然也其罪可勝誅乎<lb/>
<pb n="9a"/>
夏四月葬宋莊公<lb/>
五月葬桓王<lb/>
　桓王崩七年而後葬周無臣子而諸侯無王也左氏<lb/>
　曰緩何止緩邪公榖以為改葬意之爾若然則何以<lb/>
　不書改如卜之改也<lb/>
秋紀季以酅入于齊<lb/>
　春秋因事立文而襃貶自見紀季以酅入於齊始隠<lb/>
　終哀惟此而已故其文異凡大夫有罪者必書奔而<lb/>
<pb n="9b"/>
　此不書奔大夫竊邑者必書叛而此不書叛大夫貶<lb/>
　者皆斥名而此不斥名葢事可疑者聖人不異其文<lb/>
　無以判後世之疑此何疑哉季紀侯之弟也知齊將<lb/>
　滅紀紀亡無日矣於是割紀之邑以出事齊其迹若<lb/>
　叛紀竊邑而事讎也聖人不異其文後世豈不誣君<lb/>
　子為亂臣賊子邪葢紀侯疾齊襄之惡不忍北面於<lb/>
　齊齊兵將臨紀也紀侯將築城鑿池效死而守之則<lb/>
　民不能無傷全其民則社稷滅守社稷則民俱死紀<lb/>
<pb n="10a"/>
　季於是謀於君割邑以附庸於齊辱己以全兄之髙<lb/>
　因邑以繼紀之祀其為迹則逆而其謀則順其後遂<lb/>
　國於酅而叔姬有歸則宗祀不泯者季之功也故聖<lb/>
　人書字若許叔蔡季之賢也不書奔非若邾庶其以<lb/>
　漆閭丘來奔之惡也不書叛非若趙鞅入於晉陽以<lb/>
　叛之逆也其意與文自見殆不可以迹而疑其情也<lb/>
　或者不得其㫖謬曰諸侯母弟皆書字宋公之弟辰<lb/>
　陳侯之弟黄何以書名又以為未命者稱字既命者<lb/>
<pb n="10b"/>
　稱名莊公十七年公子友如陳葬原仲書名是既命<lb/>
　也至閔元年季子來歸乃書字無乃既命而復追命<lb/>
　邪聖人惟書字書名去氏書氏為春秋之權舍此何<lb/>
　以寓襃貶哉<lb/>
冬公次于滑<lb/>
　有其實者聖人與其名盜其名者聖人責其實公次<lb/>
　於滑將以救紀無其實安得享其名故聖人以徒次<lb/>
　為文不與其名也齊師次於聶北救邢名曰救邢安<lb/>
<pb n="11a"/>
　得無其實故聖人書夷儀之遷以責其實也滑之次<lb/>
　莊公葢幼也子同生迄今十有五年十五之童其能<lb/>
　抗齊而救紀乎不能也實不能而徒出兵何益哉雖<lb/>
　圖其名不可得也故書公次而不與其救無其實不<lb/>
　與其名也<lb/>
四年春王二月夫人姜氏享齊侯于祝丘<lb/>
　文姜淫奔君子所切齒然元年奔齊聖人去其氏及<lb/>
　禚之㑹祝丘之享復其族何也去氏所以誅其弑逆<lb/>
<pb n="11b"/>
　之惡不去氏則無以見其弑復氏所以重齊侯之誅<lb/>
　不書氏則無以見其禽獸之行文姜固在所誅也而<lb/>
　一婦人何足誅哉所以痛誅者齊襄也若司馬之法<lb/>
　在齊襄當服九伐之典文姜何足治哉詩人賦敝笱<lb/>
　曰敝笱在梁其魚魴鰥敝笱在梁其魚魴鱮魚大者<lb/>
　敝笱足以制之文姜無足治者也南山刺襄公則曰<lb/>
　南山崔崔雄狐綏綏以狐喻襄公襄公何以為人哉<lb/>
　故聖人於春秋誅齊襄為重而以文姜為不足誅也<lb/>
<pb n="12a"/>
　享者兩君相見享於廟禮也以妹享於祝丘宣淫甚<lb/>
　矣<lb/>
三月紀伯姬卒<lb/>
　内女嫁於諸侯者多矣卒葬者不書惟紀伯姬之卒<lb/>
　書恤其死於亡國之際也宋共姬之卒書恤其死於<lb/>
　宋之災也紀伯姬之卒紀猶未亡而所以書者為齊<lb/>
　侯葬紀伯姬起<lb/>
夏齊侯陳侯鄭伯遇于垂<lb/>
<pb n="12b"/>
　垂衞地謀納朔也鄭伯突自桓十五年居于櫟以傳<lb/>
　考之葢未嘗入鄭也十八年髙渠彌弑昭公而立子<lb/>
　亹莊元年齊襄殺子亹祭仲立子嬰子嬰至是凡四<lb/>
　年突居櫟子嬰居鄭鄭有二君子嬰之立不書於經<lb/>
　則今日遇於垂者子嬰邪鄭伯突邪曰鄭伯突也夫<lb/>
　世鄭之統者昭公為正昭弑而無子則統固絶矣亹<lb/>
　嬰雖繼立乃昭之姪不可謂正而突雖簒實莊公之<lb/>
　子又嘗君鄭矣聖人於此與其世鄭之統者名與之<lb/>
<pb n="13a"/>
　實誅之也葢不與其名則無以顯其簒之實然則遇<lb/>
　垂者鄭伯突也蘇轍以為子嬰過矣且據傳所書則<lb/>
　此遇亦非子嬰初齊襄伐亹問弑君罪亹㑹之為齊<lb/>
　所弑祭仲立子嬰則祭仲固齊讎而子嬰祭仲所立<lb/>
　敢冐不測以㑹齊邪則垂之遇必非子嬰也以聖人<lb/>
　明鄭之世統則鄭伯亦當是突以左氏著子嬰之事<lb/>
　則鄭伯決非子嬰此固若無足論者然傳世之統聖<lb/>
　人重之愚故白聖人之意以明鄭之世統云<lb/>
<pb n="13b"/>
紀侯大去其國<lb/>
　聖人書紀之事何其異也前日紀季入齊為之顯然<lb/>
　隠惡抑揚其文必置於無罪之地今紀侯之去也又<lb/>
　為之筆削諱避俾其不與惡人同科豈聖人之私紀<lb/>
　哉原其情而已勢有所不能免者紀之滅亡是也齊<lb/>
　之於紀葢九世讎傳曰齊侯烹於周紀侯譖之今雖<lb/>
　越數世而齊憾未已雖其事有無不見於經然觀齊<lb/>
　謀紀之毒其或然也自僖公與鄭伯如紀而謀襲之<lb/>
<pb n="14a"/>
　距今十有八年觀紀侯於齊之僖襄均不見其有非<lb/>
　常之怨而齊之謀日深紀侯下之葢已無所不至桓<lb/>
　六年㑹桓於郕冬來朝魯皆以求成於齊而齊不順<lb/>
　九年又納女於王倚王之重以圖安齊亦未之平也<lb/>
　十七年又為黄之盟然襄公立而逼紀愈甚王又為<lb/>
　之歸女於齊期以平其忿而反虐之王姬歸齊而三<lb/>
　邑遷焉三邑既遷而紀無以自存矣故三年使季以<lb/>
　酅入於齊為春秋祀然前年秋入齊迄今之夏而後<lb/>
<pb n="14b"/>
　紀侯去之何哉葢須季之安於酅社稷有託而後去<lb/>
　也則紀雖亡葢與亡國異國亡必有滅之者而此不<lb/>
　書滅明季之入足以止齊之滅也亡國之君必名責<lb/>
　其不死社稷而此不書名明社稷在酅實未之亡也<lb/>
　亡國之君必書奔而此不書奔葢釋然而去實非奔<lb/>
　也然則紀侯在所襃歟曰不幸而至此尚何以言功<lb/>
　區區之謀僅足以贖覆宗滅嗣之罪其何襃然聖人<lb/>
　必異其文者所以傷紀侯為國之難僅能存祀疾齊<lb/>
<pb n="15a"/>
　陵暴之惡而重誅其心也議者美之或推之大王之<lb/>
　列擠之或陷於譚子之下皆不酌聖人之意而察其<lb/>
　書法也<lb/>
六月乙丑齊侯葬紀伯姬<lb/>
　滅人之國而葬其夫人小惠能掩大惡乎齊在所誅<lb/>
　也魯為伯姬父母之國魯不葬之以為仁而使齊賣<lb/>
　之以掩過則聖人書之不獨譏齊也<lb/>
秋七月<lb/>
<pb n="15b"/>
冬公及齊人狩于禚<lb/>
　莊公忘父之讎而交於齊則會可也遇可也盟之亦<lb/>
　可也何以狩為通於讎而託於狩兩相虞也元年既<lb/>
　為齊主㛰三年溺已㑹齊伐衞則通於讎久矣尚何<lb/>
　虞哉葢前此之通於齊公與齊襄未嘗交際也今之<lb/>
　狩兩君相見也交際之閒兩君不能無疑心故各以<lb/>
　兵行徒以兵行則嫌於不順故以狩為言其實相虞<lb/>
　也嗚呼不共戴天之讎終身之憾也今因狩一見而<lb/>
<pb n="16a"/>
　釋之莊出於空桑邪則尚何責若是桓之子也其忍<lb/>
　忘其父乎莊公於此不得與禽獸齒立於天地間尚<lb/>
　可以人責之乎書曰齊人人齊侯所以人公也以人<lb/>
　責公聖人猶加恕心焉愚以是知春秋忠厚之意也<lb/>
五年春王正月<lb/>
夏夫人姜氏如齊師<lb/>
　嗚呼齊襄宣淫一至是邪師三軍之聚也前日會于<lb/>
　禚享于祝丘猶曰託會享之禮也今當三軍之衆而<lb/>
<pb n="16b"/>
　掩然無忸怩之心無恥極矣載驅之詩曰載驅薄薄<lb/>
　簟笰朱鞹路車也魯道有蕩齊子發夕朝夕蕩遊乎<lb/>
　路者也四驪濟濟垂轡瀰瀰兵車也魯道有蕩齊子<lb/>
　豈弟蕩遊無厭荒樂不慙也其與春秋相表裏孔子<lb/>
　存而不刪於以見六經之權也<lb/>
秋郳犁來來朝<lb/>
　郳附庸也附庸之君未命者皆字儀父蕭叔是也而<lb/>
　此獨書名何邪微也宋仲幾曰滕薛郳吾役也役宋<lb/>
<pb n="17a"/>
　微矣公羊亦曰倪微國今犁來耒朝葢知禮者其卒<lb/>
　能佐伯主尊周室而請王命為小邾子榮列於五等<lb/>
　之君其知禮端自今日朝始故聖人進而書朝異於<lb/>
　介葛盧為襃之也<lb/>
冬公會齊人宋人陳人蔡人伐衞<lb/>
六年春王正月王人子突救衞<lb/>
　衞宣死而無嫡嗣朔譖殺急夀而自立黔牟急之弟<lb/>
　也又逐朔而得衞則朔與黔牟均庶也均簒也今齊<lb/>
<pb n="17b"/>
　師納朔而王師救黔牟其曲直之理則五十步笑百<lb/>
　步爾然以彊弱論之則齊彊而周弱以尊卑辯之則<lb/>
　周尊而齊卑齊所恃者彊於天下也周所恃者尊於<lb/>
　諸侯也然聖人作春秋葢抑彊而濟弱抑卑而奉尊<lb/>
　彊不敢陵弱卑不敢抗尊則天下治正春秋之教也<lb/>
　今齊連五國之兵以臨於衞衞固不敢敵也周復何<lb/>
　以救之今周室之師不能當齊五之一則宜其救之<lb/>
　不濟也然齊師納朔朔卒入於衞王師救黔牟而黔<lb/>
<pb n="18a"/>
　牟卒出奔聖人於朔之入也志齊之彊而能納朔也<lb/>
　不書納朔不與其納以抗王師也黔牟之出也不書<lb/>
　出奔傷周之弱不能庇黔牟也不書王師敗績不與<lb/>
　齊之得敗王師也四國皆人而内獨稱公人外所以<lb/>
　人公也公忘父之讎復從讎於不義以抗敗王師齊<lb/>
　與三國均得逆王之罪而莊公兼受無父之誅也莊<lb/>
　公至是生十八年豈猶有童心故也故聖人以成人<lb/>
　之義責之也王人微者子突名也如子孔子朝之類<lb/>
<pb n="18b"/>
　或以字為襃或以名為貶皆非是襃貶在王師不在<lb/>
　王人也<lb/>
夏六月衞侯朔入于衞<lb/>
秋公至自伐衞<lb/>
　脅五國之師抗王師而敗之逐黔牟而入衞朔之得<lb/>
　衞其亦何安孔子曰汝安則為之朔固安於得位也<lb/>
　尚何慙聖人書朔入于衞有所脅也公踰年動衆越<lb/>
　三時從讎於逺且不義而抗王師及是而歸尚何辭<lb/>
<pb n="19a"/>
　而飲至邪其告於廟必不曰敗王師也冊書之誣其<lb/>
　可信之不有春秋後世何以證哉<lb/>
螟<lb/>
冬齊人來歸衞俘<lb/>
　左氏以為俘而公榖以為寶説者援書所謂俘厥寶<lb/>
　玉遂以寶與俘為一愚以為此二説不可合若以為<lb/>
　俘則貶在齊以為寶則貶在衞葢俘者兵之𫉬而寶<lb/>
　者國之賂也以理揆之此當為寶不可曰俘也且齊<lb/>
<pb n="19b"/>
　之伐衞期納朔而已豈貪其寶玉虜其人民也葢朔<lb/>
　脅諸侯之兵而復入衞其徳於齊為多故以衞之寶<lb/>
　賂齊齊以魯釋讎而從己且親也於是分而遺魯焉<lb/>
　朔賂之齊齊分之魯其貶一也或者以衞寶比郜鼎<lb/>
　曰鼎取於宋猶曰郜鼎寶取於衞冝曰衞寶器從名<lb/>
　也愚以為衞寶不書衞無以知其為衞之賂非郜鼎<lb/>
　之比君子觀其文而察其義不可鑿言也<lb/>
七年春夫人姜氏會齊侯于防<lb/>
<pb n="20a"/>
　初文姜之淫奔莊公葢幼也故聖人每每誅齊而責<lb/>
　姜今莊公既冠矣而姜宣淫於二國之間春會於防<lb/>
　魯地冬會於榖齊地也齊魯之民不勝其恥而莊公<lb/>
　不恥也猗嗟之詩曰猗嗟昌兮又曰猗嗟名兮美目<lb/>
　清兮儀既成兮言莊公長大而美既成人矣而不能<lb/>
　防閑其母此詩人所以刺莊也且一婦人之出入豈<lb/>
　難制哉而莊公縱其淫而不恥尚何以為人子乎莊<lb/>
　公至是葢冠矣聖人所以責之重矣<lb/>
<pb n="20b"/>
夏四月辛卯夜恒星不見夜中星隕如雨<lb/>
　天地大變明不可以常情度之然不可謂無應而然<lb/>
　也惟君人者常懐畏天之心而懼其為變兢兢修徳<lb/>
　建皇極於天下則天地位萬物育何有於變彼陋儒<lb/>
　者規規指一事之應一物之驗以為知天此淫巫瞽<lb/>
　史之事君子所不學夜恒星不見變之大者夜中星<lb/>
　隕如雨天意豈可測哉視其變而戒懼修徳以弭之<lb/>
　無問其應可也揚雄曰聖人不求知天此言足以為<lb/>
<pb n="21a"/>
　萬世法若公羊何休揚氏之罪人也恒星列星也星<lb/>
　隕如雨志其多也或問其故曰吾知其變不知其故<lb/>
秋大水無麥苗<lb/>
　周之秋夏之五月五月麥將實而大水焉為水所厭<lb/>
　而不實故先書大水繼書無麥苗以見災五月麥未<lb/>
　登場不可舉其實故曰麥苗說者以麥苗為二物麥<lb/>
　且未艾安得徒有苗此葢疑五月之際麥將實不可<lb/>
　曰苗也不知未登場圃安得舉其實二十八年冬書<lb/>
<pb n="21b"/>
　大無麥禾則榖既登場圃矣故明舉其實此則麥未<lb/>
　實為水所盡耳何疑乎<lb/>
冬夫人姜氏會齊侯于榖<lb/>
八年春王正月師次于郎以俟陳人蔡人<lb/>
甲午治兵<lb/>
夏師及齊師圍郕郕降于齊師<lb/>
秋師還<lb/>
　兵出以名有名之師直直則多助兵出不義不義之<lb/>
<pb n="22a"/>
　師曲曲則無功魯之與郕未嘗有一日之憾莊公無<lb/>
　故出師而次於郎此何名哉故陳也蔡也有所不從<lb/>
　陳蔡不至公懼不勝乃治兵習戰合齊師以圍郕不<lb/>
　義甚矣故郕雖不支寕降齊而不降魯不義之兵雖<lb/>
　小國有所不服自春動衆迄秋而還三時暴露於外<lb/>
　且與讎比君子危之及其返也書還不書至葢無功<lb/>
　而返何辭而告廟也公之舉可謂不自量矣齊為讎<lb/>
　而不報郕無憾而興兵已方忍讎事齊以幸喘息安<lb/>
<pb n="22b"/>
　能脅陳蔡而必其至哉徒見齊嘗脅陳蔡以伐衞已<lb/>
　亦脅之以伐郕陳蔡其肯聽已如聽齊邪甚哉其不<lb/>
　自量也己既釋父讎而事齊齊固親之矣則圍郕之<lb/>
　舉求於齊可也何必陳蔡葢郕介於齊魯之閒於陳<lb/>
　蔡為逺與齊伐郕則疑郕服齊而不服己於是寕逺<lb/>
　求陳蔡而近捨齊不知陳蔡雖弱其能從吾役哉其<lb/>
　不至也必矣二國不至卒不得已而求齊齊至則郕<lb/>
　固非我有也夏郕已降齊及秋而後還葢莊公舉事<lb/>
<pb n="23a"/>
　不謹失措於郕遲留而不返愧無辭以飲至故書還<lb/>
　不書至志其實也或者以還為善辭夫出師無名伐<lb/>
　國不義三時而反猶曰善之春秋之法不如是之疎<lb/>
　也<lb/>
冬十有一月癸未齊無知弑其君諸兒<lb/>
　凡弑君稱人君無道也諸兒之惡薫炙天地非特齊<lb/>
　惡之魯亦欲其死也非特魯惡之天下後世均為太<lb/>
　公誅之也而諸兒之弑書無知何也葢二惡並著不<lb/>
<pb n="23b"/>
　可捨其甲而存其乙諸兒之無道不待書無知而後<lb/>
　見無知之事非名則不彰何則無知仲年之子僖公<lb/>
　以年為母弟愛之異於他弟而施及其子無知葢習<lb/>
　寵為常諸兒一旦絀之能無怨乎怨者亂之媒也於<lb/>
　是弑諸兒而自立焉故著無知之名所以見僖公寵<lb/>
　弟之禍不可不戒也春秋於此所以明親親賢賢之<lb/>
　道不可偏廢也<lb/>
九年春齊人殺無知<lb/>
<pb n="24a"/>
公及齊大夫盟于蔇<lb/>
　春秋之法有非名氏無以見襃貶者則雖微而必書<lb/>
　如劉夏逆王后于齊是也有不在名氏而襃貶自見<lb/>
　者則雖尊而不書㑹王人盟於翟泉是也葢不書劉<lb/>
　夏無以見其卑而任尊者之職一書王人則已見周<lb/>
　之微而王人下盟此詳畧之判也今蔇之盟所責在<lb/>
　公忘父讎而為齊謀立君書曰及齊大夫盟其義已<lb/>
　顯不在大夫之名氏而後見襃貶也及齊髙傒盟則<lb/>
<pb n="24b"/>
　罪在髙傒而不在公公及齊大夫盟於蔇則罪在公<lb/>
　而不在齊故畧外而詳内辭之詳畧聖人之意可見<lb/>
夏公伐齊納子糾齊小白入于齊<lb/>
　齊襄無道見弑其嗣勦絶子糾小白皆僖之子而襄<lb/>
　之弟也以世統論之則均不當立而子糾出於魯小<lb/>
　白出於衞子糾倚魯而謀入故書納小白脅彊而自<lb/>
　入故書入納與入均不正也而小白彊而得之書曰<lb/>
　齊小白入於齊簒也然莊公於齊不共戴天齊之亂<lb/>
<pb n="25a"/>
　魯宜討之也而反憂之初盟其大夫謀為之立君及<lb/>
　是遂躬伐齊而納子糾焉或者曰此以徳報怨也愚<lb/>
　以為不然怨有淺深如壇坫之爭干戈之憾以徳報<lb/>
　可也不共戴天何所逃之而可以徳報邪釋父讎而<lb/>
　冒不孝之罪於萬世之下徳何有哉或曰以徳報怨<lb/>
　何如孔子曰以直報怨以徳報徳報怨猶不可以徳<lb/>
　而況父讎乎<lb/>
秋七月丁酉葬齊襄公<lb/>
<pb n="25b"/>
　諸侯五月而𦵏齊方内亂不暇於行𦵏禮故越三<lb/>
　時之久以見臣子之非緩也<lb/>
八月庚申及齊師戰于乾時我師敗績<lb/>
　春秋内戰未有書敗績者皆為之諱也今乾時之戰<lb/>
　不諱敗則聖人之待莊公葢亦薄矣皆魯君也厚於<lb/>
　他而薄於莊何哉見莊公之不足齒也人莫不有父<lb/>
　而莊公獨無父有無父之國則齒莊公有無父之人<lb/>
　則重莊公矣公自春及齊大夫盟夏遂伐齊納子糾<lb/>
<pb n="26a"/>
　齊小白既乗間而入則公可以已矣尚整兵而與齊<lb/>
　戰折北不支佚獲而逃使無讎而為齊納糾猶有義<lb/>
　不義也今為讎納君已無父矣雖義何益哉況小白<lb/>
　兄子糾弟也公榖經文皆書糾而不書子明糾不當<lb/>
　納也内忘父讎而外為齊納不當立之君莊公之過<lb/>
　非徒日月之食也終身之罪也尚何足為諱哉故不<lb/>
　諱敗露其惡也或者以我伐齊為有復讎之名故聖<lb/>
　人與之不諱其敗榮之也噫君子觀莊公果有復讎<lb/>
<pb n="26b"/>
　之心哉為齊主㛰從齊伐衞受齊遺俘及齊圍郕盟<lb/>
　大夫豈今日之戰一旦背齊好而直為父復讎且莊<lb/>
　所納者讎之弟而名為復讎有是理乎七月㑹葬襄<lb/>
　公而八月及齊師戰其戰之意可見安用譊譊為無<lb/>
　父之人文過哉或者又以没公不書為公恥夫敗且<lb/>
　不諱尚何恥之没哉戰不書公縁上公伐齊之文也<lb/>
　如僖二十二年春公伐邾秋及邾師戰於升陘同義<lb/>
　學者無多穿鑿以紊經體則褒貶自明矣<lb/>
<pb n="27a"/>
九月齊人取子糾殺之<lb/>
　小白之惡於是甚矣已既先入以得齊齊人安之小<lb/>
　白何虞哉糾糊口於外已不能和協則縱之可也小<lb/>
　白必殺之而後已曰吾所以絶人望而杜後患也小<lb/>
　白其亦有天倫之性哉鄭莊克段滑在衞不殺也宋<lb/>
　殤得宋馮在鄭不問也夫既攘其位而勦絶其命君<lb/>
　子其安乎則小白之姦葢加鄭莊一等宋殤之用心<lb/>
　猶恕於小白也小白之意葢見夫鄭突不殺忽卒出<lb/>
<pb n="27b"/>
　入歸奔如傳舍故於此必取而殺之則齊安焉葢不<lb/>
　知其惡直出於鄭突之上而萬世不磨也故聖人於<lb/>
　齊書人則知其為小白於糾復書子則見其不冝殺<lb/>
　也左氏謬以為魯殺之論語恒公殺子糾召忽死之<lb/>
　孔子之言與春秋所書炳若日月學者安得信傳而<lb/>
　戾經也然書此者亦足以見魯不能庇而為齊所取<lb/>
　是乃所以譏魯也<lb/>
冬浚洙<lb/>
<pb n="28a"/>
　隘哉莊公有童心也呉江劍閣洞庭孟門天下之險<lb/>
　也或者越而過之若趨平地洙何足恃哉孟子曰固<lb/>
　國不以山谿之險威天下不以兵甲之利得道者多<lb/>
　助失道者寡助莊公不孝天怒民怨四鄰叛之舍齊<lb/>
　葢無通者前日俟陳蔡不至知四鄰莫有齒者公又<lb/>
　納糾賈怨於齊乃區區浚其溝澮以為備齊之具不<lb/>
　其愚哉楚方城以為城漢水以為池小白不畏而問<lb/>
　罪焉何畏於洙莊公徒勞民動衆以為此無益之舉<lb/>
<pb n="28b"/>
　敵人葢望而笑之何益於備齊也<lb/>
十年春王正月公敗齊于長勺<lb/>
　齊伐我也何以不書伐不與齊之來伐也乾時之敗<lb/>
　齊取子糾殺之齊亦可以恝然矣今又稱兵以涉吾<lb/>
　地幸魯潛知逆而敗之長勺魯地也聖人書公敗之<lb/>
　而不書來伐予奪葢可見矣桓十三年齊衞鄭來戰<lb/>
　於郎内無詞以敵之故以三國自戰為文今公敗齊<lb/>
　於長勺無詞來伐故以偏敗為文内外異體戰敗異<lb/>
<pb n="29a"/>
　名而曲直一判春秋之文誠不可俄而度也<lb/>
二月公侵宋<lb/>
　莊與宋未嘗有怨也以為修先君之怨歟則桓之末<lb/>
　年尤親於宋亦無一日之憾也且齊為殺父之讎而<lb/>
　莊實此之尚何宋問然則公侵宋忿兵也何忿乎忿<lb/>
　宋之薄已也莊之不孝父讎不能以義復母淫不能<lb/>
　以禮閑天下皆以為齊侯之子冝諸侯之不齒也居<lb/>
　位至十年四鄰無一介之使以交於候人五年伐衞<lb/>
<pb n="29b"/>
　之役宋陳蔡雖同之其實從齊不從魯也三國葢恥<lb/>
　與同列矣故圍郕之役待於郎而陳蔡不至薄莊之<lb/>
　不足與也長勺之勝葢亦偶然莊公於此遂以其兵<lb/>
　力之彊而侵宋焉忿宋薄已不能自反而修身齊家<lb/>
　自咎所以不齒於人者何故乃無釁而侵鄰國以結<lb/>
　怨於諸侯則莊公之為人果不足以為君子而小人<lb/>
　之歸矣<lb/>
三月宋人遷宿<lb/>
<pb n="30a"/>
　宿宋之附庸也而介於宋魯之閒隠公元年及宋人<lb/>
　盟於宿二國相要同盟於此則其在宋魯之閒審矣<lb/>
　公侵宋宋葢疑宿之微為魯所逼而降之於是遷其<lb/>
　國都内近於宋焉然則滅乎未也遷其社稷之守近<lb/>
　乎宋猶以為附庸也故不書滅魯固不彊於宋也公<lb/>
　一侵宋宋閔遷附庸而避之亦足以見閔之懦矣夏<lb/>
　齊宋俱次于郎而宋師獨敗冝宋之怯不能庇宿也<lb/>
　噫力不能庇心不忍棄乃搆其民而遷之後遂不復<lb/>
<pb n="30b"/>
　見於經以傳考之則其地卒在魯定十年侯犯叛駟<lb/>
　赤誘侯犯如宿犯從之則地入魯久矣豈宋遷其地<lb/>
　而據其邑卒入於魯邪考乎此尤足以見宋閔之不<lb/>
　能庇宿雖遷之無益於宿之亡也<lb/>
夏六月齊師宋師次于郎<lb/>
公敗宋師于乗丘<lb/>
　師次于郎有待也待魯之服也前日公敗齊侵宋齊<lb/>
　宋均有憾於魯則其伐我葢有詞矣尚何待曰惟有<lb/>
<pb n="31a"/>
　詞而不忍鬭其兵故待焉威公以諸侯之師次于陘<lb/>
　以待楚楚使屈完來盟于師故不戰而反楚雖南蠻<lb/>
　猶知義也齊宋次于郎而敗宋師于乗丘莊雖周公<lb/>
　之𦙍曽楚不若也魯之納糾侵宋皆無名之師而待<lb/>
　於近郊魯固可求成矣反乗二國之無戰心詭謀而<lb/>
　敗之莊公尚為知義乎凡外之來伐不書伐我書來<lb/>
　戰或侵我西鄙伐我北鄙聖人皆迹實而書之不諱<lb/>
　也今非侵非伐非戰而師次于郎本問罪之舉焉故<lb/>
<pb n="31b"/>
　聖人亦迹實而書次不誣人以過也然齊宋同次于<lb/>
　郎而宋師獨敗又以見齊桓不忍鬬其民全師而反<lb/>
　宋則不忍其忿鬬之故獨敗也不然齊宋同敵魯宋<lb/>
　敗齊兵安得獨無傷乎嗚呼齊威於是葢有伯心非<lb/>
　前日之小白也聖人亦因其功過而書之昔為桀跖<lb/>
　今為顔閔聖人無私也跡其實以寓賞罰而已凡春<lb/>
　秋伐而書次者善之也救而書次者誅之也伐而次<lb/>
　葢有所待不脅忿而遽疾於人也救而次則有所觀<lb/>
<pb n="32a"/>
　望而不進矣聖人察其情以求其善惡不可謂書次<lb/>
　同一貶也<lb/>
秋九月荆敗蔡師于莘以蔡侯獻舞歸<lb/>
　荆於此始見經而所書者敗蔡師虜獻舞說者曰州<lb/>
　而國國而子以漸進之吾不信也葢前乎此荆雖彊<lb/>
　未遽侵犯王略然蔡侯鄭伯㑹於鄧則聖人葢已憂<lb/>
　之矣中國諸侯無人慮此者今齊桓初得齊葢有伯<lb/>
　心焉故聖人於敗蔡之事首書之以見荆將吞噬中<lb/>
<pb n="32b"/>
　國諸侯不可不慮以起齊桓之伯業也荆楚之彊亘<lb/>
　古而然有王者則後服無王者則先叛詩曰維女荆<lb/>
　楚居國南鄉昔有成湯莫敢不來享莫敢不來王商<lb/>
　徳中衰則有所不庭矣故武丁之興撻彼殷武奮伐<lb/>
　荆楚冞入其阻而後帖服焉周之盛時周公在朝莫<lb/>
　敢不臣詩曰戎狄是膺荆舒是懲則莫我敢承周家<lb/>
　中僨則有所不臣矣宣王之興蠢爾蠻荆大邦為讎<lb/>
　方叔元老克壯其猷而後能服之然當商周之盛時<lb/>
<pb n="33a"/>
　朝貢於庭亦不過曰荆楚舒而已未嘗見稱人稱子<lb/>
　也或稱荆或稱楚初無輕重而後世見經始書荆繼<lb/>
　書楚初來聘書人後又書子遂以為進之且成湯髙<lb/>
　宗周公宣王惟懲而服之孔子遽反成湯髙宗周公<lb/>
　宣王之道而進之乎無是理也然則其所書之異何<lb/>
　曰書荆書楚書人書名皆從史文惟書子不書子為<lb/>
　聖人之意葢楚自周之前無封爵直南蠻爾及鬻熊<lb/>
　事文王文王師之有書曰鬻子其後成王封其曽孫<lb/>
<pb n="33b"/>
　繹於楚以子爵於是列於五等之末及春秋之世日<lb/>
　以盛彊遂僭稱王雖其僭出於君而實國人奉之也<lb/>
　至於通中國則以中國之爵為榮故會諸侯遣聘使<lb/>
　以子爵自稱聖人亦因其自稱而書之僭王則聖人<lb/>
　惡之然因其實而書王則土無二王不可以訓於是<lb/>
　還其所封之爵以子書之若曰楚雖彊大極其所封<lb/>
　之爵不過曰子所以抑蕃服之彊以尊王也若夫書<lb/>
　荆書楚書人書名皆從其俗葢善惡淺深自見非聖<lb/>
<pb n="34a"/>
　人新意也或者又以楚書子為聖人據禮而稱之此<lb/>
　又不然記以為凡東南西北之裔雖大曰子此則漢<lb/>
　儒採春秋之文而立言非春秋之前先有是言也謂<lb/>
　楚屬南蠻而稱子可也謂其餘三方皆稱曰子于春<lb/>
　秋何所據而云然也哉此漢儒謬說非先王之典也<lb/>
　不可以證春秋蔡侯獻舞即蔡季也吾於自陳歸于<lb/>
　蔡既論之<lb/>
冬十月齊師滅譚譚子奔莒<lb/>
<pb n="34b"/>
　滅人之國勦人之祀固重也而世有所不免君子葢<lb/>
　視其罪何如爾夏啓之誓曰威侮五行怠棄三正天<lb/>
　用勦絶其命周公之典曰内外亂鳥獸行則滅之罪<lb/>
　非是二者則亦不至於絶與滅也然成湯之興仲虺<lb/>
　作誥曰兼弱攻昧取亂侮亡推亡固存邦乃其昌則<lb/>
　兼弱取亂侮亡未必皆威侮五行怠棄三正與夫内<lb/>
　外亂鳥獸行者也葢弱不能自存則兼之亂不足治<lb/>
　則取之有亡形則侮之有亡道則推而亡之何甘誓<lb/>
<pb n="35a"/>
　周典以絶滅為重而仲虺以取亡為輕也葢成湯之<lb/>
　興仗義以正天下所存者大則所亡者輕矣今譚之<lb/>
　惡不見於經傳齊侯以一舉而滅之君子葢疑焉然<lb/>
　聖人於齊書師不書人無所貶於譚子書奔不書名<lb/>
　若無罪也葢譚之罪固不至於滅而齊師滅之所以<lb/>
　示威於楚九月荆敗蔡師而虜蔡侯其鋒不可戢視<lb/>
　中國若入無人之墟也齊桓圖伯之謀固不得不示<lb/>
　威以懾之齊桓之志則然矣而譚之罪不至於滅故<lb/>
<pb n="35b"/>
　聖人書子予其示威於楚則書師責其滅人之罪故<lb/>
　不名譚子其褒貶異文而各有義也不二年而會於<lb/>
　北杏聖人又顯而爵之葢予其圖伯之謀也雖非成<lb/>
　湯取亂侮亡之心而迹近之聖人豈以成湯望齊威<lb/>
　哉予其迹而已孟子曰湯武身之也五伯假之也於<lb/>
　是葢可見矣<lb/>
十有一年春王正月<lb/>
夏五月戊寅公敗宋師于鄑<lb/>
<pb n="36a"/>
　莊公於此三敗齊宋之師矣屢戰屢捷公葢以為善<lb/>
　戰也孟子曰善戰者服上刑葢以結怨連禍民被其<lb/>
　毒也子産以無文徳而有武功為鄭之憂范文子以<lb/>
　君幼而有武功為晉之患莊公豈特無文徳而幼者<lb/>
　哉其惡葢播於天下諸侯均不齒之而又結憾四境<lb/>
　君子為之懼也幸齊桓方圖伯不以小忿為念宋閔<lb/>
　旋被禍而絶報怨之師不然公敗宋之師魯之禍也<lb/>
　非福也<lb/>
<pb n="36b"/>
秋宋大水<lb/>
　外災何以書往弔也魯讎於宋何為弔之幸之也再<lb/>
　敗宋師宋怨弗忘報爭今宋大水則謀不及魯矣魯<lb/>
　故幸而往弔焉災無赴告之義非弔無以書之弔而<lb/>
　書於䇿聖人亦因史冊而書之以見公之結憾鄰國<lb/>
　乃幸人之災以緩報怨之役何以為國乎<lb/>
冬王姬歸于齊<lb/>
　魯主之也魯周之懿親也所以為王主㛰固多矣惟<lb/>
<pb n="37a"/>
　莊公之世兩書王姬歸于齊所以見莊之無父也不<lb/>
　然同姓主㛰常事爾何以書之不書齊逆亦常事也<lb/>
十有二年春王三月紀叔姬歸于酅<lb/>
　叔姬伯姬之媵也媵不書所以書者非常也故歸紀<lb/>
　歸酅卒葬皆書焉叔姬自隠七年以媵歸紀迄今三<lb/>
　十有四年叔姬葢垂白矣以垂白之年不幸而紀亡<lb/>
　紀侯大去不知其所終幸紀季以詐謀挈邑而入齊<lb/>
　以奉宗祧於酅紀之五廟猶血食也然伯姬既卒繼<lb/>
<pb n="37b"/>
　祀事者誰與謂紀之亡而酅之微遂棄而勿顧其如<lb/>
　宗廟何故不忍棄其衰殘之念而復歸焉全節中義<lb/>
　而不失婦道有足嘉者冝聖人不以其媵妾之賤不<lb/>
　憚辭費而究其始終所以存節婦之風為天下勸也<lb/>
　說者乃曰嫂無歸叔之義且以垂白之姬夫又何嫌<lb/>
　小人不成人之美而擠人之惡果聖人之心哉聖人<lb/>
　於詩存柏舟之什春秋著歸酅之事垂訓逺矣觀乎<lb/>
　此非徒全叔姬之節亦足以見紀季之果能奉社稷<lb/>
<pb n="38a"/>
　於酅也<lb/>
夏四月<lb/>
秋八月甲午宋萬弑其君捷及其大夫仇牧<lb/>
　弑君及其大夫三累也於桓二年宋督弑其君與夷<lb/>
　及其大夫孔父既言之<lb/>
冬十月宋萬出奔陳<lb/>
　八月弑君而十月奔陳宋尚為有臣子乎陳佗奔蔡<lb/>
　蔡人殺之聖人與其討賊之詞宋萬奔陳而陳安之<lb/>
<pb n="38b"/>
　陳蔡之善惡判矣<lb/>
十有三年春齊侯宋人陳人蔡人邾人㑹於北杏<lb/>
　北杏之㑹桓公圖伯之初也圖伯之初而首以爵予<lb/>
　之許其伯也古者二百一十國為州州有伯八州八<lb/>
　伯各以其屬屬於天子之老二人分天下以為左右<lb/>
　曰二伯所謂上公九命者則伯之名葢起於是今威<lb/>
　公之立不受命於天子則所謂伯者分州之伯歟抑<lb/>
　九州伯之伯也古之所謂伯天子命之也今桓公之<lb/>
<pb n="39a"/>
　伯春秋命之也曰春秋空文也安得有命葢聖人代<lb/>
　賞罰而作春秋則春秋之所予若天子之命也周衰<lb/>
　方伯之職不修諸侯不知尊天子而攘外裔周替於<lb/>
　上楚僭於外聖人葢憂之今齊桓之興哆然有圖伯<lb/>
　之心而齊實方伯之後也於是聖人以權許之豈茍<lb/>
　許之哉許之於初所以責之於後也故今日北杏之<lb/>
　會諸侯皆人而齊獨書爵尊之異於諸侯所以責其<lb/>
　尊天子攘外裔之效也而桓公果能不負聖人之責<lb/>
<pb n="39b"/>
　成九合之功伐楚於召陵而折其彊暴之鋒中國恃<lb/>
　以不為楚者桓公之力也聖人於春秋詳桓公之始<lb/>
　終以荅羣弟子揚管仲之丕烈公予其君而私稱其<lb/>
　臣所以露春秋之㫖使後世知吾春秋實予齊桓也<lb/>
　則北杏之會書爵列於諸侯之上豈非許其圖伯之<lb/>
　始也哉<lb/>
夏六月齊人滅遂<lb/>
　前日滅譚聖人書師今日滅遂聖人書人譚遂均不<lb/>
<pb n="40a"/>
　冝滅而春秋一予一奪何也前日書師非予之也權<lb/>
　也今日書人非茍奪之責其正也前年楚人滅蔡淩<lb/>
　轢中夏聖人將許其示威以圖伯故以權予之今既<lb/>
　為北杏之㑹伯業萌矣而齊桓不能安靖小國和協<lb/>
　大邦宣禁令以安王室合兵力以帖荆楚乃以諸侯<lb/>
　小不順則遂舉而滅之是怙其彊也非安輯諸夏之<lb/>
　意也故聖人復貶而書人前予之今奪之非私也迹<lb/>
　其善惡而已故譚子書奔而遂君不書奔奔者不能<lb/>
<pb n="40b"/>
　保其國之稱也譚子有不能保其國之罪以啓齊之<lb/>
　滅故書奔遂無罪而齊滅之故不書奔觀乎此又足<lb/>
　以見滅遂之無名也<lb/>
秋七月<lb/>
冬公㑹齊侯盟于柯<lb/>
　公敗齊師未嘗與齊通也北杏之會莊公不與今齊<lb/>
　威以遂不至而滅之公懼尋㑹于齊齊侯盟于柯平<lb/>
　于齊也說者以莊公忘父讎復通于齊茲葢不然襄<lb/>
<pb n="41a"/>
　公莊之親讎莊且比之威公襄之弟何與於讎不責<lb/>
　於比襄之罪而責於從威之盟非春秋意也然則柯<lb/>
　之盟許之乎曰魯聞齊之名有所不安也況盟其君<lb/>
　哉然春秋之法重責其初而略其終其讎之切者莊<lb/>
　固親之何有於威聖人既責之於襄則今日之盟有<lb/>
　所不問也特其從伯之會始於此矣公羊載曹子於<lb/>
　盟齊歸汶陽之事以為齊桓信於諸侯自柯之盟始<lb/>
　焉經不書歸田況汶陽之田至鞌之戰而後能取無<lb/>
<pb n="41b"/>
　足據者然以為桓之信自是結於諸侯則有之何則<lb/>
　公伐齊納糾于桓為至讎又敗齊師于長勺郎之次<lb/>
　齊又不得志則魯之怨齊葢未償也今頓釋前憾而<lb/>
　為是盟桓之心葢休然有容矣冝諸侯之心服也曰<lb/>
　桓之信著於天下自柯之盟始焉其說是也其事非<lb/>
　也<lb/>
十有四年春齊人陳人曹人伐宋<lb/>
夏單伯會伐宋<lb/>
<pb n="42a"/>
　外書人而内書單伯則内外皆大夫爾或者以書人<lb/>
　為貶齊非也齊侯何罪哉宋背北杏之會齊釋而不<lb/>
　伐則諸侯攜矣伐宋之兵伯主之權也非過也單伯<lb/>
　復會故再起伐宋之文齊將伐宋不期於魯自柯之<lb/>
　盟始平爾齊不保魯之必從也故不敢期之魯見宋<lb/>
　不至而齊伐之於是懼而以單伯會伐焉後期也後<lb/>
　期而齊桓不問此所以服魯之心而得其從鄄之㑹<lb/>
　也大夫不序將卑師少爾<lb/>
<pb n="42b"/>
秋七月荆入蔡<lb/>
　先治内而後攘外伯主之序也今齊桓圖伯三年得<lb/>
　魯而失宋諸侯葢未協也而荆又入蔡齊桓葢患之<lb/>
　而未有以制之也說者遂責威公不能服楚是亦責<lb/>
　人之難矣夫穫稻粱必春耕夏耨秋耘而後冬得而<lb/>
　穫之種未入土磨刃而將刈焉吾竊笑其愚也荆之<lb/>
　彊暴非一日矣不可攦而取也必安靖中國内治而<lb/>
　後攘之宣王之事也不然未有以待虎杖尺箠而搏<lb/>
<pb n="43a"/>
　之有不觸其怒而為其噬者幾希故其後凡二十六<lb/>
　年諸侯協從中國無釁而後伐之亦足以見楚之彊<lb/>
　不可俄而服而齊桓之靖安有謀不為不審之計以<lb/>
　敗中國也或者於此責桓公以不能治楚葢書生之<lb/>
　論非燭理者也<lb/>
冬單伯㑹齊侯宋公衞侯鄭伯于鄄<lb/>
　周衰方伯連帥之職不修諸侯魚潰鳥散無或宗主<lb/>
　人各有心心各自負掩然無相下之志故桓公之與<lb/>
<pb n="43b"/>
　驟舉而合之葢亦難矣故一得國公摟諸侯而㑹之<lb/>
　以一其心今伐宋而得宋於是會于鄄鄄之會為宋<lb/>
　也單伯魯大夫四命之孤也不名說者以為王臣於<lb/>
　此灼見其非也春秋書王臣必列於諸侯之上以主<lb/>
　會如僖八年會王人某侯盟于洮九年公會宰周公<lb/>
　某侯于葵丘則王臣皆書於會之下以主是會今單<lb/>
　伯書於會之上如公孫敖會晉侯于戚季孫行父會<lb/>
　齊侯于榖皆内臣也其文自順說者疑魯大夫無書<lb/>
<pb n="44a"/>
　字者不知公之孤四命附庸之君入仕於魯者也<lb/>
十有五年春齊侯宋公陳侯衞侯鄭伯會于鄄<lb/>
　踰年再㑹于鄄懼諸侯之離也㑹之於春見之時所<lb/>
　以協諸侯之慮而啓其尊周之心也左氏以為齊始<lb/>
　霸未也伯當在十六年幽之盟爾<lb/>
夏夫人姜氏如齊<lb/>
　文姜哀姜均齊女也二女均有罪而齊桓殺哀而釋<lb/>
　文何也義之所在也文姜通於襄襄兄也殺文姜則<lb/>
<pb n="44b"/>
　為暴兄之惡釋而弗問逺之之道也哀姜通於慶父<lb/>
　慶父賊也以義殺之内足以滅惡外足以懼賊於姜<lb/>
　為安也齊桓於此葢亦有所審矣然威公方圖伯而<lb/>
　姜如莒未必不為伯業之累也<lb/>
秋宋人齊人邾人伐郳<lb/>
　郳邾之别封裔出於邾也其地在徐州徐𨽻宋也葢<lb/>
　附庸於宋也叛宋而宋伐之爾連齊人者脅伯主之<lb/>
　令也郳者邾之所自出懼其叛而入於邾也故同邾<lb/>
<pb n="45a"/>
　人伐之宋謀則深矣蕞爾附庸其能容三國之師乎<lb/>
　三國皆人貶其毒也<lb/>
鄭人侵宋<lb/>
　鄭突誠不令之人哉初因宋簒國既而背恩為讎及<lb/>
　居於櫟則又宋之力也今賂傅瑕殺子嬰而入鄭是<lb/>
　再簒爾齊威方伯赦而不討葢用寛典而突不知世<lb/>
　有伯主非若前日魯桓同惡相濟之時也而欲以舊<lb/>
　怨侵宋焉可勝討乎故明年三國伐之荆又伐之突<lb/>
<pb n="45b"/>
　方知伯主不可不依而宋之不可伐也於是同盟于<lb/>
　幽<lb/>
冬十月<lb/>
十有六年春王正月<lb/>
夏宋人齊人衞人伐鄭<lb/>
　齊伐鄭而序宋於上示伐之名也伯主之兵不可無<lb/>
　名而動無名之兵曲曲則無以令天下讎鄭者宋也<lb/>
　而齊伐之鄭其恝然無辭乎故序宋於上明宋伐之<lb/>
<pb n="46a"/>
　齊雖伯主順其義而已矣故鄭服於幽之盟鄭宋釋<lb/>
　怨而同盟知齊桓之義正不可不順也将卑師少稱<lb/>
　人<lb/>
秋荆伐鄭<lb/>
　楚將憑陵中國蔡鄭實當其衝東諸侯未知有楚而<lb/>
　蔡鄭首䝉其害其為國亦難矣十四年入蔡十六年<lb/>
　伐鄭齊桓雖患之然力未能制也鄭於此不依伯主<lb/>
　其能立乎一從幽之盟而楚不敢窺鄭者十有餘年<lb/>
<pb n="46b"/>
　則謂威公之伯無益於中國誠有不信也<lb/>
冬十有二月㑹齊侯宋公陳侯衞侯鄭伯許男滑伯滕<lb/>
子同盟于幽<lb/>
　齊始伯也前乎此未有同盟者而此同盟焉此齊桓<lb/>
　由之而伯也盟之禮重矣二傳皆所不識周禮殷見<lb/>
　曰同衆同而盟於方岳之下是云同盟古者十有二<lb/>
　年王乃時巡考制度於四岳諸侯各朝於方岳為宫<lb/>
　築壇以木作方明方四尺設六色上下黄四方各以<lb/>
<pb n="47a"/>
　其色陳幣玉加壇上諸侯各立於方明之下王乗龍<lb/>
　旂出拜日於東門之外反祀方明諸侯因同盟於下<lb/>
　方伯臨之所以一諸侯以尊天子故曰同盟周衰巡<lb/>
　狩之禮不行方岳之㑹無之久矣威公於此葢假是<lb/>
　禮以臨諸侯各國其國各家其家宋殤不王鄭莊拒<lb/>
　伐魯桓輸朝宿之邑衞朔抗子突之師來聘而魯不<lb/>
　報錫命而魯不朝問於他邦知其皆無王也威公於<lb/>
　是慨然有尊周之志合諸侯而示之以方明之禮臨<lb/>
<pb n="47b"/>
　之以衆同之盟雖王不在是而其志有足尚者聖人<lb/>
　不與尚誰與哉故八國之君皆貴而書爵其予之也<lb/>
　至矣揚子曰春秋之時齊晉實予不膠者卓矣此言<lb/>
　得聖人之心也然八國皆爵而内不書公一以為微<lb/>
　者一以為諱之且八國同盟魯敢以微者間之邪以<lb/>
　為諱之固是也而未得其實且魯有父讎於齊所當<lb/>
　諱也然於襄公不諱而於桓公諱之於柯之盟不諱<lb/>
　而於幽之盟諱之何哉葢諱幽之盟所以存君臣父<lb/>
<pb n="48a"/>
　子之義為桓公全尊王之舉也且㑹而列姦管仲以<lb/>
　為不可而列讎果無累於盟乎且幽之盟非私盟也<lb/>
　為尊王而盟也君臣之義不可廢則魯莊會之是也<lb/>
　而父子之義其可廢乎莊之㑹幽固忘父子之義矣<lb/>
　而春秋必為之諱者存父子之義也存父子之義非<lb/>
　為莊也為桓也莊公在所不責矣而桓公尊王乃使<lb/>
　人廢父子之義則桓之為累大矣故諱之若莊不在<lb/>
　是者為桓諱也諱之則君臣父子之義全而幽之盟<lb/>
<pb n="48b"/>
　愈可貴矣或以為莊公諱何不諱於前而諱於後也<lb/>
　未達其㫖<lb/>
邾子克卒<lb/>
　儀父也至是齊桓既伯為之請命於王也故書子<lb/>
　　　右莊公盡十六年<lb/>
　<lb/>
　<lb/>
　春秋經筌卷三<lb/>
</p>
<p>
</p>
  </div>
</body>
</text>
</TEI>