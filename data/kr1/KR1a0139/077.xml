<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>合訂刪補大易集義粹言卷七十五</head> <lb/>
    <p>
<pb n="1a"/>
欽定四庫全書<lb/>
　合訂刪補大易集義粹言卷七十五<lb/>
　　　　　　　　　　頭等侍衛納喇性德編<lb/>
子曰夫易何為者也夫易開物成務冒天下之道如斯<lb/>
而已者也<lb/>
　明道先生曰開物成務有濟時之才<hi>游定夫所錄</hi>
　横渠先生曰開物成務物凡物也務事也開明之也<lb/>
　成處之也事无大小不能明何由能處雖至麄至小<lb/>
<pb n="1b"/>
　之事亦莫非開物成務譬如不深耕易耨則稼穡烏<lb/>
　得而立唯深也故能通天下之志唯幾也故能成天<lb/>
　下之務是則開物成務者必也有濟時之才<hi>易説</hi>
　　廣漢張氏曰此堯帝之命羲和厯象日月星辰推<lb/>
　　此以敬授人時者也武王之訪箕子以陳洪範以<lb/>
　　立九疇演此以相協民居者也萬物所聽者命命<lb/>
　　此而已萬物所由者道道此而已而易果何為哉<lb/>
　　未嘗贅虧於其間也未嘗損益於其間也易之開<lb/>
<pb n="2a"/>
　　物則因其數之自生者從而與之開也如出乎震<lb/>
　　相見乎離説言乎兑勞乎坎俾之流通而无所壅<lb/>
　　遏者歟易之成務則因其數之自成者從而與之<lb/>
　　成也如制禮於履作樂扵豫明政扵賁設教於臨<lb/>
　　俾之就緒而无所墜廢者歟夫開物則物咸得其<lb/>
　　性成務則物咸有成功凡道之在範圍之中者莫<lb/>
　　不冒之而无所遺此易所以用數而不役於數者<lb/>
　　歟<hi>易説</hi>
<pb n="2b"/>
　　白雲郭氏曰易之道難窮不可以一言盡故此章<lb/>
　　又明其開物成務冒天下之道也以言乎天地之<lb/>
　　間則易无不備故能冒天下之道蓋言天下之道<lb/>
　　无不具扵其中也<hi>易説</hi>
　　漢上朱氏曰萬物在天地間不離乎五十有五之<lb/>
　　數聖人雖不言其能逃乎然則易之為書何為者<lb/>
　　也物有理易則開之事有時易則成之聖人冒天<lb/>
　　下之道所謂易者如斯而已者也冒天下之道者<lb/>
<pb n="3a"/>
　　日月所照霜露所墜舟車所至凡有血氣者必待<lb/>
　　此道而後覆冒<hi>易傳</hi>
　　新安朱氏曰開物成務謂使人卜筮以知吉凶而<lb/>
　　成事業冒天下之道謂卦爻既設而天下之道皆<lb/>
　　在其中<hi>本義</hi>○問易開物成務冒天下之道是易之<lb/>
　　理能恁地而人以之卜筮又能開物成務否曰然<lb/>
　　○讀繫辭須見得如何是開物如何是成務又如<lb/>
　　何是冒天下之道須要就卦中一一見得許多道<lb/>
<pb n="3b"/>
　　理然後可讀繫辭也葢易之為書大抵皆因卜筮<lb/>
　　以設教逐爻開示吉凶包括无遺如將天下許多<lb/>
　　道理包藏在其中故曰冒天下之道如利用為大<lb/>
　　作一爻象只曰下不厚事也自此推之則凡居下<lb/>
　　者不當厚事如子之於父臣之扵君僚屬之扵官<lb/>
　　長皆不可以踰分越職縱可為亦須是盡善方能<lb/>
　　无過所以有元吉无咎之戒繫辭自大衍數以下<lb/>
　　皆是説卜筮事若不曉他盡是説爻變中道理則<lb/>
<pb n="4a"/>
　　如所謂變動不居周流六虚之類有何憑著今人<lb/>
　　説易所以不將卜筮為主者只是嫌怕小却這道<lb/>
　　理故憑虚失實茫昧臆度而已殊不知由卜筮而<lb/>
　　推則上通鬼神下通事物精及扵无形粗及扵有<lb/>
　　象如包罩在此隨取隨得居則觀其象而玩其辭<lb/>
　　動則觀其變而玩其占者又不待卜而後見只是<lb/>
　　體察便自見吉凶之理聖人作易无不示戒乾卦<lb/>
　　纔説元亨便説利貞坤卦纔説元亨便説利牝馬<lb/>
<pb n="4b"/>
　　之貞大畜乾陽在下為艮所畜三得上應又畜極<lb/>
　　必通故曰良馬逐可謂通快矣然必艱難貞正又<lb/>
　　且曰閑輿衛然後利有攸往設若恃良馬之壯而<lb/>
　　忘艱貞之戒則必不利矣乾之九三君子終日乾<lb/>
　　乾固是好事然必曰夕惕若厲然後无咎也凡讀<lb/>
　　易而能句句體騐毎存兢慄戒謹之意則扵己為<lb/>
　　有益不然亦空言爾<hi>並語錄</hi>
是故聖人以通天下之志以定天下之業以斷天下之<lb/>
<pb n="5a"/>
疑<lb/>
　横渠先生曰能通天下之志者為能感人心<hi>易説</hi>
　　廣漢張氏曰惟天地之數能開物也故聖人用之<lb/>
　　其深足以通天下之志惟天地之數能成務也故<lb/>
　　聖人用之其幾足以定天下之業惟天地之數能<lb/>
　　冒天下之道也故聖人用之其神足以斷天下之<lb/>
　　疑<hi>易説</hi>
　　白雲郭氏曰孔子言易道扵上必繼以聖人用易<lb/>
<pb n="5b"/>
　　於下以見聖人无適而非易也此章先言開物成<lb/>
　　務冒天下之道繼之以通天下之志本乎易之開<lb/>
　　物也以定天下之業本乎易之成務也以斷天下<lb/>
　　之疑本乎易之冒天下之道也故聖人有為有行<lb/>
　　未當不本扵易<hi>易説</hi>
　　漢上朱氏曰闗子明曰象生有定數吉凶有前期<lb/>
　　變而能通則治亂有可易之理天命人事其同歸<lb/>
　　乎故聖人以此通天下之志謂其極深也以此定<lb/>
<pb n="6a"/>
　　天下之業謂其成務也以此斷天下之疑謂其受<lb/>
　　命如響也天下之業定則務既成矣<hi>易傳</hi>
　　新安朱氏曰是故聖人以通天下之志以定天下<lb/>
　　之業以斷天下之疑此只是説蓍龜若不是蓍龜<lb/>
　　如何通之定之斷之<hi>語錄</hi>○又曰自夫易何為者也<lb/>
　　至以斷天下之疑此言易之書其用如此<hi>文集</hi>
是故蓍之德圎而神卦之德方以知六爻之義易以貢<lb/>
　康節先生曰蓍德圎以況天之數故七七四十九也<lb/>
<pb n="6b"/>
　五十者存一而言之也卦德方以況地之數故八八<lb/>
　六十四也六十者去四而言之也蓍者用數也卦者<lb/>
　體數也用以體為基故存一也體以用為本故去四<lb/>
　也圎者本一方者本四故蓍存一而卦去四也○圎<lb/>
　數有一方數有二竒耦之義也六即一也十二即二<lb/>
　也天圎而地方圎之數起一而積六方之數起一而<lb/>
　積八變之則起四而積十二也六者常以六變八者<lb/>
　常以八變而十二者亦以八變自然之道也八者天<lb/>
<pb n="7a"/>
　地之體也六者天之用也十二者地之用也天變方<lb/>
　為圎而常存其一地分一為四而常執其方天變其<lb/>
　體而不變其用也地變其用而不變其體也六者并<lb/>
　其一而為七十二者并其四而為十六也陽主進故<lb/>
　天并其一而為七隂主退故地去其四而止扵十二<lb/>
　也是陽常存一而隂常晦一也故天地之體止於八<lb/>
　而天之用極扵七地之用止於十二也圎者刓方以<lb/>
　為用故一變四四去其一則三也三變九九去其三<lb/>
<pb n="7b"/>
　則六也方者引圎以為體故一變三并之四也四變<lb/>
　十二并之十六也故用數成於三而極於六體數成<lb/>
　於四而極於十六也是以圎者徑一而圍三起一而<lb/>
　積六方者分一而為四分四而為十六皆自然之道<lb/>
　也○圎者一變則生六去一則五也二變則生十二<lb/>
　去二則十也三變則生十八去三則十五也四變則<lb/>
　二十四去四則二十也五變則三十去五則二十五<lb/>
　也六變則三十六去六則三十也是以存之則六六<lb/>
<pb n="8a"/>
　去之則五五也五則四而存一也四則三而存一也<lb/>
　三則二而存一也二則一而存一也故一生二去一<lb/>
　則一也二生三去一則二也三生四去一則三也四<lb/>
　生五去一則四也是故二以一為本三以二為本四<lb/>
　以三為本五以四為本六以五為本也方者一變而<lb/>
　為四四生八并四而為十二八生十二并八而為二<lb/>
　十十二生十六并十二而為二十八十六生二十并<lb/>
　十六而為三十六也一生三并而為四也十二生二<lb/>
<pb n="8b"/>
　十并而為三十二也二十八生三十六并而為六十<lb/>
　四也○圎者六變六六而進之故六十變而三百六<lb/>
　十矣方者八變故八八而成六十四矣陽主進是以<lb/>
　進之為六十也○圎者星也厯紀之數其肇扵此乎<lb/>
　方者土也畫州井地之法其倣於此乎葢圎者河圗<lb/>
　之數方者洛書之文故羲文因之而造易禹箕叙之<lb/>
　而作範也<hi>並觀物外篇</hi>
　横渠先生曰圎神故能通天下之志方知故能定天<lb/>
<pb n="9a"/>
　下之業爻貢所以斷天下之疑易書成三者備民患<lb/>
　明聖人得以洗濯其心而退藏扵密矣<hi>易説</hi>
　　廣漢張氏曰甚哉天地之數所以成變化行鬼神<lb/>
　　大而日月寒暑微而草木昆蟲未有不冒於此者<lb/>
　　聖人之意以謂青黄黼黻吾固見之也謂天下皆<lb/>
　　離婁可乎金石絲竹吾固聞之也謂天下皆師曠<lb/>
　　可乎將欲家至户曉而形之於言則言有不可傳<lb/>
　　者將欲雄編大䇿而載之於書則書有不可盡者<lb/>
<pb n="9b"/>
　　於是生蓍立卦而著其六爻之義者是乃示天下<lb/>
　　後世以天地之數者也故蓍之四十九其分其掛<lb/>
　　其揲以四歸竒於扐運量無窮者此圎而神也卦<lb/>
　　之六十四或竒或偶有小大之異别隂陽之殊致<lb/>
　　吉凶已定者此方以知也至於六爻或征而吉則<lb/>
　　以動而有功者貢於人也或征而凶則以動而有<lb/>
　　咎者貢於人也其得失存亡憂虞悔吝雜然貢扵<lb/>
　　人而均獲其利者此六爻之義交易而貢於人也<lb/>
<pb n="10a"/>
　　<hi>易説</hi>
　　白雲郭氏曰蓍卦六爻各言其德固非易道之大<lb/>
　　全聖人用之亦所以通志定業斷天下之疑也圎<lb/>
　　而神故能通志方以知故能定業易以貢故能斷<lb/>
　　疑聖人之於易也取而用之左右逄其原矣貢猶<lb/>
　　告也<hi>易説</hi>
　　新安朱氏曰圎神謂變化无方方知謂事有定理<lb/>
　　易以貢謂變易以告人<hi>本義</hi>○蓍之德圎而神以下<lb/>
<pb n="10b"/>
　　却是從源頭説而未是説卜筮○蓍與卦以德言<lb/>
　　爻以義言只是具這道理在此而已故聖人以此<lb/>
　　洗心退藏於密○六爻之義易以貢今解貢字只<lb/>
　　得以告人説但神知字重貢字輕却曉不得<hi>並語錄</hi>
　　○蓍以七為數是未成卦時所用未有定體故其<lb/>
　　德圎而神所以知來卦以八為數是因蓍之變而<lb/>
　　成已有定體故其德方以知所以藏往卦惟三易<lb/>
　　有之皆筮法也若灼龜而卜則謂之兆見於周禮<lb/>
<pb n="11a"/>
　　可考也<hi>答何京叔書</hi>
聖人以此洗心退藏於密吉凶與民同患神以知來知<lb/>
以藏往其孰能與於此哉古之聰明叡智神武而不殺<lb/>
者夫<lb/>
　伊川先生曰安有識得易後不知退藏於密密是用<lb/>
　之源聖人之妙處<hi>河南語錄</hi>○離了隂陽便无道所以隂<lb/>
　陽者是道也隂陽氣也氣是形而下者道是形而上<lb/>
　者則是密也○退藏於密密是甚○知不專為藏往<lb/>
<pb n="11b"/>
　易言知來藏往主蓍卦而言<hi>並入闗語錄</hi>
　横渠先生曰吉凶可以正勝非聖人之患也○開物<lb/>
　於幾先故曰知來明憂患而弭其故故曰藏往○示<lb/>
　人吉凶其道顯矣知來藏往其德行神矣語蓍龜之<lb/>
　用也○神武不殺神知之大者使知懼而不犯神武<lb/>
　者也<hi>並易説</hi>
　　龜山楊氏曰六經不言无心惟佛氏言之亦不言<lb/>
　　脩性惟揚雄言之心不可无性不假脩故易止言<lb/>
<pb n="12a"/>
　　洗心盡性記言正心尊德性孟子言存心養性<hi>荆州</hi>
　　<hi>語錄</hi>
　　廣漢張氏曰夫蓍之四十九乃衍天地之數也卦<lb/>
　　之六十四乃備天地之數也爻之三百八十四乃<lb/>
　　通天地之數也聖人以此而示天下之人其心休<lb/>
　　焉一疵不染滌除澡雪无遑遽之勞无怵迫之患<lb/>
　　退藏於密恬淡无為是乃善與人同患者也非以<lb/>
　　蓍卦六爻濟斯民之患而洗心退藏者乎大抵厥<lb/>
<pb n="12b"/>
　　初生民不知多寡也聖人為斗量以畀之則不必<lb/>
　　為之較龠合而民咸知其多寡矣民不知輕重也<lb/>
　　聖人為權衡以畀之則不必為之較錙銖而民咸<lb/>
　　知其輕重矣夫民之扵吉凶其甚於多寡輕重也<lb/>
　　聖人為之蓍為之卦為之六爻以濟民行使天下<lb/>
　　之人咸知其是非利害得失臧否吾又何必營為<lb/>
　　以憂其故耶以此洗心退藏於密是乃吉凶與民<lb/>
　　同患者乎説者云屏思慮而安其厥躬者聖人同<lb/>
<pb n="13a"/>
　　患於民而不汩其身也察安危以存其古訓者天<lb/>
　　下知其吉凶而均獲其利也如此天下之民皆即<lb/>
　　蓍之神以知其來可以探賾而索隱可以鈎深而<lb/>
　　致逺見不見之形抽不抽之緒三揲而一爻具十<lb/>
　　八變而一卦成衍忒以是而決臧否由是而著此<lb/>
　　神以知來蓍可以窮天地之數也即卦之知以藏<lb/>
　　其往可以鑒古昔之興衰可以察前日之得失堯<lb/>
　　舜致衣裳之治湯武成炳蔚之文考明夷而知箕<lb/>
<pb n="13b"/>
　　子觀既濟而知髙宗囊括大始包裹太極此知以<lb/>
　　藏往卦可以該天地之數也能盡此以推之天下<lb/>
　　與來世乃古之聰明叡智神武而不殺者夫今夫<lb/>
　　伏羲之始作八卦神農之制耒耜黄帝之迎日推<lb/>
　　䇿堯之厯象日月星辰舜之在璿璣玉衡以齊七<lb/>
　　政夏禹之連山成湯之歸藏文王之重卦武王之<lb/>
　　洪範孔子之十翼皆覺之於心悟之扵性其聰所<lb/>
　　以聞天下之不聞其明所以見天下之不見其叡<lb/>
<pb n="14a"/>
　　則黙識心通不待教而能者乎其知則神解意悟<lb/>
　　不待學而知者乎夫聰明叡知則智周乎萬物必<lb/>
　　思道濟天下此神武而不殺俾民知懼无有師保<lb/>
　　如臨父母甲兵不施刑措不用而人為君子之歸<lb/>
　　者此聖人濟民行者乎<hi>易説</hi>
　　白雲郭氏曰以此洗心者以易洗心也聖人之用<lb/>
　　易也隨用隨取隨取隨足故能无思无慮以滌其<lb/>
　　心葢其酬酢應變在易不在心則心无留事亦無<lb/>
<pb n="14b"/>
　　應變之方非洗心而何故其脩身齊家治國治天<lb/>
　　下之道莫不一本於易微而至於耒耜舟楫<graphic n="KR0875" url="https://raw.githubusercontent.com/kanripo/KR-Gaiji/master/images/KR0875.png" mimeType="image/png"/>杵<lb/>
　　弧矢之用亦必取諸益取諸渙取諸小過取諸睽<lb/>
　　聖人皆无容心焉是所以能洗心而退藏於密也<lb/>
　　彼愚而好自用者雖竭精神逞智力而天下之志<lb/>
　　未必能通天下之業未必能定天下之疑未必能<lb/>
　　斷又安知聖人通天下之志者用易開物之道也<lb/>
　　定天下之業者用易成務之道也斷天下之疑者<lb/>
<pb n="15a"/>
　　用易冒天下之道也天下之事不過於志業疑三<lb/>
　　者而已聖人用易亦不過三者之道也所謂洗心<lb/>
　　用易者如此雖聖人吉凶之患不得不與民同然<lb/>
　　无心受之亦无妄之道也夫何患焉若是者非神<lb/>
　　之妙足以知方來非知之崇足以藏已往又安能<lb/>
　　與於洗心之道哉古之聰明叡智之君神武不殺<lb/>
　　而天下治者葢得洗心退藏之道也是知心之為<lb/>
　　物用之則塵滓不用則清明衆人不知不用之術<lb/>
<pb n="15b"/>
　　而聖人獨明不用之道故聖人洗心在此而衆人<lb/>
　　莫之知也<hi>易説</hi>
　　漢上朱氏曰聖人於天地五十有五之數葢有超<lb/>
　　然獨得而遺乎數者是故蓍運无窮可以前知其<lb/>
　　德圎而神也聖人以此洗心酬酢萬變一毫不留<lb/>
　　於胷中卦成不易爻見而䇿藏其德方以知也聖<lb/>
　　人以此退藏遁扵无形深不可測六爻之義唯變<lb/>
　　是適上下内外相易以告吉凶聖人以此吉凶與<lb/>
<pb n="16a"/>
　　民同患夫洗心退藏若絶倫離類則過矣是以吉<lb/>
　　凶與民同患開物於幾先故曰知來所謂可以前<lb/>
　　知也明憂患而弭其故故曰藏往所謂爻見而䇿<lb/>
　　藏也惟吉凶與民同患是以有開物成務冒天下<lb/>
　　之道此所謂不與聖人同憂者也若舍是道唯數<lb/>
　　而已則易於天地為贅矣上言蓍神卦知爻義而<lb/>
　　總之以神知者言卦則爻在其中孰能與於此者<lb/>
　　哉古者聰明不蔽於耳目叡知不蔽於思慮有武<lb/>
<pb n="16b"/>
　　而不殺者夫有武不殺萬物自服故謂之神武<hi>易傳</hi>
　　○又曰闗子明曰接物者言接之而已非同之也<lb/>
　　故濯物心无所瀆汙謂之洗心言洗濯其接物之<lb/>
　　心无所瀆汙故謂之洗心而注者誤以為洗濯萬<lb/>
　　物之心<hi>叢説</hi>
　　新安朱氏曰聖人體具三者之德而无一塵之累<lb/>
　　无事則其心寂然人莫能窺有事則神知之用隨<lb/>
　　感而應所謂无卜筮而知吉凶也神武不殺得其<lb/>
<pb n="17a"/>
　　理而不假其物之謂<hi>本義</hi>○聖人以此洗心退藏於<lb/>
　　密是以那易來洗濯自家心了更沒些私意小智<lb/>
　　在裏許聖人便似那易了不假蓍龜而知卜筮所<lb/>
　　以説神武而不殺這是他有那神以知來知以藏<lb/>
　　往下又説箇齋戒以神明其德皆是得其理不假<lb/>
　　其物○前面一截説易之理未是説到蓍卦卜筮<lb/>
　　處後面方説卜筮聖人之心渾只是圎神方知易<lb/>
　　貢三箇物事更无别物一似洗得來淨潔了前面<lb/>
<pb n="17b"/>
　　此字指易之理言武是殺底物事神武却不殺便<lb/>
　　如易是卜筮底物事這箇却只是説他理未到那<lb/>
　　用處到下面是以明於天之道方是説卜筮○以<lb/>
　　此洗心者心中渾然此理別无他物退藏於密只<lb/>
　　是未見於用所謂寂然不動也下文説神以知來<lb/>
　　便是以蓍之德知來知以藏往便是以卦之德藏<lb/>
　　往洗心退藏言體知來藏往言周然亦只言體用<lb/>
　　具矣而未及使出來處到下文是興神物以前民<lb/>
<pb n="18a"/>
　　用方𤼵揮許多道理以盡見於用也然前段必結<lb/>
　　之以聰明叡知神武而不殺者只是譬喻蓍龜雖<lb/>
　　未用而神靈之理具在猶武是殺人底事聖人却<lb/>
　　存此神武而不殺也○以此洗心注云洗萬物之<lb/>
　　心若聖人之意果如此何不直言以此洗萬物之<lb/>
　　心乎大抵觀聖賢之言只作自已作文看如本説<lb/>
　　洗萬物之心却止云洗心於心安乎○退藏於密<lb/>
　　時固是不用這物事吉凶與民同患也不用這物<lb/>
<pb n="18b"/>
　　事用神而不用蓍用知而不用卦全不犯手退藏<lb/>
　　於密是不用事時到他用事也不犯手事未到時<lb/>
　　先安排在這裏了事到時恁地來恁地應○退藏<lb/>
　　於密密是主靜處萬化出焉者動中之靜固是靜<lb/>
　　又有大靜萬化森然者○神以知來知以藏往一<lb/>
　　卦之中凡爻卦所載聖人所已言皆具已見底道<lb/>
　　理便是藏往占得此卦因此道理以推未來之事<lb/>
　　便是知來○聖人此心虚明自然具衆理潔淨精<lb/>
<pb n="19a"/>
　　微只是不犯手卦爻許多不是安排對副與人看<lb/>
　　是甚人來自然撞著易如此聖人也如此所以説<lb/>
　　箇蓍之德卦之德神明其德○聖人胷中都无纎<lb/>
　　毫私意都不假卜筮只是以易之理洗心其未感<lb/>
　　物也湛然純一都无一毫之累更无些跡所謂退<lb/>
　　藏於密也及其吉凶與民同患却神以知來知以<lb/>
　　藏往是誰人㑹恁地非古人聰明叡知神武而不<lb/>
　　殺者不能如此神武不殺者聖人於天下自是所<lb/>
<pb n="19b"/>
　　當者摧所向者伏然而他都不費手脚○如揲蓍<lb/>
　　然當其未揲也都不知揲下來底是隂是陽是老<lb/>
　　是少便是知來底意思及其成卦了則事都絣定<lb/>
　　在上面了便是藏往下文所以云是以明於天之<lb/>
　　道察於民之故設為卜筮以為民之郷導故只是<lb/>
　　事聖人於此又以卜筮而齋戒以神明其德<hi>並語錄</hi>
　　○又曰此言聖人所以作易之本也蓍動卦靜而<lb/>
　　爻之變易无窮未畫之前此理已具於聖人之心<lb/>
<pb n="20a"/>
　　矣然物之未感則寂然不動而无联兆之可名及<lb/>
　　其出而應物則憂以天下而所謂圎神方智者各<lb/>
　　見於功用之實矣聰明叡智神武不殺言其體用<lb/>
　　之妙也○心具衆理變化感通生生不窮故謂之<lb/>
　　易此其所以能開物成務而冒天下也圎神方知<lb/>
　　變易三者闕一則用不妙用不妙則心有所蔽而<lb/>
　　明不遍照洗心正謂其无蔽而光明耳非有所加<lb/>
　　益也寂然之中衆理畢具而无联兆可名其密之<lb/>
<pb n="20b"/>
　　謂歟必有怵惕惻隱之心此心之宰而情之動也<lb/>
　　如此立語何如○聖人以此洗心此字指蓍卦之<lb/>
　　德六爻之義而言洗心言聖人玩此理而黙契其<lb/>
　　妙也退藏扵密但言未感物之時耳及其吉凶與<lb/>
　　民同患則所用者亦此理而已其所以知來者向<lb/>
　　之所謂圎而神者也其所以藏往者向之所謂方<lb/>
　　以知者也神武不殺言聖人之不假卜筮而知吉<lb/>
　　凶也是以明扵天之道以下乃言教民卜筮之事<lb/>
<pb n="21a"/>
　　而聖人亦未嘗不敬而信之以神明其德也此章<lb/>
　　文義只如此程先生説或是一時意到而言不暇<lb/>
　　考其文義今但玩味其意別看可也若牽合經㫖<lb/>
　　則費力耳<hi>並答王子合書</hi>
是以明於天之道而察於民之故是興神物以前民用<lb/>
聖人以此齋戒以神明其德夫<lb/>
　明道先生曰聖人齋戒敬也以神明其德惡人齋戒<lb/>
　亦敬也故可以事上帝<hi>朱公掞問學拾遺</hi>○易要玩索齋戒<lb/>
<pb n="21b"/>
　以神明其德夫<hi>劉絢師訓</hi>
　横渠先生曰言天之變遷禍福之道由民之逆順取<lb/>
　舍之故故作易以先之○民患除憂疑亡用利身安<lb/>
　故可退藏於密窮神知化以崇髙其德也自此而下<lb/>
　又歴言其德之出而異名也<hi>並易説</hi>
　　廣漢張氏曰今夫變化之推遷隂陽之運量七宿<lb/>
　　軫轉六甲内馴无非天之道也禍福之倚伏利害<lb/>
　　之相摩進退存亡吉凶悔吝无非民之故也聖人<lb/>
<pb n="22a"/>
　　知幽明之故知死生之説知鬼神之情狀所謂天<lb/>
　　之道固已明之也乆矣吉事有祥象事知器占事<lb/>
　　知來所謂民之故固已察之也熟矣奈何知進而<lb/>
　　不知退知存而不知亡昧於消息盈虚者又烏能<lb/>
　　明扵天之道邪安其危而利其災樂其所以亡暗<lb/>
　　於得失利害者又烏能察扵民之故邪聖人憂之<lb/>
　　是興神物以前民用乃所以為天下後世設也蓍<lb/>
　　植物也足以揲天地之數龜動物也足以見天地<lb/>
<pb n="22b"/>
　　之象故天能生之而不能興之惟聖人用其四十<lb/>
　　九而幽賛於神明者所以興其蓍也鑚之七十二<lb/>
　　而置之前者所以興其龜也天下之民其終不倦<lb/>
　　而樂於有為亹亹不忘而勇於行者以其有蓍龜<lb/>
　　以前之也聖人深居簡出利用安身齋以去其不<lb/>
　　一之思戒以防其不測之患神明其德有莫知其<lb/>
　　所以然者矣<hi>易説</hi>
　　白雲郭氏曰聖人明天之道察民之故无或不通<lb/>
<pb n="23a"/>
　　故興神物以前民用則无有逺近幽深遂知來物<lb/>
　　聖人初无與焉是以能齋戒其心休休然以神明<lb/>
　　其德也神物易也前言聖人用易而不自用其心<lb/>
　　故曰洗心此又追本而言聖人作易之時亦无容<lb/>
　　心焉因神物固有獨能興之而已故既興神物以<lb/>
　　前民用是乃所以齋戒神明其德夫齋戒所以洗<lb/>
　　心也洗心所以神明其德也<hi>易説</hi>
　　漢上朱氏曰物之蒙蔽動違諸理不得已而用刑<lb/>
<pb n="23b"/>
　　至於殺之豈得已哉聖人憂之是以明扵天之道<lb/>
　　察於民之故明扵天之道而不察於民之故知天<lb/>
　　而已非聖人也无非物也天地五十有五之數見<lb/>
　　於蓍龜故謂之神物是興神物前百姓之日用示<lb/>
　　之以吉凶之理使知違順取舍其効至於刑措不<lb/>
　　用兵革不試何殺之有然非聰明叡知豈能明察<lb/>
　　如此聖人以此齋潔戒慎恐懼於不聞不覩所謂<lb/>
　　誠也神明其德者配天地也故其民有肅心而不<lb/>
<pb n="24a"/>
　　欺民至於不欺至矣<hi>易傳</hi>
　　新安朱氏曰神物謂蓍龜湛然純一之謂齋肅然<lb/>
　　警惕之謂戒明天道故知神物之可興察民故故<lb/>
　　知其用之不可不有以開其先是以作為卜筮以<lb/>
　　教人而於此焉齋戒以考其占使其心神明不測<lb/>
　　如鬼神之能知來也<hi>本義</hi>○明於天之道以下方説<lb/>
　　蓍龜乃是𤼵用處是興神物以前民用聖人既具<lb/>
　　此理又將此理復就蓍龜上𤼵明出來使民亦得<lb/>
<pb n="24b"/>
　　前知而用之也聖人以此齋戒以神明其德德即<lb/>
　　聖人之德又即卜筮齋戒以神明之聖人自有此<lb/>
　　理亦用蓍龜之理以神明之○聖人見得天道人<lb/>
　　事都是這道理蓍龜之靈都包得盡扵是作為卜<lb/>
　　筮使人因卜筮知得道理都在這裏面○問明扵<lb/>
　　天之道而察扵民之故天之道便是民之故否曰<lb/>
　　論得到極處固只是一箇道理看時須做两處看<lb/>
　　方看得周匝无虧欠處問天之道只是福善禍淫<lb/>
<pb n="25a"/>
　　之類否曰如隂陽變化春何為而生秋何為而殺<lb/>
　　夏何為而暑冬何為而寒皆要理㑹得問民之故<lb/>
　　如君臣父子之類是否曰凡民生日用皆是若只<lb/>
　　理㑹得民之故却理㑹不得天之道便即民之故<lb/>
　　亦未是在到得極時固只是一理要之須是都看<lb/>
　　得周匝始得○是興神物以前民用此言有以開<lb/>
　　民使民皆知前時民皆昏塞吉凶利害是非都不<lb/>
　　知因這箇開了便能如神明然此便是神明其德<lb/>
<pb n="25b"/>
　　又云民用之則神明民德聖人用之則自神明其<lb/>
　　德蓍之德以下三句是未渉於用聖人以此洗心<lb/>
　　是得此三者之理而不假其物這箇是有那神以<lb/>
　　知來知以藏往○明道愛舉聖人以此齋戒以神<lb/>
　　明其德夫一句雖不是本文意思要之意思自好<lb/>
　　幹因問此恐是君子篤恭而天下平之意曰否只<lb/>
　　如上蔡所謂敬是常惺惺法又問此恐非是聖人<lb/>
　　分上事曰便是説道不是本文意思要之自好<hi>並語</hi>
<pb n="26a"/>
　　<hi>錄</hi>○又曰洗心聖人觀象玩辭理與心㑹也齋戒<lb/>
　　聖人觀變玩占臨事而敬也<hi>答何京叔書</hi>○洗心齋戒<lb/>
　　特觀象玩辭觀變玩占之大者但方其退藏而與<lb/>
　　民同患之用已具及其應變則又所以齋戒而神<lb/>
　　明其德此則非聖人不能與精義致用利用崇德<lb/>
　　亦頗相類此下所言闔闢往來乃易之道易有太<lb/>
　　極則承上文而言所以往來闔闢而无窮者以其<lb/>
　　有是理耳有是理則天地設位而易行乎其中矣<lb/>
<pb n="26b"/>
　　两而生四四而生八至於八則三變相因而三才<lb/>
　　可見故聖人因之畫為八卦以形變易之妙而定<lb/>
　　吉凶至此然後可以言畫耳前所謂易有太極者<lb/>
　　恐未可以畫言也<hi>答蔡季通書</hi>○聖人以此齋戒以神<lb/>
　　明其德夫此言用易之事也齋戒敬也聖人无一<lb/>
　　時一事而不敬此特因卜筮而言尤見其精誠之<lb/>
　　至如孔子所慎齊戰疾之意也湛然純一之謂齋<lb/>
　　肅然警惕之謂戒玩此則知所以神明其德之意<lb/>
<pb n="27a"/>
　　也<hi>文集</hi>
是故闔户謂之坤闢户謂之乾一闔一闢謂之變往來<lb/>
不窮謂之通見乃謂之象形乃謂之器制而用之謂之<lb/>
法利用出入民咸用之謂之神<lb/>
　明道先生曰闔闢便是易一闔一闢謂之變<hi>羅氏拾遺</hi>
　伊川先生曰凡物之散其氣遂盡无復歸本原之理<lb/>
　天地間如洪鑪雖生物銷鑠亦盡況既散之氣豈有<lb/>
　復在天地造化又焉用此既散之氣其造化者自是<lb/>
<pb n="27b"/>
　生氣至如海水潮日出則水涸是潮退也其涸者已<lb/>
　无也月出則潮水生也非却是將已涸之水為潮此<lb/>
　是氣之終始開闔便是易一闔一闢謂之變○又曰<lb/>
　眞元之氣氣之所由生不與外氣相雜但以外氣涵<lb/>
　養而已若魚在水魚之性命非是水為之但必以水<lb/>
　涵養魚乃得生耳人居天地氣中與魚在水无異至<lb/>
　於飲食之養皆是外氣涵養之道出入之息者闔闢<lb/>
　之機而已所出之息非所入之氣但眞元自能生氣<lb/>
<pb n="28a"/>
　所入之氣止當闔時隨之而入非假此氣以助眞元<lb/>
　也<hi>並入關語録○後一條増</hi>
　横渠先生曰闔户靜密也闢户動逹也形開而目覩<lb/>
　耳聞受於陽也一動一靜是道之常專於動靜則偏<lb/>
　也一闔一闢謂之變人之有息葢剛柔相摩乾坤闔<lb/>
　闢之象也○因其變而裁制之以教天下聖人之法<lb/>
　也○用之不窮莫知其郷故名之曰神<hi>並易説</hi>○物之<lb/>
　所以相感者利用出入莫知其郷一萬物之妙者歟<lb/>
<pb n="28b"/>
　○虚明<hi>一作靜</hi>照鑒神之明也无逺近幽深利用出入<lb/>
　神之充塞无間也<hi>並正蒙</hi>
　　廣漢張氏曰夫自太極既判兩儀肇焉故闔户之<lb/>
　　坤所以包括萬物而得隂也闢户之乾所以敷生<lb/>
　　萬物而得陽也即乾坤之一闔一闢所以謂之變<lb/>
　　即乾坤之往來不窮所以謂之通夫乾坤者生成<lb/>
　　萬物之體也變化者乃乾坤生化萬物之用也其<lb/>
　　覆載範圍之中可得而見者謂之象也可指其形<lb/>
<pb n="29a"/>
　　者謂之器也有聖人制而用之所以謂之法也利<lb/>
　　用出入民咸用之而不可測者謂之神也<hi>易説</hi>
　　白雲郭氏曰繫辭論變通最為易之要道而人多<lb/>
　　略之變通者易之道也用易之道也故孔子扵繫<lb/>
　　辭三致意焉葢其義微而難知也因其微而難知<lb/>
　　故以闔户闢户言之葢聖人舉近人而易曉者莫<lb/>
　　若户之為用也固非乾坤之道止於闔户闢户而<lb/>
　　已也因闔户闢户以明變通則又并及象器法神<lb/>
<pb n="29b"/>
　　而言者以見乾坤變通以至制法盡神之妙舉一<lb/>
　　户之義足以兼明之則聖人所以探賾索隱鈎深<lb/>
　　致逺者如是其至也然一户至末也猶必盡此道<lb/>
　　而後可用於天下後世則聖人所以治天下者其<lb/>
　　可不盡變通之道乎故易曰神農氏沒黄帝堯舜<lb/>
　　氏作通其變使民不倦神而化之使民宜之易窮<lb/>
　　則變變則通通則乆是以自天祐之吉无不利然<lb/>
　　則變通之道是乃黄帝堯舜氏得之以治天下者<lb/>
<pb n="30a"/>
　　也可不務乎且坤隂物也故有闔户之象乾陽物<lb/>
　　也故有闢户之象既能闔復能闢是所謂變也朝<lb/>
　　闢之暮闔之日復一日往來闔闢不窮是所謂通<lb/>
　　也通也者通其變也至於其户之可見則曰象也<lb/>
　　其有形則曰器也制而用此者則曰法也利於出<lb/>
　　入之用而天下之民无不用之者又其所以為神<lb/>
　　也如是則一户之設豈茍徒哉故治天下之道无<lb/>
　　它焉如制一户之法使之變通可乆斯得之矣雖<lb/>
<pb n="30b"/>
　　黄帝堯舜之治不過於此<hi>易説</hi>
　　漢上朱氏曰坤自夏至以一隂右行萬物從之而<lb/>
　　入故曰闔户謂之坤乾自冬至以一陽左行萬物<lb/>
　　從之而出故曰闢户謂之乾坤闔則陽變而隂乾<lb/>
　　闢則隂變而陽故一闔一闢謂之變闔者往也闢<lb/>
　　者來也一闔一闢往來相感其機有不得息者故<lb/>
　　往來不窮謂之通氣聚而有見故謂之象象成而<lb/>
　　有形故謂之器利用此道以動靜出入而蚩蚩之<lb/>
<pb n="31a"/>
　　民咸日用之莫知其然故謂之神七者同出而異<lb/>
　　名其變化之道神之所為乎知闔闢變通者明於<lb/>
　　天之道知利用出入民咸用之者察於民之故乾<lb/>
　　天坤地而曰明扵天之道者乾兼坤也闔闢以一<lb/>
　　嵗言之寒暑也以一日言之晝夜也以一身言之<lb/>
　　出入之息死生之變也无闔則无闢无靜則无動<lb/>
　　此歸藏所以先坤歟<hi>易傳</hi>○聖人用易立法制器變<lb/>
　　通不倦故曰利用出入民咸用之謂之神<hi>叢説</hi>
<pb n="31b"/>
　　新安朱氏曰闔闢動靜之機也先言坤者由靜而<lb/>
　　動也乾坤變通者化育之功也見象形器者生物<lb/>
　　之序也法者聖人脩道之所為而神者百姓自然<lb/>
　　之日用也<hi>本義</hi>○問闔户謂之坤一叚只是這一箇<lb/>
　　物以其闔謂之坤以其闢謂之乾以其闔闢謂之<lb/>
　　變以其不窮謂之通𤼵見而未成形謂之象成形<lb/>
　　謂之器聖人脩禮立教謂之法百姓日用則謂之<lb/>
　　神曰是如此又曰利用出入者便是人生日用都<lb/>
<pb n="32a"/>
　　離地不得又曰民之於易隨取而各足易之扵民<lb/>
　　周徧而不窮所以謂之神所謂活潑潑地便是這<lb/>
　　處○闔闢乾坤理與事皆如此者亦如此這箇只<lb/>
　　説理底意思多知禮成性横渠説得別他道是聖<lb/>
　　人成得箇性衆人性而未成<hi>並語錄</hi>
是故易有太極是生兩儀兩儀生四象四象生八卦八<lb/>
卦定吉凶吉凶生大業<lb/>
　康節先生曰太極既分兩儀立矣陽下交於隂隂上<lb/>
<pb n="32b"/>
　交扵陽四象生矣陽交扵隂隂交扵陽而生天之四<lb/>
　象剛交扵柔柔交扵剛而生地之四象扵是八卦成<lb/>
　矣八卦相錯然後萬物生焉○隂陽生而分二儀二<lb/>
　儀交而生四象四象交而成八卦八卦交而生萬物<lb/>
　故二儀生天地之類四象定天地之體四象生日月<lb/>
　之類八卦定日月之體八卦生萬物之類重卦定萬<lb/>
　物之體類者生之序也體者象之交也推類者必本<lb/>
　乎生觀體者必由乎象生則未來而逆推象則既成<lb/>
<pb n="33a"/>
　而順觀是故日月一類也同出而異處也異處而同<lb/>
　象也推此以往物焉逃哉<hi>並觀物外篇</hi>○樵者謂漁者曰<lb/>
　子可謂知易之道矣吾敢問易有太極太極何物也<lb/>
　曰无為之本也太極生兩儀兩儀天地之謂乎曰兩<lb/>
　儀天地之祖也非止為天地而已也太極分而為二<lb/>
　先得一為一後得一為二一二謂兩儀曰兩儀生四<lb/>
　象四象何物也曰大象謂隂陽剛柔有隂陽然後可<lb/>
　以生天有剛柔然後可以生地立功之本於斯為極<lb/>
<pb n="33b"/>
　曰四象生八卦八卦何謂也曰謂乾坤離坎兊艮震<lb/>
　巽也迭相盛衰終始於其間矣因而重之則六十四<lb/>
　卦由是而生也而易之道始備矣<hi>外書</hi>
　濂溪先生曰无極而太極太極動而生陽動極而靜<lb/>
　靜而生隂靜極復動一動一靜互為其根分隂分陽<lb/>
　兩儀立焉陽變隂合而生水火木金土五氣順布四<lb/>
　時行焉五行一隂陽也隂陽一太極也太極本无極<lb/>
　也五行之生也各一其性无極之眞二五之精妙合<lb/>
<pb n="34a"/>
　而凝乾道成男坤道成女二氣交感化生萬物萬物<lb/>
　生生而變化无窮焉惟人也得其秀而最靈形既生<lb/>
　矣神𤼵知矣五性感動而善惡分萬事出矣聖人定<lb/>
　之以中正仁義而主靜立人極焉故聖人與天地合<lb/>
　其德日月合其明四時合其序鬼神合其吉凶君子<lb/>
　脩之吉小人悖之凶故曰立天之道曰隂與陽立地<lb/>
　之道曰柔與剛立人之道曰仁與義大哉易也斯其<lb/>
　至矣<hi>太極圖説</hi>
<pb n="34b"/>
　伊川先生曰范文甫問四象曰左右前後楊中立問<lb/>
　四象曰四方<hi>時氏拾遺</hi>
　横渠先生曰四象即乾之四德四時之象故下文云<lb/>
　變通莫大乎四時盡吉凶之理則能盡天人之助而<lb/>
　成位乎其中矣故下云崇髙莫大乎富貴有吉凶利<lb/>
　害然後人謀作大業生若无施不宜則何業之有<hi>易説</hi>
　　龜山楊氏曰問易有太極莫便是道之所謂中否<lb/>
　　曰然若是則本无定位當處即是太極邪曰然两<lb/>
<pb n="35a"/>
　　儀四象八卦如何自此生曰既有太極便有上下<lb/>
　　有上下便有左右前後四方有左右前後四方便<lb/>
　　有四維皆自然之理也<hi>南都語錄</hi>
　　廣漢張氏曰易有太極者函三為一此中也如立<lb/>
　　天之道曰隂與陽而太極乃隂陽之中者乎立地<lb/>
　　之道曰柔與剛而太極乃剛柔之中者乎立人之<lb/>
　　道曰仁與義而太極乃仁義之中者乎此太極函<lb/>
　　三為一乃皇極之中道也是以聖人作易所謂六<lb/>
<pb n="35b"/>
　　爻者乃三極之道故三才皆得其中是乃順性命<lb/>
　　之理也爰自太極既判乃生两儀者在天為隂陽<lb/>
　　在地為柔剛在人為仁義雖曰隂陽不可指為隂<lb/>
　　陽雖曰柔剛不可指為柔剛雖曰仁義不可指為<lb/>
　　仁義乃儀則具存而有對代者也夫有两儀則一<lb/>
　　與六共宗二與七共朋三與入同道四與九相友<lb/>
　　存一而六具有二而七存有三而八著有四而九<lb/>
　　生此七九八六乃易之四象天一之水得六而居<lb/>
<pb n="36a"/>
　　北於卦為坎地二之火得七而居南扵卦為離天<lb/>
　　三之木得入而居東扵卦為震地四之金得九而<lb/>
　　居西於卦為兑是以坎之數六去三而餘三此三<lb/>
　　畫之乾所以生扵西北離之數七去三而餘四此<lb/>
　　四畫之巽所以生扵東南兊之數九去三而餘六<lb/>
　　此六畫之坤所以生扵西南震之數八去三而餘<lb/>
　　五此五畫之艮所以生扵東北乃四象生八卦也<lb/>
　　及夫八卦既具則乾之䇿乃四九三十六䇿坤之<lb/>
<pb n="36b"/>
　　策乃四六二十四䇿震坎艮之䇿乃七之䇿也巽<lb/>
　　離兊之䇿乃四八之䇿也道之妙也由是而顯德<lb/>
　　之粗也由是而神可與祐神可與酬酢則吉凶豈<lb/>
　　有不定者乎吉凶既定則知其利之可興害之可<lb/>
　　除伏羲之興網罟神農之制耒耜黄帝堯舜之垂<lb/>
　　衣裳與夫帝之所興王之所成所以舉而措之天<lb/>
　　下之民者无非本於此也<hi>易説</hi>○垂諭太極之説某<lb/>
　　妄意以為太極所以形性之妙也性不能不動太<lb/>
<pb n="37a"/>
　　極所以明動靜之藴也極乃樞極之義聖人扵易<lb/>
　　特名太極二字葢示人以根柢其義微矣若只曰<lb/>
　　性而不曰太極則只去未𤼵上認之不見其用曰<lb/>
　　太極則性之妙都見矣體用一源顯微無間其太<lb/>
　　極之藴歟所謂太極天地之性語意亦未圎不若<lb/>
　　云天地亦形而下者一本於太極○又曰易也者<lb/>
　　生生之妙也太極者所以生生者也曰易有太極<lb/>
　　而體用一源可見矣<hi>並答吳晦叔書</hi>○太極動而二氣形<lb/>
<pb n="37b"/>
　　二氣形而萬物化生人與物俱本乎此者也<hi>存齋記○</hi>
　　<hi>並南軒集</hi>
　　五峰胡氏曰易有太極是生两儀故天地之間物<lb/>
　　必有對感則必應出則必反不易之理也是以禹<lb/>
　　湯保天下而天下歸之桀紂虐天下而天下棄之<lb/>
　　<hi>文集</hi>
　　白雲郭氏曰太極者三才未分之名統三才之道<lb/>
　　者也两儀猶曰二象也謂有乾坤天地之二象而<lb/>
<pb n="38a"/>
　　未為乾坤天地也四象者九八七六隂陽老少之<lb/>
　　象此與大衍之序同大衍太極也分而為二两儀<lb/>
　　也揲之以四四象也四象既生然後太極分而為<lb/>
　　三才两儀定而名乾坤入卦以成吉凶以定而大<lb/>
　　業生焉吉凶者入卦之所有而非八卦之所生大<lb/>
　　業者聖人之所造吉凶定則易道成矣易道成故<lb/>
　　聖人用之以崇德廣業也<hi>易説</hi>
　　漢上朱氏曰此以下言是興伸物極中也太極中<lb/>
<pb n="38b"/>
　　之至歟易有太極四十有九合而為一乎四象八<lb/>
　　卦具而未動謂之大極在人則喜怒哀樂之未𤼵<lb/>
　　者也隂陽匹也故謂之儀太極動而生陽陽極靜<lb/>
　　而生隂隂極復動而生陽始動靜者少也極動靜<lb/>
　　者老也故生四象乾老陽也震坎艮少陽也坤老<lb/>
　　隂也巽離兊少隂也故四象生八卦卦有爻爻有<lb/>
　　位剛柔相交有當否故八卦定吉凶有吉凶則有<lb/>
　　利害人謀用矣故生大業八卦定吉凶者開物也<lb/>
<pb n="39a"/>
　　吉凶生大業者成務也<hi>易傳</hi>○又曰太極者中之至<lb/>
　　也天地之大本也所以生天地者也天地分太極<lb/>
　　萬物分天地人資天地之中以生觀乎人則天地<lb/>
　　之體見矣故曰惟皇上帝降衷于下民而人之心<lb/>
　　者又人之中也寂然不動太極含三也感而遂通<lb/>
　　則天地位矣萬物育矣自一嵗言之冬至也自一<lb/>
　　日言之夜半也此太𤣥八十一首所以起於中歟<lb/>
　　○太極者隂陽之本也两儀者隂陽之分也四象<lb/>
<pb n="39b"/>
　　者金木水火土也八卦者隂陽五行布扵四時而<lb/>
　　生萬物也故不知八卦則不知五行不知五行則<lb/>
　　不知隂陽不知隂陽則不知太極人孰知太極之<lb/>
　　不相離乎不知太極則不可以語易矣故曰易有<lb/>
　　太極○两儀生四象孔氏謂金木水火禀天地而<lb/>
　　有土則分王四季且金木水火有形之物安得為<lb/>
　　象哉孔氏失之逺矣○鄭康成言四象曰布六扵<lb/>
　　北方以象水布八扵東方以象木布九扵西方以<lb/>
<pb n="40a"/>
　　象金布七扵南方以象火備為一爻而正謂四營<lb/>
　　而成<hi>並叢説</hi>
　　新安朱氏曰一每生二自然之理也易者隂陽之<lb/>
　　變太極者其理也两儀者始為一畫以分隂陽四<lb/>
　　象者次為二畫以分太少八卦者次為三畫而三<lb/>
　　才之象始備此數言者實聖人作易自然之次第<lb/>
　　有不假絲毫智力而成者畫卦揲蓍其序皆然○<lb/>
　　有吉有凶是生大業<hi>並本義</hi>○易者隂陽之變太極<lb/>
<pb n="40b"/>
　　其理也○太極中全是具一箇善若三百八十四<lb/>
　　爻中有善有惡皆隂陽變化以後方有○周子康<lb/>
　　節説太極和隂陽滚説易中便擡起説周子言太<lb/>
　　極動而生陽靜而生隂如言太極動是陽動極而<lb/>
　　靜靜便是隂動時便是陽之太極靜時便是隂之<lb/>
　　太極葢太極即在隂陽裏如易有太極是生两儀<lb/>
　　則先從實理處説若論其生則俱生太極依舊在<lb/>
　　隂陽裏但言其次序須有這實理方始有隂陽也<lb/>
<pb n="41a"/>
　　其理則一雖然自見在事物而觀之則隂陽函太<lb/>
　　極推其本則太極生隂陽○問易有太極是生兩<lb/>
　　儀两儀生四象四象生八卦曰此太極却是為畫<lb/>
　　卦説當未畫卦前太極只是一箇渾淪底道理裏<lb/>
　　面包含隂陽剛柔竒耦無所不有及各畫一竒一<lb/>
　　耦便是生两儀再於一竒畫上加一耦此是陽中<lb/>
　　之隂又於一竒畫上加一竒此是陽中之陽又扵<lb/>
　　一耦畫上加一竒此是隂中之陽又扵一耦畫上<lb/>
<pb n="41b"/>
　　加一耦此是隂中之隂是謂四象所謂八卦者一<lb/>
　　象上两卦毎象各添一竒或一耦便是八卦嘗聞<lb/>
　　一朋友説一為儀二為象三為卦四為象如春夏<lb/>
　　秋冬金木水火東西南北无不可推矣○易有太<lb/>
　　極便有箇隂陽出來隂陽便是两儀儀匹也兩儀<lb/>
　　生四象便是一箇隂又生出一箇陽是一象也一<lb/>
　　箇陽又生出一箇隂是一象也一箇隂又生一箇<lb/>
　　隂是一象也一箇陽又生一箇陽是一象也此謂<lb/>
<pb n="42a"/>
　　四象四象生八卦是這四箇象生四箇隂時便成<lb/>
　　坎震坤兊四卦生四箇陽時便成巽離艮乾四卦<lb/>
　　○以物論之易之有太極如木之有根浮圖之有<lb/>
　　頂但木之根浮圖之頂是有形之極太極却不是<lb/>
　　一物无方所頓放是无形之極故周子曰无極而<lb/>
　　太極是他説得有工夫處太極之所以妙太極却<lb/>
　　不離乎两儀四象八卦如一隂一陽之謂道指一<lb/>
　　隂一陽為道則不可而道則不離乎隂陽也○太<lb/>
<pb n="42b"/>
　　極如一木生上分而為枝榦又分而生花生葉生<lb/>
　　生不窮到得成果子裏面又有生生不窮之理生<lb/>
　　將出去又是无限箇太極更无停息只是到成果<lb/>
　　實時又却少歇不是止到這裏自合少止正所謂<lb/>
　　終始萬物莫盛乎艮艮止是生息之意○林黄中<lb/>
　　論易有太極是生两儀两儀生四象四象生八卦<lb/>
　　就一卦言之全體為太極内外為两儀内外及互<lb/>
　　體為四象又顚倒取為八卦先生曰如此則不是<lb/>
<pb n="43a"/>
　　生却是包也始畫卦時只是箇隂陽竒耦一生两<lb/>
　　两生四四生八而已方其為太極未有两儀也由<lb/>
　　太極而後生两儀方其為两儀未有四象也由两<lb/>
　　儀而後生四象方其為四象未有八卦也由四象<lb/>
　　而後生八卦此之謂生若以為包則是未有太極<lb/>
　　已先有两儀未有两儀已先有四象未有四象已<lb/>
　　先有入卦矣林又曰太極有象且既曰易有太極<lb/>
　　則不可謂之无濂溪乃有无極之説何也曰有太<lb/>
<pb n="43b"/>
　　極是有此理无極是无形器方體可求两儀有象<lb/>
　　太極則无象林又言三畫以象三才曰有三畫方<lb/>
　　看見似箇三才模様非故畫以象之也○卦畫既<lb/>
　　立便有吉凶在裏葢是隂陽往來交錯扵其間其<lb/>
　　時則有消長之不同長者便為主消者便為客事<lb/>
　　則有當否之或異當者便為善否者便為惡即其<lb/>
　　主客善惡之辨而吉凶見矣故曰八卦定吉凶吉<lb/>
　　凶既決定而不差則以之立事而大業自此生矣<lb/>
<pb n="44a"/>
　　此聖人作易教民占筮而以開天下之愚以定天<lb/>
　　下之志以成天下之事者如此<hi>並語錄</hi>○又曰此一<lb/>
　　節乃孔子𤼵明伏羲畫卦自然之形體次第最為<lb/>
　　切要古今説者惟康節明道两先主為能知之故<lb/>
　　康節之言曰一分為二二分為四四分為八八分<lb/>
　　為十六十六分為三十二三十二分為六十四猶<lb/>
　　根之有榦榦之有枝愈大則愈小愈細則愈繁而<lb/>
　　明道先生以為加一倍法其𤼵明孔子之言又可<lb/>
<pb n="44b"/>
　　謂最切要矣葢以河圗洛書論之太極者虚其中<lb/>
　　之象也两儀者隂陽竒耦之象也四象者河圖之<lb/>
　　一合六二合七三合八四合九洛書之一含九二<lb/>
　　含八三含七四含六也八卦者河圖四正四隅之<lb/>
　　位洛書四實四虚之數也以卦畫言之太極者象<lb/>
　　數未形之全體也两儀者一為陽而一為隂陽數<lb/>
　　一而隂數二也四象者陽之上生一陽則為□而<lb/>
　　謂之太陽生一隂則為□而謂之少隂隂之上生<lb/>
<pb n="45a"/>
　　一陽則為□而謂之少陽生一隂則為□而謂之<lb/>
　　太隂也四象既立則太陽居一而含九少隂居二<lb/>
　　而含八少陽居三而含七太隂居四而含六此六<lb/>
　　七入九之數所由定也八卦者太陽之上生一陽<lb/>
　　則為☰而名乾生一隂則為☱而名兊少隂之上<lb/>
　　生一陽則為☲而名離生一隂則為☳而名震少<lb/>
　　陽之上生一陽則為☴而名巽生一隂則為☵而<lb/>
　　名坎太隂之上生一陽則為☶而名艮生一隂則<lb/>
<pb n="45b"/>
　　為☷而名坤康節先天之説所謂乾一兊二離三<lb/>
　　震四巽五坎六艮七坤八者葢謂此也至於八卦<lb/>
　　之上又各生一隂一陽則為四畫者十有六經雖<lb/>
　　無文而康節所謂八分為十六者此也四畫之上<lb/>
　　又各有一隂一陽則為五畫者三十有二經雖無<lb/>
　　文而康節所謂十六分為三十二者此也五畫之<lb/>
　　上又各生一隂一陽則為六畫之卦六十有四而<lb/>
　　入卦相重又各得乾一兊二離三震四巽五坎六<lb/>
<pb n="46a"/>
　　艮七坤八之次其在圖可見矣今既以七八九六<lb/>
　　為四象又以揲之以四為四象疑或有未安也河<lb/>
　　圖洛書愚竊以大傳之文詳之河圖洛書葢皆聖<lb/>
　　人所取以為八卦者而九疇亦并出焉今以其象<lb/>
　　觀之則虚其中者所以為易也實其中者所以為<lb/>
　　洪範也其所以為易者已見扵前段矣所以為洪<lb/>
　　範則河圖九疇之象洛書五行之數有不可誣者<lb/>
　　恐不得以其出於緯書而略之也<hi>與郭沖晦書</hi>○邵子<lb/>
<pb n="46b"/>
　　云太極既分两儀立矣陽上交於隂隂下交扵陽<lb/>
　　而四象生矣陽交扵隂隂交扵陽而生天之四象<lb/>
　　剛交於柔柔交於剛而生地之四象八卦相錯而<lb/>
　　後萬物生焉此來教所引邵先生説也今子細辨<lb/>
　　析奉呈幸詳考之方可見其曲折未遽可輕議也<lb/>
　　然此亦是就六十四卦已成之後言之故其先後<lb/>
　　多寡有難著語處乍看極費分䟽猝然曉㑹不得<lb/>
　　若要見得聖人作易根原直截分明却不如且看<lb/>
<pb n="47a"/>
　　卷首横圖自始初只有两書時漸次看起以至生<lb/>
　　滿六畫之後其先後多寡既有次第而位置分明<lb/>
　　不費辭説扵此看得方見六十四卦全是天理自<lb/>
　　然挨排出來聖人只是見得分明便只依本畫出<lb/>
　　元不曽用一毫智力添助葢本不煩智力之助亦<lb/>
　　不容智力得以助扵其間也及至卦成之後逆順<lb/>
　　縱横都成義理千般萬種其妙无窮却在人看得<lb/>
　　如何而各因所見為説雖若各不相資而實未嘗<lb/>
<pb n="47b"/>
　　相悖也葢自初未有畫時説到六畫滿處者邵子<lb/>
　　所謂先天之學也卦成之後各因一義推説邵子<lb/>
　　所謂後天之學也今來喻所引繫辭説卦三才六<lb/>
　　位之説即所謂後天者也先天後天既各自為一<lb/>
　　義而後天説中取義又多不同彼此自不相妨不<lb/>
　　可執一而廢百也若執此説必謂聖人初畫卦時<lb/>
　　只見一箇三才便更不問事由一連便埽出三畫<lb/>
　　以擬其象畫成之後子細看來見使不得又旋劃<lb/>
<pb n="48a"/>
　　壁添出後一半截此則全是私意杜撰補接豈復<lb/>
　　更有易邪來喻條目尚多然其大節目不過如此<lb/>
　　今但於此看破則其餘小小未合處自當迎刃而<lb/>
　　解矣○據邵氏説先天者伏羲所畫之易也後天<lb/>
　　者文王所演之易也伏羲之易初无文字只有一<lb/>
　　圖以寓其象數而天地萬物之理隂陽始終之變<lb/>
　　具焉文王之易即今之周易而孔子所為作傳者<lb/>
　　是也孔子既因文王之易以作傳則其所論固當<lb/>
<pb n="48b"/>
　　專以文王之易為主然不推本伏羲作易畫卦之<lb/>
　　所由則學者必將誤認文王所演之易便為伏羲<lb/>
　　始畫之易只從中半説起不識向上根原矣故十<lb/>
　　翼之中如八卦成列因而重之太極两儀四象八<lb/>
　　卦而天地山澤雷風水火之類皆本伏羲畫卦之<lb/>
　　意而今新書原卦畫一篇亦分两義伏羲在前文<lb/>
　　王在後必欲知聖人作易之本則當考伏羲之畫<lb/>
　　若只欲知今易書文義則但求之文王之經孔子<lb/>
<pb n="49a"/>
　　之傳足矣两者初不相妨而亦不可以相雜來教<lb/>
　　乃謂專為邵氏觧釋而於易經无所折衷則恐考<lb/>
　　之有未詳也<hi>並答袁機仲書</hi>
　　東萊吕氏曰太極圖義曰无聲无臭而造化之樞<lb/>
　　紐品彚之根柢系焉竊謂太極即造化之樞紐品<lb/>
　　彚之根柢也恐多系焉两字○太極圖義曰太極<lb/>
　　道也隂陽器也竊謂此固非世儒精麤之論然似<lb/>
　　有形容太過之病○太極圖義曰太極立則陽動<lb/>
<pb n="49b"/>
　　隂靜而两儀分竊謂太極无未立之時立之一字<lb/>
　　語恐未瑩<hi>並答朱侍講</hi>
是故法象莫大乎天地變通莫大乎四時縣象著明莫<lb/>
大乎日月崇髙莫大乎冨貴備物致用立成器以為天<lb/>
下利莫大乎聖人探賾索隠鉤深致逺以定天下之吉<lb/>
凶成天下之亹亹者莫大乎蓍龜<lb/>
　　廣漢張氏曰夫易有太極而降以生两儀两儀生<lb/>
　　四象四象生八卦八卦定吉凶吉凶生大業此易<lb/>
<pb n="50a"/>
　　之興乎世聖人之興乎易易所以垂之天下後世<lb/>
　　者也雖然物固有法象至於法象之大者莫大乎<lb/>
　　天地物固有變通至扵變通之大者莫大乎四時<lb/>
　　水火固著明矣然垂象著明惟在天之日月為莫<lb/>
　　大也爵齒固崇髙矣然崇髙之極惟寳位之冨貴<lb/>
　　為莫大也以至備物致用立成器以為天下利俾<lb/>
　　民養生喪死仰事俯育用之不窮者所以莫大於<lb/>
　　聖人也探賾索隱鉤深致逺定天下之吉凶俾民<lb/>
<pb n="50b"/>
　　避害趨利去危即安以前民用者所以莫大扵蓍<lb/>
　　龜也<hi>易説</hi>
　　白雲郭氏曰自論乾坤變通至天生神物四事皆<lb/>
　　首以是故為言葢因洗心齋戒用易而有是四事<lb/>
　　明文義相屬也聖人洗心齋戒用易以應天下之<lb/>
　　務葢用易不用心故用乾坤變通而至於利用出<lb/>
　　入之神用太極两儀之道而至扵生大業由聖人<lb/>
　　用易備物致用為天下利故與天地四時日月蓍<lb/>
<pb n="51a"/>
　　龜同為莫大神明之德終言聖人效象天地神物<lb/>
　　皆不自用其心皆有所則象亦洗心用易之道也<lb/>
　　且天下物理有形名氣象者固不可槩舉也然有<lb/>
　　法象者非一而莫大扵天地變通者非一而莫大<lb/>
　　於四時縣象著明者非一而莫大扵日月崇髙者<lb/>
　　非一而莫大扵冨貴備物致用者非一而莫大於<lb/>
　　聖人探賾索隠者非一而莫大於蓍龜冨貴者人<lb/>
　　君之勢位道必假此而後行也故位為大寳聖人<lb/>
<pb n="51b"/>
　　亦人也以能用易故莫大也然法象變通著明崇<lb/>
　　髙備物致用探賾索隱皆易之道而天地四時日<lb/>
　　月冨貴與聖人蓍龜得之皆成莫大之德又以見<lb/>
　　易之開物成務冒天下之道无乎不備如是之大<lb/>
　　也<hi>易説</hi>
　　漢上朱氏曰法象莫大乎天地故定乾坤也變通<lb/>
　　莫大乎四時故明六爻也縣象著明莫大乎日月<lb/>
　　故用坎離也積而崇髙者冨貴也冨貴然後可與<lb/>
<pb n="52a"/>
　　人共位食祿行道爻之尊位是也故莫大乎冨貴<lb/>
　　備百物致民用立成器如網罟耒耜之類以為天<lb/>
　　下利唯聖人能之象言先王大人君子之所以者<lb/>
　　是也故莫大乎聖人天地鬼神之奥幽賾隱伏深<lb/>
　　逺而難窮探取之搜索之鈎出之使自至之以定<lb/>
　　吉凶之未形以成亹亹之不已唯蓍龜能之故莫<lb/>
　　大乎蓍龜聖人觀天地四時日月又考之蓍龜而<lb/>
　　作易以通神明之德以類萬物之情處崇髙之冨<lb/>
<pb n="52b"/>
　　貴備物致用立成器建卜筮然則通天下之志定<lb/>
　　天下之業斷天下之疑非聖人其孰能之是以成<lb/>
　　位两間與天地並立故曰大哉人謨舍此而能覆<lb/>
　　冒天下者未之見也<hi>易傳</hi>
　　新安朱氏曰冨貴謂有天下履帝位立下疑有闕<lb/>
　　文亹亹猶勉勉也疑則怠決故勉<hi>本義</hi>○以定天下<lb/>
　　之吉凶成天下之亹亹莫大乎蓍龜人到疑而不<lb/>
　　能自明處徃往便放倒不復能向前動有疑阻既<lb/>
<pb n="53a"/>
　　有卜筮知是吉是凶便自勉勉住不得其所以勉<lb/>
　　勉者是卜筮成之也○筮雖出於自然然一爻成<lb/>
　　則止有八卦四爻成則止有四卦五爻成則止有<lb/>
　　二卦這二卦便可以著意揣度了不若卜龜文一<lb/>
　　兆則吉凶便見更无移改全不可容心所以古人<lb/>
　　言筮短龜長○易占不用龜而毎言蓍龜皆具此<lb/>
　　理也筮即蓍也筮短龜長不如從長者謂龜有鑚<lb/>
　　灼之易而筮有扐揲之煩龜之卦一灼便成亦有<lb/>
<pb n="53b"/>
　　自然之意洪範所謂卜五占用二者卜五即龜用<lb/>
　　二即蓍曰雨曰霽曰蒙曰驛曰克即是五行雨即<lb/>
　　水霽即火蒙即土驛即木克是金曰貞曰悔即是<lb/>
　　内外卦也○占龜土兆大横木兆直<hi>或曰火兆直只周禮曰木</hi>
　　<hi>兆直</hi>金兆從右邪上火兆從左邪上<hi>或曰木兆從左邪上</hi>水兆<lb/>
　　曲以大小長短明暗為吉凶或占凶事又以短小<lb/>
　　為吉又有旋者吉大横吉大横庚庚庚庚是爆起<lb/>
　　恁地庚庚然不是金兆也○程沙隨説大横庚庚<lb/>
<pb n="54a"/>
　　為金兆取庚辛之義他都无所據只云得之卜者<lb/>
　　不知大横只是土兆葢横是土言文帝將自諸侯<lb/>
　　而得天下有大土之象也庚庚乃是龜文爆出也<lb/>
　　<hi>卜兆見洪範䟽云横者為土</hi>○漢卿説鑚龜云先定四嚮欲求<lb/>
　　甚紋兆順則為吉逆則為凶正淳云先灼火然後<lb/>
　　觀火之紋而定其吉凶曰要須先定其四嚮而後<lb/>
　　求其合從逆則凶如亦惟洛食乃先以墨畫定看<lb/>
　　食墨如何筮短龜長古人固重此洪範謂龜從筮<lb/>
<pb n="54b"/>
　　逆若龜筮共違于人則用靜吉用作凶○卜必先<lb/>
　　以墨畫龜<hi>看是卜何事要得何兆都有定例或火或土便是墨畫之</hi>要拆<hi>鑚處拆痕</hi>
　　依此墨然後灼之<hi>以火鑚鑚鑚略過乆</hi>求其兆<hi>拆痕</hi>順食此墨<lb/>
　　晝之處謂之食○熟讀六十四卦則覺得繫辭之<lb/>
　　語直為精密是易之括例要之易書是為卜筮而<lb/>
　　作如云定天下之吉凶成天下之亹亹者莫大乎<lb/>
　　蓍龜又云天生神物聖人則之則專為卜筮也魯<lb/>
　　可幾曰古之卜筮恐不如今日所謂火珠林之類<lb/>
<pb n="55a"/>
　　否曰以某觀之恐亦自有這法如左傳所載則支<lb/>
　　于納音配合之意似亦不廢如云得屯之比既不<lb/>
　　用屯之辭亦不用比之辭却自別惟一法恐亦不<lb/>
　　廢這理也○易中言帝乙歸妹箕子明夷髙宗伐<lb/>
　　鬼方之類疑皆當時帝乙髙宗箕子曽占得此爻<lb/>
　　故後人因而記之而聖人以入爻也如漢書大横<lb/>
　　庚庚余為天王夏啓以光亦是啓曽占得此爻也<lb/>
　　火珠林亦如此○火珠林猶是漢人遺法<hi>並語録</hi>
<pb n="55b"/>
是故天生神物聖人則之天地變化聖人效之天垂象<lb/>
見吉凶聖人象之河出圖洛出書聖人則之<lb/>
　伊川先生曰孔子感麟而作春秋然麟不出春秋豈<lb/>
　不作大抵須有𤼵端處如畫八卦因見河圖洛書果<lb/>
　無河圖洛書八卦亦須作<hi>入闗語録</hi>○因見賣兔者曰聖<lb/>
　人見河圖洛書而畫八卦然何必圖書只看此兔亦<lb/>
　可作八卦數便此中可起古聖人只取神物之至著<lb/>
　者耳<hi>劉元承手編</hi>
<pb n="56a"/>
　横渠先生曰天生書龜聖人則之以占兆<hi>一云占之以兆</hi>天<lb/>
　地變化聖人作易以著效之故曰聖人效之作易以<lb/>
　示人猶天垂象見吉凶作書契效法猶地出圖書<hi>一云</hi>
　<hi>猶河洛出圖書○易説</hi>○造化所成无一物相肖者以是知萬<lb/>
　物雖多其實一物无无隂陽者以是知天地變化二<lb/>
　端而已○萬物形色神之糟粕性與天道云者易而<lb/>
　已矣<hi>並正蒙</hi>
　　廣漢張氏曰天生神物謂蓍龜之探頤索隱鉤深<lb/>
<pb n="56b"/>
　　致逺者是也聖人則之以明易之象數天地變化<lb/>
　　謂隂陽之消息盈虚往來進退者是也聖人效之<lb/>
　　而為六十四卦天垂象謂天之經緯錯雜縱横昭<lb/>
　　著者是也聖人象之而為三百八十四爻夫易之<lb/>
　　象數卦爻聖人皆得於心而必參之天地者葢聖<lb/>
　　人之心與天地之心相似其愛人之心初未嘗不<lb/>
　　同也然天欲雨山川必先雲氣況易之興也豈无<lb/>
　　先至之祥乎是以聖人必終之以河出圖洛出書<lb/>
<pb n="57a"/>
　　而又則之者其則皇天以興其易者乎又況河圖<lb/>
　　不出吾已矣夫孔子嘗有是嘆九洛之事治成德<lb/>
　　備莊周嘗有是言聖人則之度其時以卜其道之<lb/>
　　將以興於世也大抵通扵天者河也有龍馬負圖<lb/>
　　而出此聖人之德上配扵天而天降其祥也中扵<lb/>
　　地者洛也有神龜載書而出此聖人之德下及扵<lb/>
　　地而地呈其瑞也聖人則之故易興於世然後象<lb/>
　　數推之以前民用卦爻推之以濟民行而推之天<lb/>
<pb n="57b"/>
　　下後世也而世儒之説乃謂伏義得河圖洛書以<lb/>
　　作八卦果如是則不當曰伏羲始畫八卦也而鄭<lb/>
　　康成溺扵緯書乃云河圖有九篇洛書有二篇而<lb/>
　　孔安國又以河圖為八卦洛書為九疇此皆蕪穢<lb/>
　　聖經者矣甚者以天生神物天地變化與夫天垂<lb/>
　　象河出圖洛出書為四象者此尤不經學者不可<lb/>
　　不辨<hi>易説</hi>
　　屏山劉氏曰河圖昧乎太極則八卦分而无統洛<lb/>
<pb n="58a"/>
　　書昧乎皇極則九疇滯而不通<hi>文集</hi>
　　白雲郭氏曰聖人用易无它焉欲不自用其心耳<lb/>
　　葢自用其心則是有心扵成敗好惡皆私心也不<lb/>
　　自用其心則酬酢萬變皆取諸易成敗好惡聖人<lb/>
　　无容心焉此所謂洗心也聖人不獨用易以酬酢<lb/>
　　萬變也凡天地萬物可則象者皆則而象之故天<lb/>
　　生神物則則之天地變化則效之天垂象則象之<lb/>
　　河圖洛書則則之以見洗心之道皆有則象未嘗<lb/>
<pb n="58b"/>
　　自用其私智如此河圖洛書先儒之説多不同至<lb/>
　　於取緯為證者尤非學易之事也然河出圖而後<lb/>
　　畫八卦洛出書而後定九疇故河圖非卦也包犧<lb/>
　　畫而為卦洛書非字也大禹書而為字亦猶箕子<lb/>
　　因九疇而陳洪範文王因八卦而演周易其始則<lb/>
　　肇於河圖洛書書畫於八卦九疇成於周易洪範<lb/>
　　其序如此<hi>易説</hi>
　　漢上朱氏曰蓍一根而百莖龜具八卦五行天地<lb/>
<pb n="59a"/>
　　之數神物也故聖人則之天地變化四時行焉萬<lb/>
　　物生焉故聖人效之日月五星天象也天不言示<lb/>
　　之以象吉凶見矣故聖人象之河圖九宫洛書五<lb/>
　　行聖人則之效之者效之以六爻之動故曰爻者<lb/>
　　效天下之動者也象之者象也故曰象也者像也<lb/>
　　扵蓍龜圖書言則之者大衍之數八卦五行作易<lb/>
　　者則之故乾坤坎離震巽艮兊三畫之卦爻合皆<lb/>
　　九六七八數皆十五水六火七木八金九五行之<lb/>
<pb n="59b"/>
　　數具焉傳曰聖人以蓍龜而信天地四時日月之<lb/>
　　象數以河圖洛書而信蓍龜之象數信矣其不疑<lb/>
　　也扵是乎作易<hi>易傳</hi>○又曰水一火二木三金四土<lb/>
　　五五行之生數也水六火七木八金九土十五行<lb/>
　　之成數也一三五七九竒數二十五二四六八十<lb/>
　　耦數三十竒耦之數五十有五此五行分天地五<lb/>
　　十有五之數也太𤣥三八為木四九為金二七為<lb/>
　　火一六為水五五為土五五者十也洛書之數也<lb/>
<pb n="60a"/>
　　<hi>叢説</hi>
　　新安朱氏曰此四者聖人作易之所由也<hi>本義</hi>○論<lb/>
　　雖以四十五者為河圖五十五者為洛書然序論<lb/>
　　之文多先書而後圖葢必以五十五數為體而後<lb/>
　　四十五者之變可得而推又況易傳明有五十有<lb/>
　　五之文而洪範又有九位之數邪<hi>答程㤗之書</hi>○數日<lb/>
　　病中方得紬繹所云圖書卦書二説初若茫然不<lb/>
　　知所謂因復以妄作啓蒙考之則見其論之之詳<lb/>
<pb n="60b"/>
　　而明者偶未深考是以致此紛紛多説而愈致疑<lb/>
　　耳夫以河圖洛書為不足信自歐陽公以來已有<lb/>
　　此説然終无奈顧命繫辭論語皆有是言而諸儒<lb/>
　　所傳二圖之數雖有交互而无乖戾順數逆推縱<lb/>
　　横曲直皆有明法不可得而破除也至如河圖與<lb/>
　　易之天一至地十者合而載天地五十有五之數<lb/>
　　則固易之所自出也洛書與洪範之初一至次九<lb/>
　　者合而具九疇之數則固洪範之所自出也繫辭<lb/>
<pb n="61a"/>
　　雖不言伏羲受河圖以作易然所謂仰觀俯察近<lb/>
　　取逺取安知河圖非其中之一事邪大抵聖人制<lb/>
　　作所由初非一端然其法象之規模必有最親切<lb/>
　　處如鴻荒之世天地之間隂陽之氣雖各有象然<lb/>
　　初未嘗有數也至於河圖之出然後五十有五之<lb/>
　　數竒偶生成粲然可見此其所以深𤼵聖人之獨<lb/>
　　智又非泛然氣象之所可得而擬也是以仰觀俯<lb/>
　　察逺求近取至此而後两儀四象八卦之隂陽竒<lb/>
<pb n="61b"/>
　　偶可得而言雖繫辭所論聖人作易之由者非一<lb/>
　　而不害其得此而後決也<hi>答袁機仲書</hi>
易有四象所以示也繫辭焉所以告也定之以吉凶所<lb/>
以斷也<lb/>
　　廣漢張氏曰易自太極既判两儀生四象夫四象<lb/>
　　既具而列於四方分為五行而七九八六之數乃<lb/>
　　生八卦此易所以示者言其示扵人也是以聖人<lb/>
　　當辨物正言而又斷之以辭故為繇辭而又為爻<lb/>
<pb n="62a"/>
　　辭為之彖辭而又為之象辭皆繫續其辭所以告<lb/>
　　者言其告扵人也夫易有四象以示其人示其吉<lb/>
　　凶也至於不得已而有辭以告其人者告其吉凶<lb/>
　　也夫示人以吉凶告人以吉凶无非俾人自探也<lb/>
　　然猶有安其危而利其菑樂其所以亡者故定之<lb/>
　　以吉凶如畫一之易知如白黒之易辨斷然使人<lb/>
　　易知也故征吉貞凶貞吉征凶大吉終吉之類有<lb/>
　　凶終凶之類聖人至此可謂至矣盡矣<hi>易説</hi>
<pb n="62b"/>
　　白雲郭氏曰四象所以示變繫辭所以告得失吉<lb/>
　　凶所以斷行事自易有四象以下與前文不相屬<lb/>
　　又非別章疑其錯簡<hi>易説</hi>
　　漢上朱氏曰易有四象聖人所以示吉凶也繫辭<lb/>
　　焉而命之所以告吉凶也易扵吉凶有以利言者<lb/>
　　有以情遷者有義命當吉當凶當否當亨者一以<lb/>
　　貞勝而不顧非聖人不能定也定之者所以斷之<lb/>
　　也<hi>易傳</hi>○又曰易有四象所以示也此象謂爻卦之<lb/>
<pb n="63a"/>
　　象也<hi>叢説</hi>
　　新安朱氏曰四象謂隂陽老少示謂示人以所值<lb/>
　　之卦爻<hi>本義</hi>○天地之間只是隂與陽兩箇字看是<lb/>
　　甚麽物事都離不得只就身上體看纔開眼不是<lb/>
　　隂便是陽宻拶拶在這裏都不著得别物事不是<lb/>
　　仁便是義不是剛便是柔只自家要做向前便是<lb/>
　　陽纔收退便是隂意思纔動便是陽纔靜便是隂<lb/>
　　未消別看只是一動一靜便是隂陽伏義只因此<lb/>
<pb n="63b"/>
　　畫卦以示人若只就一隂一陽又不足以該衆理<lb/>
　　於是錯綜為六十四卦三百八十四爻初只是許<lb/>
　　多卦爻後來聖人又繫許多辭在下如他書則元<lb/>
　　有這事方説出這箇道理易則未曽有此事先假<lb/>
　　託都説在這裏如書便有箇堯舜有箇禹湯文武<lb/>
　　周公出來做許多事便説許多事今易則元未曽<lb/>
　　有聖人預先説出時人占考大事小事无一能外<lb/>
　　扵此聖人大抵多是垂戒又曰雖是一隂一陽易<lb/>
<pb n="64a"/>
　　中之辭大抵陽吉而隂凶間亦有陽凶而隂吉者<lb/>
　　何故葢有當為有不當為若當為而不為不當為<lb/>
　　而為之雖陽亦凶又曰聖人因卦爻以垂戒多是<lb/>
　　利扵正未有不正而利者如云夕惕若厲无咎若<lb/>
　　占得這爻必是朝兢夕惕戒謹恐懼可以无咎若<lb/>
　　自家不曽如此便自有咎如云直方大不習无不<lb/>
　　利若占得這爻須是將自身已體看是直是方是<lb/>
　　大去做某事必得其利若自家未是直不曽方不<lb/>
<pb n="64b"/>
　　曽大則无所徃而得其利此是本爻辭如此到孔<lb/>
　　子又是添説了如云敬以直内義以方外本來只<lb/>
　　是卜筮聖人為之辭以曉人便説許多道理在上<lb/>
　　今學易非必待遇事而占方有所戒只平居玩味<lb/>
　　看他所説道理於自家所處地位合是如何故云<lb/>
　　居則觀其象而玩其辭動則觀其變而玩其占孔<lb/>
　　子所謂學易正是平日常常學之想見聖人之所<lb/>
　　謂讀異乎人之所謂讀想是胷中洞然於易之理<lb/>
<pb n="65a"/>
　　无纎毫蔽處故云可以无大過又曰聖人繫許多<lb/>
　　辭包盡天下之理止縁萬事不離乎隂陽故因隂<lb/>
　　陽中而推説萬事之理今要占考雖小小事都有<lb/>
　　如占得不利有攸往便是不可出路利渉大川便<lb/>
　　是可以乗舟此類不一<hi>語錄</hi>
　　　右第十一章<hi>新安朱氏本義曰此章専言卜筮</hi>
易曰自天祐之吉无不利子曰祐者助也天之所助者<lb/>
順也人之所助者信也履信思乎順又以尚賢也是以<lb/>
<pb n="65b"/>
自天祐之吉无不利也<lb/>
　伊川先生曰履信謂履五五虚中信也思順謂謙退<lb/>
　不居尚賢謂志從於五大有之世不可以盈豐而復<lb/>
　處盈焉非所冝也六爻之中皆樂㨿權位惟初上不<lb/>
　處其位故初九无咎上九无不利上九在上履信思<lb/>
　順故在上而得吉葢自天祐也<hi>易傳</hi>
　横渠先生曰自易曰自天祐之此篇冝在立心勿恒<lb/>
　凶下葢上言莫益之故此言多助也<hi>易説</hi>
<pb n="66a"/>
　　廣漢張氏曰在天有理惟順以循其理則天必眷<lb/>
　　顧而不違在人有心惟信以結其心則人必歸往<lb/>
　　而來輔大有上九以為吾之信固足以感乎人矣<lb/>
　　然賢者人之所望也詎可不以吾之信以信其賢<lb/>
　　乎我之順固足以格乎天矣然賢者天之所賚也<lb/>
　　詎可不以吾之順以順其賢乎始焉盡信順之德<lb/>
　　獲天人之助終焉推信順之德以之而尚賢如此<lb/>
　　則其謙足以格天其誠足以動天自天祐之吉无<lb/>
<pb n="66b"/>
　　不利固其冝也由此觀之則天不妄祐人而人當<lb/>
　　反求諸已如大有之上九庶幾獲祐而无所愧也<lb/>
　　<hi>易説</hi>
　　白雲郭氏曰已順故天助之以順已信故人助之<lb/>
　　以信大有之君履不失信下足以感人思不失順<lb/>
　　上足以動天又以尚賢是以吉无不利也横渠張<lb/>
　　先生謂此章冝在立心勿恒凶之下亦疑與前文<lb/>
　　義不相屬也若然則當在易曰憧憧往來之前葢<lb/>
<pb n="67a"/>
　　自易者象也至小人之道也結句助辭多稱也與<lb/>
　　所以示也所以告也所以斷也皆相類自憧憧往<lb/>
　　來因于石公用射隼皆稱易曰故自天祐之冝在<lb/>
　　其前也上篇擬議七爻自鳴鶴在隂皆不稱易下<lb/>
　　篇十一爻自憧憧往來皆稱易曰與自天祐之文<lb/>
　　意同<hi>易説</hi>
　　漢上朱氏曰易曰自天祐之吉无不利大有上九<lb/>
　　辭也乾為天為人祐助也坤為順五與二孚信也<lb/>
<pb n="67b"/>
　　天之所助者順理也人之所助者信相與也六五<lb/>
　　履信而思乎順又自下而尚賢是以自天祐之吉<lb/>
　　无不利言此者明獲天人之利然後吉无不利聖<lb/>
　　人明於天之道察於民之故合天人者也<hi>易傳</hi>
　　新安朱氏曰釋大有上九爻義然在此无所屬或<lb/>
　　恐是錯簡冝在第八章之末<hi>本義</hi>
子曰書不盡言言不盡意然則聖人之意其不可見乎<lb/>
子曰聖人立象以盡意設卦以盡情偽繫辭焉以盡其<lb/>
<pb n="68a"/>
言變而通之以盡利鼓之舞之以盡神<lb/>
　康節先生曰易有意象立意皆所以明象統下三者<lb/>
　有言象不擬物而直言以明事有像象擬一物以明<lb/>
　意有數象七日八月三年十年之類是也○象起於<lb/>
　形數起於質名起於言意起於用天下之數出扵理<lb/>
　違乎理則入於術世人以數而入術故失扵理也○<lb/>
　有意必有言有言必有象有象必有數數立則象生<lb/>
　象生則言著言著則意顯象數則筌蹄也言意則魚<lb/>
<pb n="68b"/>
　兔也得魚兔而謂必由筌蹄可也舍筌蹄而求魚兔<lb/>
　則未見其得也<hi>並觀物外篇</hi>
　明道先生曰鼓動萬物聖人之神知則不可名<hi>游定夫所</hi>
　<hi>錄</hi>
　伊川先生曰言貴簡言愈多於道未必明杜元凱却<lb/>
　有此語云言髙則㫖逺辭約則義微大率言語須是<lb/>
　涵養而有餘意所謂書不盡言言不盡義<hi>精義</hi>
　横渠先生曰理勢既變不能與時順通非盡利之道<lb/>
<pb n="69a"/>
　○鼓天下之動者存乎神<hi>神一作辭</hi>○天下之動神鼓之<lb/>
　也神則主於動故天下之動皆神為之也辭不鼓舞<lb/>
　則不足以盡神辭謂易之辭也於象固有此意矣又<lb/>
　繫之以辭因而駕説使人向之極盡動之義也歌舞<lb/>
　為巫風言鼓舞之盡神者與巫之為人无心若風狂<lb/>
　然主於動而已故以好歌舞為巫風猶之如巫也巫<lb/>
　主於動以至於鼓舞之極也故曰盡神因説鼓舞之<lb/>
　義故取巫以為言語其動而已<hi>並易説</hi>
<pb n="69b"/>
　　廣漢張氏曰言蔓衍而无窮非書之簡冊所能載<lb/>
　　意幽深而罔測非言之聲音所能窮也然則聖人<lb/>
　　之意其不可見乎此立象所以盡意也又況以言<lb/>
　　告人告之愈切而認其言者求之愈逺不若立象<lb/>
　　而示人以意是以瞽者不識日問人而人告之曰<lb/>
　　日之明也如燭他日有捫其籥以為日者又告之<lb/>
　　曰日之圓如盂他日有捫其盤以為日者矣夫告<lb/>
　　之以其明如燭其圎如盂言之切者也奈何認其<lb/>
<pb n="70a"/>
　　言而失之逺者乃捫籥以為日而捫盤以為日焉<lb/>
　　此言不能盡意也聖人憂之所以立天以象乾立<lb/>
　　地以象坤以至以雷以水以山而象震坎艮焉以<lb/>
　　風以火以澤而象巽離兊焉凡易者象也象也者<lb/>
　　像此者也无適而非象者欲其即象以求其意非<lb/>
　　吝於言也慮天下後世求之扵言而失之逺也賾<lb/>
　　不易見也聖人見賾而立象此象所以盡意也變<lb/>
　　不易觀也聖人觀變而立卦此卦所以盡情偽也<lb/>
<pb n="70b"/>
　　情不易知也聖人逹情而為辭此繫辭所以盡其<lb/>
　　言也凡此三者聖人作易而寓於書者也若夫變<lb/>
　　而通之者俾民仰事俯育養生送死耕而食織而<lb/>
　　衣舟楫以濟其川塗室宇以禦其風雨一日不可<lb/>
　　无萬世不可易均獲其利者此推其卦象繫辭變<lb/>
　　而通之以盡其利者歟鼓之舞之其道密庸其化<lb/>
　　㒺測動靜變化易其思慮德威之震疊德風之摇<lb/>
　　蕩由之而㒺覺用之而不知咸妙於神者此推其<lb/>
<pb n="71a"/>
　　卦象繫辭鼓之舞之以盡其神者歟<hi>易説</hi>
　　白雲郭氏曰聖人作易所以盡言意易之一書為<lb/>
　　言亦備矣為意亦盡矣猶曰書不盡言言不盡意<lb/>
　　者言意豈苟然哉所以明乎道於以見道之難明<lb/>
　　也如此若是則聖人之意其不可見乎葢夫子又<lb/>
　　欲明言意之盡也且意不可以言盡也故立象以<lb/>
　　盡之情偽不可以徧舉也故設卦以盡之言非一<lb/>
　　説可盡也故卦爻彖象文言互為之辭以盡之若<lb/>
<pb n="71b"/>
　　是則易道明矣於是乎極其變通又盡其美利窮<lb/>
　　其鼓舞又盡其至神則易之為道无遺藴矣然立<lb/>
　　象設卦繫辭皆聖人作易以盡道者也變通鼓舞<lb/>
　　又明聖人用易之盡其道者也變而通之則經所<lb/>
　　謂通其變使民不倦之意鼓之舞之所謂神而化<lb/>
　　之使民冝之也聖人以書必不能盡其所欲言言<lb/>
　　必不能盡聖人之意故立象繫辭智者觀之則見<lb/>
　　其可盡也昧者亦未之知<hi>易説</hi>
<pb n="72a"/>
　　漢上朱氏曰言之難論者不能盡形之扵書意之<lb/>
　　難傳者不能盡見之於言然聖人之意終不可見<lb/>
　　於天下後世乎夫有意斯有名有名斯有象意至<lb/>
　　賾也聖人於无形之中建立有象因象而得名因<lb/>
　　名而得意則言之所不能盡見者盡矣君子小人<lb/>
　　情偽而已矣情則相應偽則相違聖人陳卦以示<lb/>
　　之斷之以中正而君子小人見然後著情去偽而<lb/>
　　其意誠矣繫之卦辭又繫之爻辭以吉凶明告之<lb/>
<pb n="72b"/>
　　與卦象相𤼵則書之所不能盡形者盡矣隂極變<lb/>
　　陽陽極變隂當變而變則通不變則窮窮非道也<lb/>
　　變而通之則无所不利而道行矣鼓舞者鼓之扵<lb/>
　　此舞之扵彼動止應節莫知其然神也<hi>易傳</hi>
　　新安朱氏曰言之所傳者淺象之所示者深觀竒<lb/>
　　耦二畫包含變化无有窮盡則可見矣變通鼓舞<lb/>
　　以事而言两子曰字疑衍其一葢子曰字皆後人<lb/>
　　所加故有此誤如近世通書乃周子所自作亦為<lb/>
<pb n="73a"/>
　　後人每章加以周子曰字其設問答處正如此也<lb/>
　　<hi>本義</hi>○問書不盡言言不盡意一章曰立象盡意是<lb/>
　　觀竒耦兩畫包含變化无有窮盡設卦以盡情偽<lb/>
　　謂有一竒一耦設之於卦自是盡得天下情偽繫<lb/>
　　辭便斷其吉凶變而通之以盡利此言占得此卦<lb/>
　　隂陽老少交變因其變便有通之之理鼓之舞之<lb/>
　　以盡神未占得則有所疑既占則无所疑自然使<lb/>
　　得人脚輕手快行得順便如大衍之後言顯道神<lb/>
<pb n="73b"/>
　　德行是故可與酬酢可與祐神定天下之吉凶成<lb/>
　　天下之亹亹皆是鼓之舞之之意乾坤其易之緼<lb/>
　　邪乾坤成列而易立乎其中這又是言立象以盡<lb/>
　　意設卦以盡情偽易不過只是一箇隂陽竒耦千<lb/>
　　變萬變則易之體立若竒耦不交變竒純是竒耦<lb/>
　　純是耦去那裏見易易不可見則隂陽竒耦之用<lb/>
　　亦何自而辨問在天地上如何曰關天地什麽事<lb/>
　　此是説易不外竒耦两物而已化而裁之謂之變<lb/>
<pb n="74a"/>
　　推而行之謂之通這是两截不相干化而裁之屬<lb/>
　　前項事謂漸漸化去裁制成變則謂之變推而行<lb/>
　　之屬後項事謂推而為别一卦了則通行无礙故<lb/>
　　為通舉而措之天下謂之事業便只事定天下之<lb/>
　　吉凶成天下之亹亹者極天下之賾者存乎卦謂<lb/>
　　卦體之中備隂陽變易之形容鼓天下之動者存<lb/>
　　乎辭是説出這天下之動如鼓之舞之相似卦即<lb/>
　　象也辭即爻也神而明之一叚却是與形而上之<lb/>
<pb n="74b"/>
　　道相對説自形而上謂之道説至扵變通事業却<lb/>
　　是自至約處説入至麤處去自極天下之賾者存<lb/>
　　乎卦説至於神而明之則又是由至麤説入至約<lb/>
　　處黙而成之不言而信則説得又微矣○問書不<lb/>
　　盡言言不盡意是聖人設問之辭曰也是如此亦<lb/>
　　是言不足以盡意故立象以盡意書不足以盡言<lb/>
　　故因繫辭以盡言又曰書不盡言言不盡意是元<lb/>
　　舊有此語又曰立象以盡意不獨見聖人有這意<lb/>
<pb n="75a"/>
　　思冩出來自是他象上有這意設卦以盡情偽不<lb/>
　　成聖人有情又有偽自是卦上有這情偽但今曉<lb/>
　　不得他那處是偽如下云中心疑者其辭枝誣善<lb/>
　　之人其辭游也不知如何是枝是游不知那卦上<lb/>
　　見得又曰看來情偽只是箇好不好如剥五隂只<lb/>
　　是要害一箇陽這是不好底情便是偽如復如臨<lb/>
　　便是好底卦便是眞情○問立象設卦繫辭是聖<lb/>
　　人𤼵其精意見於書變通鼓舞是聖人推而見扵<lb/>
<pb n="75b"/>
　　事否曰是○嘗謂伏羲畫八卦只此數畫該盡天<lb/>
　　下萬物之理陽在下為震震動也在上為艮艮止<lb/>
　　也陽在下自動在上自止歐公却説繫辭不是孔<lb/>
　　子所作所謂書不盡言言不盡意者非葢他不曽<lb/>
　　看立象以盡意一句惟其言不盡意故立象以盡<lb/>
　　之學者於言上㑹得者淺於象上會得者深○變<lb/>
　　而通之以盡利鼓之舞之以盡神立象設卦繫辭<lb/>
　　皆謂卜筮之用而天下之人方知所以避凶趨吉<lb/>
<pb n="76a"/>
　　奮然有所興作不知手之舞之足之蹈之之意故<lb/>
　　曰定天下之吉凶成天下之亹亹者莫大乎蓍龜<lb/>
　　猶催迫天下之人勉之為善相似○問變而通之<lb/>
　　如禮樂刑政皆天理之自然聖人但因而為之品<lb/>
　　節防範以為教於天下鼓之舞之葢有以作興振<lb/>
　　起之使之遷善而不自知否曰鼓之舞之便无所<lb/>
　　用力自是聖人教化如此又曰政教皆有鼓舞但<lb/>
　　樂占得分數較多自是樂㑹如此而不自知因舉<lb/>
<pb n="76b"/>
　　横渠云云巫其舞之盡神者巫從工两邊人字是<lb/>
　　取象其舞巫者託神如舞雩之類皆須舞葢以通<lb/>
　　暢其和氣逹於神明<hi>並語錄</hi>
乾坤其易之緼邪乾坤成列而易立乎其中矣乾坤毁<lb/>
則无以見易易不可見則乾坤或幾乎息矣<lb/>
　明道先生曰生生之謂易天地設位而易行乎其中<lb/>
　矣乾坤毁則无以見易易不可見則乾坤或幾乎息<lb/>
　矣易畢竟是甚又不只是這一部書是易之道也不<lb/>
<pb n="77a"/>
　要將易又是一箇事即是盡天理便是易也<hi>吕與叔東見錄</hi>
　伊川先生曰乾健坤順人亦不曽果是體認得乾坤<lb/>
　毁則无以見易<hi>經説</hi>
　横渠先生曰隂陽剛柔仁義之本立而後知趨時應<lb/>
　變乾坤毁則无以見易感而後有通不有两則无一<lb/>
　故聖人以剛柔立本乾坤毁則无以見易○乾坤既<lb/>
　列則其間六十四卦爻位錯綜以為變易苟乾坤不<lb/>
　列則何以見易易不見則是无乾坤乾坤天地也易<lb/>
<pb n="77b"/>
　造化也聖人之意莫先乎要識造化既識造化然後<lb/>
　有理可窮彼惟不識造化以為幻妄也不見易則何<lb/>
　以知天道不知道則何以語性<hi>並易説</hi>○見易則神其<lb/>
　幾矣<hi>正蒙</hi>
　　龜山楊氏曰或問乾坤毁則无以見易如此則易<lb/>
　　不屬无矣曰易固非无張横渠深闢老子有无之<lb/>
　　論莫有見於此否曰然才説无便成斷滅去如釋<lb/>
　　氏説空又曰非空到了費力聖人只説易最為的<lb/>
<pb n="78a"/>
　　當因言孟子論養氣到此方見有功於前聖曰如<lb/>
　　孟子者方是能曉易如説必有事焉非見得分明<lb/>
　　此説如何撰得<hi>南都語錄</hi>
　　和靖尹氏曰乾坤成列而易立乎其中矣聖人便<lb/>
　　是易<hi>師説</hi>
　　廣漢張氏曰乾坤其易之門邪言易出入於乾坤<lb/>
　　也乾坤其易之緼邪言易含畜於乾坤也故乾成<lb/>
　　位乎上坤成位乎下而易立乎其中矣故乾坤者<lb/>
<pb n="78b"/>
　　人之四支而易者人之精神也方其首圎足方胷<lb/>
　　南背北則精神有所託而立乎其中矣若夫四支<lb/>
　　隳廢則精神散而之他而手足亦幾乎息矣夫乾<lb/>
　　坤初未嘗毁而易亦未嘗不可見也聖人設此辭<lb/>
　　者欲天下後世求易者當即乾坤以求之歟<hi>易説</hi>
　　白雲郭氏曰乾坤與易其名雖異其道一也易之<lb/>
　　道緼於乾坤故易之書成則乾坤成列而易立乎<lb/>
　　其中如是則乾坤有體而易无體也有體則成毁<lb/>
<pb n="79a"/>
　　從之故上言成列下言乾坤毁易以无體託於乾<lb/>
　　坤故乾坤之卦毁則无以見易易不可見則乾坤<lb/>
　　之道亦因以息矣此葢言易之道固不繫於有書<lb/>
　　无書而无書則易不可見而乾坤之道亦息以明<lb/>
　　聖人不得不作易之意也<hi>易説</hi>
　　漢上朱氏曰横渠曰辭不鼓舞則不足以盡神爻<lb/>
　　至於變通以盡利辭至於鼓舞以盡神則聖人之<lb/>
　　意幾无餘緼矣乾坤成列則象爻變動緼於其中<lb/>
<pb n="79b"/>
　　乾坤體也象爻變動用也體毁則用不可見用不<lb/>
　　可見則體因是息矣<hi>易傳</hi>
　　新安朱氏曰緼所包蓄者猶衣之著也易之所有<lb/>
　　隂陽而已凡陽皆乾凡隂皆坤畫卦定位則二者<lb/>
　　成列而易之體立矣乾坤毁謂卦畫不立乾坤息<lb/>
　　謂變化不行<hi>本義</hi>○向論衣敝緼袍緼是綿絮胎今<lb/>
　　看此緼字正是如此取義易是包著此理乾坤即<lb/>
　　是易之體骨耳○乾坤成列便是乾一兊二離三<lb/>
<pb n="80a"/>
　　震四巽五坎六艮七坤八都成列了其變易方立<lb/>
　　其中若只是一陽一陽則未有變易在又曰有這<lb/>
　　卦則有變易无這卦便无這易了又曰易有太極<lb/>
　　則以易為主此一叚文意則以乾坤為主○乾坤<lb/>
　　成則易立乎其中矣乾坤只是説二卦此易只是<lb/>
　　説易之書與天地定位易行乎其中之易不同行<lb/>
　　乎其中者却是説易之道理○問天地設位而易<lb/>
　　行乎其中乾坤成列而易立乎其中如易行乎其<lb/>
<pb n="80b"/>
　　中此固易曉至如易立乎其中豈非乾坤既成列<lb/>
　　之後道體始有所寓而形見其立也有似如有所<lb/>
　　立卓爾之立乎曰大抵易之言乾坤者多以卦言<lb/>
　　易立乎其中只是乾坤之卦既成而易立矣況所<lb/>
　　謂如有所立卓爾亦只是不可及之意後世之論<lb/>
　　多是説得太髙不必如此説○乾坤毁則无以見<lb/>
　　易此乾坤只言卦易只是隂陽卦畫沒這幾箇卦<lb/>
　　畫憑箇甚寫出那隂陽造化何處更得易來這只<lb/>
<pb n="81a"/>
　　是反覆説易不可見則乾坤或幾乎息矣只是説<lb/>
　　揲蓍求卦更推不去説做造化之理息也得不若<lb/>
　　前説較平<hi>並語錄</hi>○自易道統體而言則乾陽坤隂<lb/>
　　一動一靜乃其緼也自乾坤成列而觀之則易之<lb/>
　　為道又不在乾坤之外惟不在外故曰乾坤毁則<lb/>
　　无以見易然易不可見則乾自乾坤自坤故又曰<lb/>
　　易不可見則乾坤或幾乎息矣<hi>答張敬夫書</hi>
是故形而上者謂之道形而下者謂之器化而裁之謂<lb/>
<pb n="81b"/>
之變推而行之謂之通舉而錯之天下之民謂之事業<lb/>
　明道先生曰如形而上者謂之道不可移謂字在之<lb/>
　字下此孔子文章<hi>朱公掞問學拾遺</hi>○灑埽應對便是形而<lb/>
　上者理无大小故也故君子只在愼獨○佛氏不識<lb/>
　隂陽晝夜死生古今安得謂形而上者與聖人同乎<lb/>
　<hi>並劉絢所錄</hi>○形而上為道形而下為器須著如此説器<lb/>
　亦道道亦器但得道在不繫今與後己與人<hi>李籲師訓</hi>○<lb/>
　氣形而下者<hi>謝顯道記平日語</hi>○形而上者之謂道形而下<lb/>
<pb n="82a"/>
　者之謂器若如或者以清虚一大為天道則乃以器<lb/>
　言而非道也○有形皆器也无形為道○繫辭曰形<lb/>
　而上者謂之道形而下者謂之器又曰立天之道曰<lb/>
　隂與陽立地之道曰柔與剛立人之道曰仁與義又<lb/>
　曰一隂一陽之謂道隂陽亦形而下者也而曰道者<lb/>
　惟此語截得上下最分明元來只此是道要在人黙<lb/>
　而識之也<hi>並劉絢師訓</hi>
　横渠先生曰一隂一陽不可以形器拘故謂之道乾<lb/>
<pb n="82b"/>
　坤成列而下皆易之器乾坤交變因約裁其變而别<lb/>
　之故謂之變推而行其變盡利而不遺<hi>遺一作匱</hi>可謂通<lb/>
　矣舉盡利之道而錯諸天下之民以行其典禮易之<lb/>
　事業也○運於无形之謂道形而下者不足以言之<lb/>
　○形而上是无形體者也故形以上者謂之道也形<lb/>
　而下是有形體者也故形以下者謂之器无形迹者<lb/>
　即道也如大德敦化是也有形迹者即器也見於事<lb/>
　實如禮義是也○凡自形以上者皆謂之道惟是有<lb/>
<pb n="83a"/>
　无相接與形不形處知之為難須知氣從此首葢為<lb/>
　氣能一有无无則氣自然生是道也是易也○約裁<lb/>
　其化而指别之則名體各殊故謂之變○聖人因天<lb/>
　地之化裁節而立法使民知寒暑之變故謂之春夏<lb/>
　秋冬亦化而裁之一端耳<hi>並易説</hi>○變則化由麤入精<lb/>
　也化而裁之謂之變以著顯微也谷神不死故能微<lb/>
　顯而不掩<hi>正蒙</hi>
　　廣漢張氏曰道不離形特形而上者也器異於道<lb/>
<pb n="83b"/>
　　以形而下者也試以天地論之隂陽者形而上者<lb/>
　　也至於穹窿磅礴者乃形而下者歟離形以求道<lb/>
　　則失之恍惚不可為象此老莊所謂道也非易之<lb/>
　　所謂道也易之論道器特以一形上下而言之也<lb/>
　　然道雖非器禮樂刑賞是治天下之道也禮雖非<lb/>
　　玉帛而禮不可以虚拘樂雖非鐘鼓而樂不可以<lb/>
　　徒作刑本遏惡也必託於甲兵必寓於鞭扑賞本<lb/>
　　揚善也必表之以旂裳必銘之於鐘鼎是故形而<lb/>
<pb n="84a"/>
　　上者之道託於器而後行形而下者之器得其道<lb/>
　　而无弊聖人悟易於心覺易於性在道不泥於无<lb/>
　　在器不墮於有微妙並觀有无一致故化而裁之<lb/>
　　者明乎道器窮而能變也推而行之者察乎道器<lb/>
　　變而能通也舉而措之天下之民以至於為網罟<lb/>
　　為耒耜作舟車作書契天下後世不可无萬世不<lb/>
　　可易乃推其道器舉而措之天下而世之人指之<lb/>
　　為事業也<hi>易説</hi>
<pb n="84b"/>
　　五峯胡氏曰形而上者謂之道形而下者謂之器<lb/>
　　更曽細觀語錄入思慮否隂陽亦形而下者此語<lb/>
　　如何理趣須是自通貫隨人言語不可也某見侯<lb/>
　　先生説此句信以為是更不致思前日頓省猶未<lb/>
　　是也經可易讀乎如尹先生語解亦未可輕易恐<lb/>
　　髙明之人有蚍蜉撼大樹之笑也如何<hi>與彪美書</hi>
　　白雲郭氏曰道无形故言形而上器有形故言形<lb/>
　　而下形而上者杳然而難知形而下者炳然而易<lb/>
<pb n="85a"/>
　　見其不同如是其為變通則一也化而裁之謂如<lb/>
　　一闔一闢不執一也推而行之謂可運行无窮也<lb/>
　　如是則可以舉而措之天下矣前言乾坤變通自<lb/>
　　言易道之變通也此言道器變通言聖人用易道<lb/>
　　之變通也曰化而裁之推而行之聖人之事也下<lb/>
　　言象爻卦辭言易書之中象爻卦辭各有變通也<lb/>
　　其化而裁之推而行之言用易之象爻卦辭亦存<lb/>
　　乎聖人之變通也且大而天地細而萬物物物各<lb/>
<pb n="85b"/>
　　具變通之理天地不變通則不能長且乆人與萬<lb/>
　　物不變通則死矣故舉人而言之朝而作闢之道<lb/>
　　也暮而息闔之道也一作一息變也與日无窮通<lb/>
　　也苟朝而不能作暮而不能息非死則病矣然則<lb/>
　　聖人尚象制器制法以利天下不知變通之道其<lb/>
　　可乎故包犧神農黄帝堯舜之王天下所以大過<lb/>
　　人者无他焉能通其變而已是以聖人以此洗心<lb/>
　　不敢自用其私智也<hi>易説</hi>
<pb n="86a"/>
　　漢上朱氏曰乾健也坤順也健順者意也謂之乾<lb/>
　　坤者名也乾竒坤偶者象也象成而著者形也形<lb/>
　　而上者謂之道變通也形而下者謂之器執方也<lb/>
　　然則變通者易之道執方者易之器是故語道而<lb/>
　　至於不可象則名言亡矣變通一也離而言之則<lb/>
　　二今天地之化一息不留聖人指而裁之則謂之<lb/>
　　變故晝夜六時寒暑六氣剛柔六位因其化而裁<lb/>
　　之以著其變之微故曰化而裁之謂之變晝夜相<lb/>
<pb n="86b"/>
　　推為一日寒暑相推為一嵗剛柔相推為一卦推<lb/>
　　之則通故曰推而行之謂之通故曰剛柔相推變<lb/>
　　在其中矣知此則知變通一也舉此道而措之扵<lb/>
　　天下謂之事業又曰通變之謂事知此則知事業<lb/>
　　通變一也<hi>易傳</hi>
　　新安朱氏曰卦爻隂陽皆形而下者其理則道也<lb/>
　　因其自然之化而裁制之變之義也變通二字上<lb/>
　　章以天言此章以人言<hi>本義</hi>○形是這形質以上便<lb/>
<pb n="87a"/>
　　為道以下便為器這箇分別得最親切故明道云<lb/>
　　惟此語截得上下最分明又曰形以上底虚渾是<lb/>
　　道理形以下底實便是器○問形而上下如何以<lb/>
　　形言曰此言最的當設若以有形无形言之便是<lb/>
　　物與理相間斷了所以謂截得分明者只是上下<lb/>
　　之間分別得一箇界止分明器亦道道亦器有分<lb/>
　　別而不相離也○道是道理事事物物皆有箇道<lb/>
　　理器是形迹事事物物亦皆有箇形迹有道須有<lb/>
<pb n="87b"/>
　　器有器須有道物必有則○形而上謂道形而下<lb/>
　　謂器這箇在人看始得指器為道固不得離器扵<lb/>
　　道亦不得且如此火是器自有道在裏○形而上<lb/>
　　者指理而言形而下者指事物而言事物可見而<lb/>
　　其理難知即事即物便要見得此理只是如此看<lb/>
　　但要眞實於事物上見得這箇道理然後於己有<lb/>
　　益為人君止於仁為人子止於孝必須就君臣父<lb/>
　　子上見得此理大學之道不曰窮理而謂之格物<lb/>
<pb n="88a"/>
　　只是使人就實處窮竟事事物物上有許多道理<lb/>
　　窮之不可不盡也○問如何分形器曰形而上者<lb/>
　　是理才有作用便是形而下者問隂陽如何是形<lb/>
　　而下者曰一物便有隂陽寒暖生殺皆見得是形<lb/>
　　而下者事物雖大皆形而下者堯舜之事業是也<lb/>
　　理雖小皆形而上者○問形而上者謂之道一叚<lb/>
　　只是這一箇道理但即形器之本體而離乎形器<lb/>
　　則謂之道就形器而言則謂之器聖人因其自然<lb/>
<pb n="88b"/>
　　化而裁之則謂之變推而行之則謂之通舉而措<lb/>
　　之則謂之事業裁也行也措也都只是裁行措這<lb/>
　　箇道曰是○化而裁之化是因其自然而化裁是<lb/>
　　人為變是變了他且如一年三百六十日須待一<lb/>
　　日日漸次進去到那滿時這便是化自春而夏夏<lb/>
　　而秋秋而冬聖人去這裏截做四時這便是變化<lb/>
　　不是一日内便頓然恁地底事人之進德亦如此<lb/>
　　三十而立不是到那三十時便立須從十五志學<lb/>
<pb n="89a"/>
　　漸漸化去方到横渠去這裏説做化而裁之便是<lb/>
　　這意柔變而趨於剛剛變而趨扵柔與這箇意思<lb/>
　　也只一般自隂來做陽其勢寖長便覺突兀有頭<lb/>
　　面自陽去做隂這只是漸漸消化去這變化之義<lb/>
　　亦與鬼神屈伸意相似○變化二者不同化是漸<lb/>
　　化如自子至亥漸漸消化以至於无如自今日至<lb/>
　　來日則謂之變變是頓斷有可見處横渠説化而<lb/>
　　裁之一段好○横渠説化而裁之謂之變一句説<lb/>
<pb n="89b"/>
　　得好不知本義中有否曰无但尋常看此一句只<lb/>
　　如自初九之潛而為九二之見這便是化就他化<lb/>
　　處截斷便是變曰然化是箇亹亹地去有漸底意<lb/>
　　思且如而今天氣漸漸地涼將去到得立秋便截<lb/>
　　斷這已後是秋便是變問如此則裁之乃人事也<lb/>
　　曰然<hi>並語錄</hi>○大傳既曰形而上者謂之道矣而又<lb/>
　　曰一隂一陽之謂道此豈眞以隂陽為形而上者<lb/>
　　哉正所以見一隂一陽雖屬形器然其所以一隂<lb/>
<pb n="90a"/>
　　而一陽者是乃道體之所為也故語道體之至極<lb/>
　　則謂之太極語太極之流行則謂之道雖有二名<lb/>
　　初无两體周子所以謂之无極正以其无方所无<lb/>
　　形狀以為在无物之前而未嘗不立於有物之後<lb/>
　　以為在隂陽之外而未嘗不行乎隂陽之中以為<lb/>
　　通貫全體无乎不在則又初无聲臭影響之可言<lb/>
　　也今乃深詆无極之不然則是直以太極為有形<lb/>
　　狀有方所矣直以隂陽為形而上者則又昧於道<lb/>
<pb n="90b"/>
　　器之分矣又於形而上者之上復有況太極乎之<lb/>
　　語則是又以道上別有一物為太極矣此又理有<lb/>
　　未明而不能盡乎人言之意者四也○若以隂陽<lb/>
　　為形而上者則形而下者復是何物更請見教若<lb/>
　　愚見與其所聞則曰凡有形有象者皆器也其所<lb/>
　　以為是器之理者則道也如是則來書所謂始終<lb/>
　　晦明竒偶之屬皆隂陽所為之器獨其所以為是<lb/>
　　器之理如目之明耳之聦父之慈子之孝乃為道<lb/>
<pb n="91a"/>
　　耳如此分別似差明白不知尊意以為何如<hi>並答陸子</hi>
　　<hi>靜書</hi>
是故夫象聖人有以見天下之賾而擬諸其形容象其<lb/>
物宜是故謂之象聖人有以見天下之動而觀其㑹通<lb/>
以行其典禮繫辭焉以斷其吉凶是故謂之爻極天下<lb/>
之賾者存乎卦鼓天下之動者存乎辭化而裁之存乎<lb/>
變推而行之存乎通神而明之存乎其人黙而成之不<lb/>
言而信存乎德行<lb/>
<pb n="91b"/>
　濓溪先生曰聖人之道入乎耳存乎心藴之為德行<lb/>
　行之為事業彼以文辭而已者陋矣<hi>通書</hi>
　明道先生曰易因爻象論變化因變化論神固神論<lb/>
　人因人論德行大體通論易道而終扵黙而成之不<lb/>
　言而信存乎德行<hi>大全集拾遺</hi>○佛有一箇覺之理可以<lb/>
　敬以直内矣然无義以方外其直内者要之其本亦<lb/>
　不是譬之賛易前後貫穿却説得是有此道理然須<lb/>
　黙而成之不言而信存乎德行處是所謂自得也<hi>吕與</hi>
<pb n="92a"/>
　<hi>叔東見錄</hi>
　伊川先生曰學者要得不錯須是學顔子學顔子便<lb/>
　有準的參也魯竟以魯得之黙而識之不言而信存<lb/>
　乎德行也<hi>謝顯道錄</hi>○子貢之智亞於顔子知至而未至<lb/>
　之者也<hi>劉絢師訓</hi>○或問繫辭自天道言中庸自人事言<lb/>
　似不同曰同繫辭雖始從天地隂陽鬼神言之然卒<lb/>
　曰黙而成之不言而信存乎德行中庸亦曰鬼神之<lb/>
　為德其盛矣乎視之而不見聽之而不聞體物而不<lb/>
<pb n="92b"/>
　可遺使天下之人齊明盛服以承祭祀洋洋乎如在<lb/>
　其上如在其左右詩曰神之格思不可度思矧可射<lb/>
　思夫微之顯誠之不可揜如此夫是豈不同<hi>劉絢所錄</hi>
　横渠先生曰化而裁之存乎變存四時之變則周嵗<lb/>
　之化可裁存晝夜之變則百刻之化可裁推而行之<lb/>
　存乎通推四時而行則能存周嵗之通推晝夜而行<lb/>
　則能存百刻之通○上天之載无聲臭可象惟儀形<lb/>
　文王當冥契天德而萬邦信説故易曰神而明之存<lb/>
<pb n="93a"/>
　乎其人不知上天之載當存文王黙而成之存乎德<lb/>
　行學者常存德性則自然黙成而信矣○神而明之<lb/>
　存乎其人道至有難明處而能明之此則在人也凡<lb/>
　言神亦必待形然後著不得形神何以見神而明之<lb/>
　存乎其人然則亦須待人而後能明乎神<hi>並易説</hi>○天<lb/>
　下之動神鼓之也辭不鼓舞則不足以盡神○易謂<lb/>
　不言而信存乎德行又以尚辭為聖人之道非知德<lb/>
　逹乎是哉<hi>並正蒙</hi>○觀其㑹通以行其典禮此方是眞<lb/>
<pb n="93b"/>
　義理也行其典禮而不逹㑹通則有非時中者矣今<lb/>
　學者則須是執禮葢禮亦自是㑹通制之者<hi>語錄</hi>
　　廣平游氏曰非思非慮非視非聽了然遺照而獨<lb/>
　　存者神而明之之謂也神存而明之非有心之所<lb/>
　　能知也此道之所以明无處无出无從无違確乎<lb/>
　　其能事者黙而成之之謂也性成而成之非有為<lb/>
　　之所能得也此道之所以行<hi>易説</hi>
　　龜山楊氏曰子貢能言者也而天下之理有言之<lb/>
<pb n="94a"/>
　　不能喻者故子曰予欲无言以𤼵之易曰黙而成<lb/>
　　之不言而信存乎德行記曰天道至教聖人至德<lb/>
　　其斯之謂乎<hi>語解</hi>
　　廣漢張氏曰聖人見天下之賾所以立象者示人<lb/>
　　以賾也聖人見天下之動所以生爻者示人以動<lb/>
　　也然象固示人以賾矣茍不寓之於卦何以極天<lb/>
　　下之賾乎爻固示人以動矣茍不託之於辭何以<lb/>
　　鼓天下之動乎故由象而畫卦自爻而為辭聖人<lb/>
<pb n="94b"/>
　　之於天下何其憂之甚深而慮之甚切也然象之<lb/>
　　與卦爻之與辭皆載在方冊化而裁之不失其中<lb/>
　　必存乎能通其變者乎推而行之无有紀極必存<lb/>
　　乎能變而通者乎神而明之傳之於心者存乎其<lb/>
　　人如伏羲神農堯舜文王周孔者是也黙而成之<lb/>
　　悟之於理者不言而信存乎德行如文王之亨于<lb/>
　　岐山箕子之明夷利貞顔子之殆庶幾而得其不<lb/>
　　逺復孟子之明仁義而終身未嘗言者是也大傳<lb/>
<pb n="95a"/>
　　後世所傳聖人之言其終之以神而明之存乎其<lb/>
　　人黙而成之不言而信存乎德行深慮天下後世<lb/>
　　徒泥其簡冊言語而不能求聖人之心者乎<hi>易説</hi>
　　白雲郭氏曰象爻卦辭易之書也化而裁之推而<lb/>
　　行之神而明之黙而成之皆聖人用易也易之道<lb/>
　　知之則可用故直曰謂之變謂之通易之書擬議<lb/>
　　而後可用故言存乎變存乎通雖存乎此不思則<lb/>
　　不得其道觀夫子之辭自繫辭首章以及扵此莫<lb/>
<pb n="95b"/>
　　不以用易之道終之以是知易之為書用道之書<lb/>
　　也然易道廣大以言乎天地之間无不備故聖人<lb/>
　　脩身齊家治國乎天下皆可取而用之以成日新<lb/>
　　之德冨有之業又何必焦心勞思任一已之獨智<lb/>
　　而後可以有為扵天下乎夫是之謂洗心<hi>易説</hi>
　　漢上朱氏曰聖人見天下之至賾將以示人故擬<lb/>
　　諸其形容象其人物之宜形一定也剛柔以立本<lb/>
　　也容變動也變通以趨時也是故謂之象立象則<lb/>
<pb n="96a"/>
　　卦也變通在其中矣聖人見天下之至動既觀其<lb/>
　　㑹通之時損益典禮以行之矣又繫之辭以斷其<lb/>
　　疑曰如是而吉如是而凶是故謂之爻繫辭則變<lb/>
　　通在其中矣然則體易者欲極天下之至賾者存<lb/>
　　乎卦可也存乎卦則見象矣欲鼓天下之至動者<lb/>
　　存乎辭可也存乎辭則見變通矣化而裁之其化<lb/>
　　有漸存乎爻之變可也推而行之其利不窮存乎<lb/>
　　爻之通可也神而藏用明而顯仁存乎古之人可<lb/>
<pb n="96b"/>
　　也革存乎湯武明夷存乎文王箕子復存乎顔氏<lb/>
　　之子故曰存乎其人黙而成之言不下帶而道存<lb/>
　　者以心感心也存諸已也故曰不言而信存乎德<lb/>
　　行易至於存乎德行則得意忘象我與聖人一也<lb/>
　　上繫終於默而成之不言而信下繫終於六辭語<lb/>
　　黙一也<hi>易傳</hi>
　　新安朱氏曰卦即象也辭即爻也卦爻所以變通<lb/>
　　者在人人之所以能神而明之者在德<hi>本義</hi>○問化<lb/>
<pb n="97a"/>
　　而裁之謂之變又云存乎變是如何曰上文化而<lb/>
　　裁之便喚做變下文是説變處見得化而裁之如<lb/>
　　自初一至三十日便是化到這三十日裁斷做一<lb/>
　　月明日便屬後月便是變此便是化而裁之到這<lb/>
　　處方見得○裁是裁截之義謂如一嵗裁為四時<lb/>
　　一時裁為三月一月裁為三十日一日裁為十二<lb/>
　　時此是變也又如隂陽两爻自此之彼自彼之此<lb/>
　　若不截斷則豈有定體通是通其變將已裁定者<lb/>
<pb n="97b"/>
　　而推行之即是通謂如占得乾之履便是九三乾<lb/>
　　乾不息則是我所行者以此而措之扵民則謂之<lb/>
　　事業也○化皆以漸而化不見其化之之迹○化<lb/>
　　而裁之方是分下頭項推而行之便是見於事如<lb/>
　　堯典分命羲和許多事便是化而裁之到敬授人<lb/>
　　時便是推而行之○問易中多言變通通字之意<lb/>
　　如何曰處得恰好處便是通問往來不窮謂之通<lb/>
　　如何曰處得好便不窮通便不窮不通便窮問推<lb/>
<pb n="98a"/>
　　而行之謂之通如何曰推而行之便就這上行將<lb/>
　　去且如亢龍有悔是不通了處得來无悔便是通<lb/>
　　變是就時就事上説通是就上面處得行處説故<lb/>
　　曰通其變只要常教流通不窮問如貧賤冨貴夷<lb/>
　　狄患難這是變行乎冨貴行乎貧賤行乎夷狄行<lb/>
　　乎患難至扵无入而不自得便是通否曰然<hi>並語錄</hi>
　　　右第十二章<lb/>
　<lb/>
<pb n="98b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　合訂刪補大易集義粹言卷七十五<lb/>
</p>
<p>
</p>
  </div>
</body>
</text>
</TEI>