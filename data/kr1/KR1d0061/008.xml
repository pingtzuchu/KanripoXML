<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="1a"/>
禮記正義卷第七十<lb/>
　　　唐國子祭酒上護軍曲阜縣開國子臣孔　穎逹　等奉<lb/>
　　　勑撰<lb/>
燕義第四十七　正義曰案鄭目録云名曰燕義者以其記君臣<lb/>
燕飲之禮上下相尊之義此於別録屬吉事案儀禮目録云諸侯<lb/>
無事若卿大夫有勤勞之功與羣臣燕飲以樂之勤勞謂征伐聘<lb/>
問詩曰吉甫燕喜是也臣有王事之勞亦燕之故燕禮記云<lb/>
若有王事是也　古者至退之　正義曰此一節眀諸侯與庶子<lb/>
燕飮之禮從篇首至未皆明燕飲之義但燕飲之禮有庶子官故<lb/>
方說燕禮之初先陳庶子之事各隨文解之周天子之官有庶子官<lb/>
者　此眀庶子之義也謂作記之人在於周末追述周初之事故云<lb/>
古者言周之天子其下立官有庶子之官天子謂之諸子諸侯謂之庶<lb/>
子其所職掌諸子庶子同也故此記雖眀諸侯庶子職掌其所載之事<lb/>
皆諸子職文也　庶子官職諸侯卿大夫士之庶子之卒者言此官<lb/>
職主諸侯及卿大夫士衆庶之子副倅於父之事所以官名庶子<lb/>
<pb n="1b"/>
掌其戒令者此等衆子須有戒法政　而庶子官掌之　與其敎治<lb/>
者與猶及也敎謂敎學治謂治身言非但掌戒令而巳及其敎治亦<lb/>
皆掌之　別其等者謂分別其貴賤之等　正其位者正其朝<lb/>
廷所立之位也此記云諸侯卿大夫士之庶子之卒周禮諸子職則云掌<lb/>
國子之倅唯此爲別但諸子職揔謂之國子此云諸侯卿大夫士之庶<lb/>
子者是其適子也謂之庶者庶衆也以其適子衆多故揔謂之庶子<lb/>
非適子庶弟而稱庶子也必知適子者以其云倅是副貳於父之言<lb/>
故鄭注諸子職云國子者是公卿大夫士之副貳又引王制云王大子王<lb/>
子羣后之大子卿大夫元士之適子是也　注職主至位也<lb/>
正義曰云周禮諸子之官司馬之屬也者案周禮諸子下大夫屬司<lb/>
馬云卒讀皆爲倅者以經云庶子之卒下文云國子存游卒以卒半<lb/>
非一故云卒皆爲倅若旁置人者是副倅之倅若不置人者則百人爲<lb/>
卒之卒故讀卒從倅也云諸子副代父者也此諸適子皆副代於父與<lb/>
父爲倅故稱倅也云戒令致於大子之事者則下文云國有大事則率<lb/>
國子而致於大子其事非一故云戒令致於大子之事云位朝位也者<lb/>
<pb n="2a"/>
此等諸子雖未爲官皆繼父尊卑以爲等級故有別其等正其位也<lb/>
唯所用之者若國有大事之時而進致諸子於大子唯任大子隨時所<lb/>
用也　合其卒伍置其有司者言若國有甲兵之事則庶子之官付<lb/>
授以車甲合㑹之以卒伍置立之以有司謂立其主將使統領之用軍<lb/>
旅之法治理之　司馬弗正者弗不也正後也以此等諸子旣統屬<lb/>
大子隨大子徴發王家之事司馬不得征後之也　凡國之政事<lb/>
國子存游卒者前經云國有大事謂祭祀或宿衞又云甲兵之事此<lb/>
經別云國之政事則非大事與甲兵也是國之尋常小小之政事謂力<lb/>
役土功胥徒之屬不與于國子唯民庶所爲國子存游卒未仕者之<lb/>
中不干其事也　使之脩德學道者旣不與國子之尋常政事<lb/>
伹使之脩行其德學習道藝也　春合諸學者謂仲春之時合<lb/>
此諸子在於大學　秋合諸射者謂仲秋之時合其諸子在於射宫<lb/>
使之脩德學道或容習射也　以考其藝而進退之者是庶子之官<lb/>
考校其藝之髙下而進退其能否能者進之否者退之　注游卒<lb/>
至爲說　正義曰游卒未仕者也案師氏職云凡國之貴游子<lb/>
<pb n="2b"/>
焉鄭注云貴游子弟王公之子弟游　官　則此游卒是<lb/>
副倅故云未仕者云學大學也者以大胥云春釋采合舞文王丗子<lb/>
云春夏學干戈秋冬學羽籥皆於東序初敎在東序至合時則在周之<lb/>
大學故云學大學也云射射宫也擇士習射之官也又周禮大胥云秋<lb/>
頒學合聲其合聲之時則亦在大學文子丗子云凡大合樂必遂養老鄭<lb/>
云春合舞秋合聲是養老在東序也故知大合樂在東序云燕禮有<lb/>
庶子官是以義載此以爲說者案燕禮云主人升自西階獻庶子子阼階<lb/>
上又云庶子執燭是燕禮有庶子官也以庶子於燕有事是以燕義於<lb/>
此說庶子職掌故云載此以爲說也　諸侯至義也　正義曰此<lb/>
經說燕禮之初君獨升立於阼階之上明君尊莫敢敵之義也皆引<lb/>
燕禮正經記者以義說之　卿大夫皆少進定位也者案燕禮卿大<lb/>
夫皆入門石北面君南郷爾卿卿西面北上爾大夫大夫皆少進皆北<lb/>
面所以然者定羣臣之位也定位之語是記者之辭也　君席阼階<lb/>
之上居主位也者居主位之語亦記者辭也　君獨升立席上西面<lb/>
特立莫敢適之義也者莫敢適言臣下莫敢與君敵疋而爲禮亦是<lb/>
<pb n="3a"/>
記者之言也　設賔至之也　正義曰此經明燕禮臣莫敢亢君<lb/>
君又屈而禮之也　而以大夫爲賔爲疑也者公卿朝臣之尊賔又<lb/>
敵主之義若以公卿爲賔疑其敵君之義爲其嫌疑故所以使大夫爲<lb/>
賔明其逺嫌之義也　君降一等而揖之禮之也賔旣至庭君降階<lb/>
一等而揖之是以禮待於賔也故云禮之禮之亦記者辭也　注設<lb/>
賔至相近　正義曰云天子使膳宰爲主人者文王丗子文云公孤<lb/>
也者此諸侯燕臣子之禮而稱公故知是上公得置孤孤止一人而燕<lb/>
禮云諸公　者鄭注彼云諸者容牧有三監也云疑自下上至之<lb/>
辭也疑擬也是在下比擬於上故云自下上至之辭也云尊與君大相<lb/>
近言公卿在朝位與君相近今若使爲賔被君所敬則其尊與君大<lb/>
相逼近故經云以大夫爲賔爲其疑故也　君舉至義也　正義<lb/>
曰此一經明燕禮臣盡禮於下君荅之於上上下交歡而不相怨明君<lb/>
臣之義也　君舉旅於賔者謂舉旅酬之酒以酬賔　及君所賜<lb/>
爵者特賜臣下之爵　皆降再拜稽首升成拜者謂賔受君之酬及<lb/>
臣受君賜爵皆降自西階再拜稽首以受君恩又升堂更再拜稽<lb/>
<pb n="3b"/>
成拜也故燕禮云公酬賓賔降西階下再拜稽首公命小臣<lb/>
拜鄭云升成拜復再拜稽首也至禮殺之後賔下堂是欲拜君則辭之<lb/>
賔未拜也賔乃升堂再拜稽首鄭注云不言成拜者以其下堂未拜故<lb/>
也燕禮云公卒觶賔下拜小臣辭賔升再拜稽首鄭注云不言成拜者<lb/>
爲拜故下實未拜也下不敢輒拜禮殺也　臣下竭力盡能以立功<lb/>
於國者案燕禮君賜爵之時再拜稽首示竭力盡能立功於國也<lb/>
君必報之以爵禄者以燕禮臣拜君皆荅之者示君報之以爵禄也<lb/>
禮無不荅言上之不虚取於下也者以燕禮凡臣之拜君無不荅拜之<lb/>
示爲上之道不虚取於下也上必湏報之也　上必明正道以道民<lb/>
民道之而有功者上下必湏相報故在上明正敎以敎道於民民亦依<lb/>
君訓道有功報上也　然後取其什一者　前眀君臣相報此則<lb/>
君民上下相報君旣薄斂於上民亦什一而稅於下故國家用足而下<lb/>
不匱乏是上下和平親睦而不相怨恨也　和寧禮之用也者上下<lb/>
和親是和也而不相怨是安寧也和之與寧禮之所用以結成上文也<lb/>
席小至賤也　正義曰此明尊卑上下席位之所受獻旅酬之差貴<lb/>
<pb n="4a"/>
賤先後之義　席小卿次上卿者案燕禮上卿在賔席之東小卿在<lb/>
賓席之西隔越於賔席而云次上卿者以俱南面東上遥相次耳<lb/>
大夫次小卿者案燕禮大夫在小卿之西故燕禮云辯獻大夫遂薦之<lb/>
繼賔以西東上　士庶子以次就位於下者燕禮于西階上獻士旣<lb/>
受獻者立於阼階下西面北上獻庶子于阼階上旣獻立於阼階下故<lb/>
云士庶子以次就位於下也　獻君君舉旅行酬者案燕禮宰夫爲主<lb/>
人酌以獻賔賔飲畢酌以酢主人主人飲畢酌以獻君君飲畢酌以酢<lb/>
主人更爵以受酢于阼階下飲卒爵主人又洗觚酬主人先飲卒爵酌<lb/>
以酬賔賔受觚坐奠于薦東訖小臣請媵爵者二人媵爵阼階下<lb/>
皆北面媵爵于公媵爵者先自飲畢媵爵者洗象觶酌奠于公席之<lb/>
前公坐取所媵之觶以酬賔賔於時下再拜稽首公命小臣辭賔升成<lb/>
拜公立卒觶賔乃受公虚爵酌之酬大夫于西階上衆大夫相酬畢奠虚<lb/>
觶于篚此是獻君君舉旅行酬也　而后獻卿卿舉旅行酬者案燕<lb/>
禮主人洗升實散獻卿于西階上獻卿畢小臣又請媵爵者公使二人<lb/>
媵爵奠于公前公又行一爵若賔若長唯公所酬以旅于西階上<lb/>
<pb n="4b"/>
而止此是爲卿旅酬也燕禮直云卿不云大卿小卿之<lb/>
俱同獻也　而后獻大夫大夫舉旅行酬者案燕禮主人洗獻大夫<lb/>
于西階上大夫辯受獻乃納工獻衆工畢公又舉奠觶唯公所賜以旅<lb/>
于西階上此是獻大夫爲大夫而旅酬也　而后獻士士舉旅行酬<lb/>
者案燕禮說屨升堂坐之後主人獻士于西階上獻士辯又獻旅食<lb/>
賔媵觚于公公坐取賔所媵觶興唯公所賜乃就席坐行之終於大<lb/>
夫終受者興以酬士士舉旅于西階上此是獻士爲旅酬也　而后<lb/>
獻庶子者庶子卑不爲之舉旅伹無筭爵之節執爵者酌而旅之俎<lb/>
豆牲體薦羞皆有等差者公及卿大夫士等牲體薦羞之節皆有等<lb/>
差但燕禮不載無以言也<lb/>
聘義第四十八　正義曰案鄭目録云名曰聘義者以其記諸侯之<lb/>
國交相聘問之禮重禮輕財之義也此於別録屬吉事此聘義釋儀禮<lb/>
聘禮之義伹儀禮聘禮者謂大聘使卿故經云及竟張旜旜是孤卿所<lb/>
建也聘禮謂侯伯之卿故經云上介奉束錦士介四人皆奉玉錦介凡<lb/>
五人故知侯伯之卿此聘義所釋包五等之卿故此經云上公七介侯伯五<lb/>
<pb n="5a"/>
介子男三介皆謂其卿也　聘禮至賤也　正義曰此扁揔眀聘<lb/>
義各顯聘禮之經於上以義釋之於下從首至末又眀聘所執玉又因<lb/>
明有諸德之義今各依文解之今此一經以介數不同明貴賤有異皆謂<lb/>
使卿出聘之介數也　上公七介者若上公親行則九介其卿降二<lb/>
等故七介侯伯子男以次差之義可知也　介紹至至也　正義<lb/>
曰此一節眀聘禮之有介傳逹賔主之命敬之至極也　三讓至讓<lb/>
也　正義曰上經眀設介傳命致敬之義此經明欲傳命之時先須<lb/>
三譲又傳命之後入廟門及升階揖譲之節眀賔所以尊讓主人<lb/>
三讓而后傳命者謂賔在大門外見主人陳擯以大客之禮待己已不<lb/>
敢當三度辭讓主人不許乃後傳聘君之命　三讓而后入廟門者<lb/>
謂賔旣傳命之後主君延賔而入至廟將欲廟受賔不敢當之故三讓<lb/>
而后入廟門主君在東賔差退在西相嚮三讓乃入廟門也<lb/>
三揖而后至階者初入廟門一揖也當階北面又揖二揖也當碑又揖<lb/>
三揖也　三讓而后升者謂主君揖賔至階主君讓賔升賔讓主君<lb/>
如此者三主君乃先升賔乃升也　所以致尊讓也言如此<lb/>
<pb n="5b"/>
致其尊敬譲主人之心也　注此揖至其辭　正義<lb/>
賔者以三讓而后傳命及三讓而后入廟門皆賔先讓也三揖至階三讓而<lb/>
后升雖主人爲首皆賓讓而後至於主人若賔不譲則不至於三是揖<lb/>
讓之事皆賔爲主故云此揖讓主謂賔也云三讓而後傳命賔至廟門<lb/>
主人請事時也者鄭解三讓而後傳命之節正當賔至主人大門主人<lb/>
請事之時案聘禮賓至大門主人陳介而請事此云廟門者有廟字者<lb/>
誤也案鄭注郷飲酒云事同日讓事異日辭此主人以大客禮賓賔不<lb/>
敢當大客之禮乃是事異應云三辭而云三讓者但鄭於儀禮自上<lb/>
下爲例此云三讓記者之言辭之與讓其義亦通也云乃傳其君之聘<lb/>
命也解經傳命之言案聘禮注云賔至未介上擯至末擯亦相去三丈<lb/>
六尺賔乃傳聘君之命於上擯也故云傳其君之聘命也案司儀職兩<lb/>
君相見則交擯若臣聘於君則旅擯交擯傳命者聘禮注云其傳命各<lb/>
郷本受命反面傳而下及未則郷受之反靣傳而上又受命傳而下其<lb/>
旅擯之時不上下相傳直賔及上擯相對而語交擯與旅擯雖別揔而<lb/>
言之皆是傳命故注聘禮引此介紹而傳命謂時交擯而傳命也今此<lb/>
<pb n="6a"/>
聘義介紹傳命論相聘也及三讓而后傳命皆聘之旅擯亦是傳命也<lb/>
熊氏皇氏皆以此介紹傳命爲朝之交擯今此聘義不釋朝乃於聘義<lb/>
之中而記朝之傳命理爲不可又鄭此注傳其聘君之命其義分眀熊<lb/>
氏皇氏之說未盡善也云三讓而後入廟門者案聘禮入廟門之時無<lb/>
三讓之文不備也云讓主人廟受也者解入廟門三讓之意主人於廟<lb/>
受賔之禮言賔不敢當其廟受故云讓主人之廟受也引小行人職者<lb/>
證大客來主人有擯迎之法君使至敬也　正義曰前經明賔致尊<lb/>
讓於主君故此經眀主君尊敬聘客所以致敬於彼君之命也<lb/>
君使士迎於竟謂主君使士迎客於竟故聘禮賔及竟張<graphic n="KR0950" url="https://raw.githubusercontent.com/kanripo/KR-Gaiji/master/images/KR0950.png" mimeType="image/png"/>君使士請<lb/>
事遂以入是也　大夫郊勞　聘禮云賔至于近郊君使下大夫<lb/>
請行君又使卿朝服用束帛勞此大夫郊勞者即卿也　君親拜迎<lb/>
于大門之内而廟受案聘禮賔入門左公再拜是君拜迎於大門之内<lb/>
聘禮又云及廟門公揖入納賔賔入門左賔升西楹西東面是廟受也<lb/>
北面拜貺者君於阼階之上北面再拜拜聘君之貺貺謂惠賜也聘禮<lb/>
云公當楣再拜是也　拜君命之辱者釋此北面拜貺之義也言主<lb/>
<pb n="6b"/>
君所以北面拜貺者拜聘君之命來屈辱也　所以<lb/>
致敬於聘君　敬讓至侵陵　正義曰此一經揔結上賔致尊讓於主<lb/>
君主君又致敬於聘君故賔主交相敬讓者是君子所以相接待也<lb/>
敬讓則不相侵陵者以主人致敬賔致讙同心以禮相接故不相侵陵<lb/>
卿爲至義也　正義曰主國之卿爲上擯接迎於賔　大夫爲承<lb/>
擯者承副上擯也　士爲紹擯者紹繼也謂繼續承擯案聘禮注其位相承<lb/>
繼又聘禮注云主君公也則擯者五人侯伯也則擯者四人子男也則<lb/>
擯者三人其待聘客及朝賔其擯數皆然故大行人云上公擯者五人侯<lb/>
伯四人子男三人謂迎朝賔也若擯者五人則士爲紹擯者三人若擯<lb/>
者四人則士爲紹擯者二人若擯者三人則士爲紹擯一人　君親<lb/>
禮賔者謂行聘己訖君親執醴以禮賔故聘禮賔行聘訖宰夫徹几改<lb/>
筵公岀迎賔以入公側受醴賔受醴公拜送醴是也　賓私面私覿<lb/>
者私面謂私以己禮面見主國之卿大夫也私覿者私以已禮覿主國<lb/>
之君以其非公聘正禮故謂之私案聘禮私面在後此先云私面者記<lb/>
者便文無義例也面亦見也以其於臣禮質故以面言之故聘禮注云<lb/>
<pb n="7a"/>
面亦見也其謂之面威儀質也此於臣謂之面而司儀云諸公之臣相<lb/>
爲國客私面私獻注云私面私覿也又以私面爲私覿者以司儀之文<lb/>
但云私面私獻不云私覿故以私面爲私覿也昭六年左傳楚公子棄<lb/>
疾見鄭伯以其乗馬八匹私面於君而稱面者因行過鄭而面鄭伯非<lb/>
正禮故雖君亦稱面也　致饔餼者謂行聘之日主君使卿致饔<lb/>
餼之禮於賔館案聘禮君使卿韋弁歸饔餼五牢注云牲殺曰饔生<lb/>
曰餼又曰飪一牢鼎九設于西階前腥腥牢鼎二七設于阼階前餼二<lb/>
牢陳于門西北面東上是也案聘禮餼旣爲生而左傳僖三十三年云<lb/>
餼牽竭矣服䖍云死曰餼者以餼與牽相對牽旣爲生餼則爲死故<lb/>
詩瓠葉篇云牲牢饔餼鄭注云腥曰餼者以牲牢饔餼相對以牲<lb/>
牢旣爲生饔又爲熟故以餼爲腥也　還圭璋者謂賔將去時君<lb/>
使卿就賔館還其所聘之圭璋故聘禮云君使卿皮弁還玉于館是也<lb/>
賄贈者因其還玉之時主人之卿并以賄而往還玉旣畢以賄贈之故<lb/>
聘禮還圭璋畢大夫賄用束紡是也　饗食燕者謂主君設大禮<lb/>
以饗賔設食禮以食賔皆在廟也又設燕以燕之燕在寢也故聘禮<lb/>
<pb n="7b"/>
云公於賔壹食再饗燕與差俶獻無常數是也<lb/>
君臣之義也謂君親禮賔賔用私覿及致饔餼饗食之屬或主人敬<lb/>
賔或賔荅主人或君親接賔或使臣致之是顯明賔客君臣之義也<lb/>
注設大至臣也　正義曰鄭解賔客君臣之義也設大禮謂饗食<lb/>
之屬則以賔客禮待之使人延賔於館則主君親待之是賔客其使人<lb/>
也云或不親而使臣則爲君臣也者謂主君或不親饗則使人致禮<lb/>
於賔若致饔餼致饗致食及還圭贈賄之屬皆主君不親使臣致禮<lb/>
於客客是臣故使臣敵之是君臣之義也　故天至具也　正義<lb/>
曰此經明諸侯交相聘問相厲以禮則内崇敬讓外不相侵陵是自爲<lb/>
正之具　天子制諸侯比年小聘三年大聘者謂天子立制使諸侯<lb/>
相於比年使大夫小聘三歳使卿大聘　使者聘而誤主君弗親饗<lb/>
食也謂來聘使者行聘之時禮有錯誤則主國之君不親自饗食以<lb/>
接賔所以使賔恥愧自勉勸厲　此天子之所以養諸侯兵不用<lb/>
者謂天子制此禮使諸侯自相親是存養諸侯無兵革之患<lb/>
而諸侯自爲正之具也正謂國無患難國家得正由其外親諸侯所以<lb/>
<pb n="8a"/>
如此是自爲正之具也　注比年至聘也　正義曰案大行人云<lb/>
諸侯之邦交歳相問也案聘禮記云小聘曰問故知此比年小聘是歳<lb/>
相問也大行人又云殷相聘也殷中也謂三年之時中而無事故稱殷<lb/>
也案昭九年左氏傳云孟僖子如齊殷聘禮也服䖍法云自襄二十年<lb/>
叔老聘於齊至今積二十年故脩盛聘之禮鄭引之以解大行人殷相<lb/>
聘也鄭以殷爲中惟取殷聘之文以解殷相聘之義正取殷文是同其<lb/>
年數則異故以此三年之聘爲殷聘也此經所云謂諸侯自相聘也而<lb/>
王制云諸侯之於天子比年一小聘三年一大聘五年一朝與此不同<lb/>
者此經諸侯相聘是周公制禮之正法王制所云謂文襄之法故不同<lb/>
也　以圭至讓矣　正義曰此一經明旣聘還圭璋輕財重禮敎<lb/>
民廉讓之意　以圭璋聘重禮也者玉以比德故以圭璋而聘貴重<lb/>
其禮也言此禮可貴與玉相似　巳聘而還圭璋此輕財而重禮之<lb/>
義也謂旣聘之後賔將歸時致此圭璋付與聘使而還其聘君也凡行<lb/>
聘禮之後享君用璧享夫人用琮圭璋玉之質惟玉而巳壁琮則重其<lb/>
華羙加於束帛聘使旣了還以圭璋之玉重其禮故還之留<lb/>
<pb n="8b"/>
財是輕其財故留之重者難可報覆故用本物還之輕者<lb/>
更以他物贈之此是輕財重禮之義也　則民作讓矣者言諸侯既<lb/>
能相厲以輕財重禮之義君旣行之於上人則效之於下故民皆作其<lb/>
廉讓矣　注圭瑞至是也　正義曰云圭瑞者以器言之謂之圭<lb/>
執以行禮謂之瑞瑞信也謂與人爲尊卑之信驗也云尊圭璋之類也<lb/>
用之還之皆爲重禮者言尊敬此璋同於圭則璋是圭之等類用之以<lb/>
聘聘訖又還皆爲尊重此禮以圭璋所以行禮故重之也云禮必親之<lb/>
不可以已之有遥復之也者言行禮之義必親自爲之若己親往彼國<lb/>
則可以已國之有執注行禮今主國之君旣不親往彼國則不以已國<lb/>
所有寳玉遥復償他國所來圭璋故還歸之也故云不可以已之有遥<lb/>
復之也復償也云財謂璧琮享幣也受之爲輕財者案聘禮享君以<lb/>
璧享夫人以琮享獻也謂所獻之幣主人受而不還是謂輕財也云財<lb/>
可遥復者解受璧琮之意璧琮是財輕可得以己物遥而復償於彼國<lb/>
賷來者己得受之伹聘禮圭璋與璧琮相對故圭璋爲聘璧琮爲享若<lb/>
諸侯之朝天子圭璋與壁琮皆爲享也皆爲財故小行人合六幣圭以<lb/>
<pb n="9a"/>
馬璋以皮二王之後享天子用圭享后用璋則雖圭璋亦受之不歸也<lb/>
云重賄反幣是也者案聘禮云無行則重賄反幣注云無行謂獨來復<lb/>
無所之也　主國至禮也　正義曰此一經明待賔之厚所以尊<lb/>
重聘禮之義主國待客出入三積者此謂上公之臣故出入三積若侯<lb/>
伯以下之臣則不致積也故司儀云諸公之臣相爲國客則三積注云<lb/>
侯伯之臣不致積知者謂聘禮是侯伯之臣故文無致積也此岀入三<lb/>
積者謂入三積出亦三積故司儀云遂行如入之積是去之積如來時<lb/>
積也　餼客於舎五牢之具陳於内者案聘禮致客有饔有餼今<lb/>
直云餼客者略言之於舎謂於賔館也五牢之具謂飪一牢在賔館西<lb/>
階也腥二牢在賔館東階也餼二牢在賔館門内之西是皆陳於内也<lb/>
米三十車禾三十車芻薪倍禾皆陳於外者案聘禮米三十車設于門<lb/>
東東陳禾三十車設於門西西陳薪芻倍禾也鄭注薪從米芻從禾<lb/>
乗禽曰五雙者謂乗行羣匹之禽鴈鶩之屬聘卿則每日致五雙也<lb/>
羣介皆有餼牢者鄭注掌客云爵卿也則飧二牢饔餼五牢爵大<lb/>
夫也則飱大牢饔餼三牢爵士也則飱少牢饔餼<lb/>
<pb n="9b"/>
再饗燕與時賜無數者此謂聘卿也一爲之設食<lb/>
歡燕與當時之賜無常數也　所以厚重禮也言備　賔之物所<lb/>
以豐厚尊重行聘之禮其天子待諸侯之禮及諸侯相待之法賔主玉<lb/>
帛之節饔餼飧積之差米禾薪芻多少饗食牲牢隆殺皆文具掌<lb/>
客義見聘禮可以㝷文取實故於此略而不言也　古之至焉爾<lb/>
正義曰此一經明聘禮用財之厚務行禮讓則君臣内外不相侵陵所以<lb/>
諸侯務焉　古之用財不能均如此者言古之費用其財不能悉<lb/>
皆均平常能如此之厚言厚則從其豐無則從其實　然而用財<lb/>
如此其厚者言盡之於禮也者言古之用財旣有隆有殺而相聘之<lb/>
事費用其財如此豐厚者言用財盡極於禮言以禮則止雖有冨者<lb/>
不得過也　盡之於禮則内君臣不相陵而外不相侵者言若能豐<lb/>
厚用財在於禮謂以禮自制不得過則於國内上下和睦君臣不相陵也<lb/>
謂四鄰歸懷外不相侵也　故天子制之諸侯務焉爾者言行禮<lb/>
使君臣内外不相侵陵故天子制此聘禮而諸侯務而行焉<lb/>
注不能至過也　正義曰言無則從其實也者言國若豐厚則盡<lb/>
<pb n="10a"/>
其財以行禮國若乏無則從其當時之實猶如國新殺禮凶荒殺禮計<lb/>
財而行禮故云從其實云欲令冨者不得過也者謂豐財以行禮盡禮<lb/>
而用財雖有其財唯盡極於禮不可禮外更多用其財使貧而及禮冨<lb/>
者不得奢使上下得冝内外無怨也　聘射至安也　正義曰以<lb/>
前經說聘禮旣畢此一節又申明行聘之時禮儀旣大日晩始罷故記<lb/>
者引唯勇敢之人能成禮事故於此眀之此是聘義兼云射者以強有<lb/>
餘力之士非伹聘而行禮又能射爲武事故此揔眀之也　聘射之<lb/>
禮至大禮也者言此聘之與射至極繁大之禮非如冠昬之屬暫時<lb/>
助異　曰幾中而后禮成者幾近也曰近在於中而後禮成畢<lb/>
非強有力者弗能行也故強有力者將以行禮也言非強有德力而行<lb/>
禮則禮事不成也　酒清人渴不敢飲也者此謂射禮也言欲射之<lb/>
時先行燕禮唯以禮獻酬不敢恣意醉飽但行禮而巳非謂全不得飲<lb/>
之聘禮行聘之時但酌醴禮賔無酒肴之事故知此唯據射也<lb/>
肉乾人飢而不敢食也亦言不敢全食而令飽也　日莫人倦齊莊<lb/>
正齊者謂日莫晚人斯懈倦猶齊莊而自整齊也<lb/>
<pb n="10b"/>
以成禮節者所以日莫猶自整齊者以不敢懈倦成<lb/>
謂射禮也故此以下即云以正君臣以親父子以和長幼皆謂射也前<lb/>
文云日幾中而后禮成聘射揔陳特謂聘也故日幾中而禮成此云日<lb/>
莫者謂射禮也酒清肴乾特據於射故曰莫而成禮節也　以正君<lb/>
臣者謂射前行燕禮謂君在阼賔升成拜稽首之屬及受君賜再拜<lb/>
稽首之等是以正君臣也　以親父子以和長幼者此謂郷射之前<lb/>
行郷飲酒之禮有齒於父族之事故云以親父子以和長幼但此節揔<lb/>
結聘射則前篇射義在其中也故射義云諸侯之射必先行燕禮卿大<lb/>
夫士之射必先行郷飲之禮故燕禮所以明君臣之義也郷飲酒之禮所<lb/>
以明長幼之序也故此經揔結之也故酒淸肴乾之屬燕禮與郷飲酒<lb/>
禮初行之時事同於饗皆有此也至說屨升坐之後乃盡歡飲食也<lb/>
此衆人之所難而君子行之者言以上之事凡衆人所難行君子之人<lb/>
特能行之　故謂之有行者以君子有能行故謂此君子爲有行之<lb/>
士身旣有行則事得冝故云有行之謂有義有義則臨敵果斷故云有<lb/>
義之謂勇敢此揔覆說聘之與射也　故勇敢強有力者勇敢<lb/>
<pb n="11a"/>
射之所湏强有力明聘之所湏故前文論聘止稱強有力者此經論射<lb/>
則云勇敢故知然也　天下無事則用之於禮義者無事謂兵革休<lb/>
息故用之於聘射之禮義　天下有事則用之於戰勝者有事謂軍<lb/>
旅數起故用之於戰鬪必得勝也　勇敢強有力而不用之於禮義<lb/>
戰勝而用之於爭鬪則謂之亂人者戰勝謂公義而戰勝則前經戰勝<lb/>
是謂以戰而勝也比云用之於爭鬪者謂私爭忿鬪與前經不同也故<lb/>
云不用之禮義戰勝而用之於爭鬪　子貢至之也　正義曰<lb/>
以聘用玉因論玉有諸德而結成聘義之篇也　爲玉之寡而䃉之<lb/>
多與者子貢之意所以貴玉者豈不爲玉之寡少故貴之䃉之饒多<lb/>
故賤之與疑辭也　孔子曰至玉焉　言貴玉由其有德非爲少<lb/>
故貴之謂昔者君子之人於玉以比道德所以貴玉者爲其有<lb/>
德君子之人比德堪敬重如玉故貴之有德即下云温潤而澤仁等是<lb/>
也　温潤而澤仁也者言玉色温和柔潤而光澤仁者亦温和潤澤<lb/>
故云仁也　縝宻以粟知也者縝緻也栗謂堅剛言玉體宻緻而堅<lb/>
剛人有智者性亦宻緻堅剛故云知也　廉而不<lb/>
<pb n="11b"/>
傷也言王體雖有㢘稜而不傷割於物人有義者亦<lb/>
故云義也　垂之如隊禮也言玉體垂之而下墜人有禮者亦謙恭<lb/>
而卑下故言禮也　叩之其聲清越以長其終詘然樂也者越揚也<lb/>
詘謂止絕也言玉體以物叩擊其聲淸冷發越以長逺而聞其擊之終<lb/>
音聲則詘然而止不如鐘聲擊罷猶有餘音也其爲樂之法初作聲<lb/>
而發揚樂罷則止如槁木言玉體亦然故云樂也　瑕不揜瑜瑜不<lb/>
揜瑕忠也瑕謂玉之病處瑜謂玉中羙處言玉之病處不揜映羙處玉<lb/>
之羙處不揜映病處皆以忠實見外如人之忠者亦以忠心見外故云<lb/>
忠也　孚尹旁逹信也孚浮也浮者在外之名尹讀如筠筠者若竹<lb/>
箭之筠筠亦潤色在外者旁者四面之謂也逹者通顯之名也信者<lb/>
内不欺隱者也玉采色彰逹著見於外無隱掩如人有信者亦著見<lb/>
於外故云信也　氣如白虹天也白虹謂天之白氣言玉之白氣似<lb/>
天白氣故云天也　精神見於山川地也精神謂玉之精氣徹見於山<lb/>
川謂玉在山川之中精氣徹見於外地氣含藏於内亦徹見於外與地<lb/>
同故云地也　圭璋特達德也行聘之時唯執圭璋特得通逹不加<lb/>
<pb n="12a"/>
餘幣言人之有徳亦無事不通不須假他物而成言圭璋之特同人之<lb/>
有德故云徳也　天下莫不貴者道也道者通也言萬物無不<lb/>
由道而通故天下無不貴之玉者亦天下貴之與道相似故云道也<lb/>
詩云言念君子温其如玉此詩秦風小戎之篇羙秦襄公之詩也言<lb/>
襄公出兵征伐西戎婦人思念其夫言我念此君子顔色温然如玉引<lb/>
之者證玉以比德之事言貴玉者以其似君子故云君子貴之也<lb/>
注䃉石似玉　正義曰案吕諶字林云䃉美石以其石之美者故云<lb/>
似玉也　注栗堅貌　正義曰案詩大雅云實穎實栗栗是禾<lb/>
之堅熟故云栗堅貌也　注樂記日止如槀木　正義曰引之者<lb/>
證樂聲之止似擊枯槀之木無餘聲也言玉擊止之時其聲即絕與樂<lb/>
相似也　注瑕玉至忠也　正義曰瑕玉之病也吕諶字林云瑕<lb/>
玉小赤而云病者以瑕與疵瘕義同故云玉之病也云瑜其中閒美者<lb/>
案字林云瑜美玉是瑕之中閒美善者　注孚讀至信也<lb/>
正義曰案字林云琈玉別名玉旁孚也此讀爲浮者取浮見於外非字<lb/>
林琈玉之名也　注有德者無所不逹不有湏而<lb/>
<pb n="12b"/>
徳者得也萬物皆得故無所不通　不更湏待外物<lb/>
之禮有圭璋璧琮壁琮則有束帛加之乃得逹圭璋則不用束帛故云<lb/>
特逹然璧琮亦玉所以璧琮則加於他物圭璋得特逹者但玉旣比德<lb/>
於禮重處則特逹於禮輕處則加物以玉可重可輕美其重處言之故<lb/>
云特逹<lb/>
喪服四制第四十九　正義曰案鄭目録云名曰喪服四制者以其記<lb/>
喪服之制取於仁義禮知也此於别録舊說屬喪服鄭云舊說案別<lb/>
録無喪服四制之文唯舊說稱此喪服之篇屬喪服然以上諸篇每<lb/>
篇言義此不云喪義而云喪服四制者但以上諸篇皆記儀禮當篇之<lb/>
義故每篇言義也此則記者別記喪服之四制非記儀禮喪服之篇故<lb/>
不云喪服之義也　凡禮至生也　正義曰此一篇揔論喪之大<lb/>
體有四種之制初眀恩制次眀理制次明節制次明權制旣眀四制事<lb/>
畢又明三年喪自古而行之故引髙宗之事又明斬衰以下節制之差<lb/>
結成仁義之事各隨文解之　體天地者言禮之大綱之體體於天<lb/>
地之間所生之物言所生之物皆禮以體定之　法四時者則下文<lb/>
<pb n="13a"/>
云喪有四制變而從冝取之四時是也　則隂陽者下文云吉凶異<lb/>
道不得相干取之隂陽是也　順人情者下文云有恩有理有節有<lb/>
權取之人情是也　故謂之禮者以其無物不體故謂之爲禮故注<lb/>
云禮之言體也　訾之者是不知禮之所由生也者言若訾毀不信<lb/>
禮之體天地法四時則隂陽順人情如此之人是不識知禮之所由生<lb/>
也言不知禮之有法則也　夫禮至具矣　正義曰此一節覆<lb/>
說前文禮法四時則隂陽順人情之事不覆說體天地者天地包此<lb/>
四時隂陽人情無物不揔故不覆說體天地之事　吉凶異道者<lb/>
言吉凶各異其道及衣服容貌器物不同也喪有四制變而從冝者言<lb/>
門内主恩若於門外則變而行義尊卑有定禮制有恒以節爲限<lb/>
或有事故不能備禮則變而行權是皆變而從冝取人情也<lb/>
恩者仁也理者義也節者禮也恩屬於仁理屬於義節屬於禮故云<lb/>
節者禮也　權者知也量事權冝非知不可故云權者知也<lb/>
仁義禮知人道具矣者此揔結四制之義仁屬東方義屬西方禮屬<lb/>
南方知屬北方四時並備是人道具矣五常五行四時<lb/>
<pb n="13b"/>
之故北方水爲知又爲信是取法四時故不并數信也　至<lb/>
也　正義曰此一經明四制之中恩制也以父最恩深故特舉父而<lb/>
言之其實門内諸親爲之著服皆是恩制也　門内至者也<lb/>
正義曰此一經眀門外之治四制之中義制也門内之治恩揜義者以門<lb/>
内之親恩情旣多揜藏公義言得行私恩不行公義若公羊傳云有<lb/>
三年之喪君不呼其門是也　門外之治義斷恩者門外謂朝廷之<lb/>
閒旣仕公朝當以公義㫁絶私恩若曽子問父母之喪旣卒哭金革之<lb/>
事無辟是也　資於事父以事君而敬同者言操持事父之道以事<lb/>
於君則敬君之禮與父同　貴貴者貴謂大夫之臣事大夫爲君者<lb/>
也大夫始入尊境則是貴也此臣盡敬此君故云貴貴也　尊尊者<lb/>
尊尊謂天子諸侯之臣事天子諸侯爲君者也天子諸侯同爲南面則<lb/>
是尊也此臣極敬此君故曰尊尊也　義之大者也以義斷息門外<lb/>
如一雖復大夫與王侯有異而其臣敬不殊故並云義之大者也<lb/>
故爲君亦斬衰三年以義制者也言亦謂亦同於父也　三日至尊<lb/>
也　正義曰此一節明四制之中節制也　苴衰不補者言苴麻<lb/>
<pb n="14a"/>
之衰雖破不𥙷墳墓不培者培益也一成丘陵之後不培益其土<lb/>
祥之日鼓素琴者大祥之日得鼓素琴　告民有終也者言所以爲<lb/>
此上事告敎其民使哀有終極也　以節制者也以情實未巳仍以<lb/>
禮節爲限制抑其情也自此以上皆節制之事從此以下更申明節制<lb/>
欲尊歸其一故更眀無二尊之理　資於事父以事母而愛同者言<lb/>
操持事父之道以事於母而恩愛同恩愛雖同而服乃有異以不敢二<lb/>
尊故也故以天無二日及家無二尊之等眀皆歸於尊一以治理之也<lb/>
天無二日至二尊也此揔結無二尊之理也　注食食粥至必朋<lb/>
正義曰沐謂將虞祭時也士虞記曰沐而不櫛故知沐謂將虞祭時虞<lb/>
後有事得沐浴也故雜記云非虞附練祥無沐浴云鼓素琴始存樂也<lb/>
於此祥曰而鼓素琴始存省此樂縣而作樂在旣禫之後　杖者<lb/>
至者也　正義曰此一經眀四制之中權制也　杖者何也爵也者<lb/>
權制之中所以先明杖者以下有不應杖而杖又有應杖而不杖皆是<lb/>
權冝故先舉正杖於上言爵也者杖之所設本爲扶病而以爵者有德<lb/>
其恩必深其病必重故杖爲爵者而設故云爵也　三日　杖五<lb/>
<pb n="14b"/>
日授大夫杖七日授士杖者上云杖者　也遂歴敘　故<lb/>
云三日授子杖五日授大夫杖七日授士杖　或曰擔主者解無爵<lb/>
而亦杖故記者稱或日擔主喪服傳云杖者何爵也無爵而杖者何擔<lb/>
主也鄭注云擔假也尊其爲主假之以杖　或曰輔病者喪服傳云<lb/>
非主而杖者何輔病也謂庶子以下雖非適子皆杖爲其輔病故也<lb/>
婦人童子不杖不能病也者杖旣扶病何婦人童子所以不杖爲其不<lb/>
能病也婦人謂未成人之婦人童子謂幼少之男子　百官備百物<lb/>
具不言而事行者扶而起者此謂王侯也喪具觸事委任百官不假自<lb/>
言而事得行故許子病深雖有扶病之杖亦不能起故又須人扶乃起<lb/>
也　言而后事行者杖而起者此謂大夫士旣無百官百物須巳言<lb/>
而後喪事乃行故不許極病所以杖而起不用扶也身自執事而后行<lb/>
者面垢而巳者此謂庶人也卑無人可使但身自執事不可許病故有<lb/>
杖不得用但使面有塵垢之容而巳也子於父母貴賤情同而病不得<lb/>
一故爲權制　秃者不髽髽者是婦人之大紒重喪辮麻繞髮秃者<lb/>
無髮故不髽也女秃不髽故男子秃亦不免也　傴者不袒袒者露<lb/>
<pb n="15a"/>
膊傴者可憎故不露也　跛者不踊踊是跳躍跛人脚蹇故不跳躍<lb/>
也　老病不止酒肉者孝子悲哀非病不食滋味若老及病身巳羸<lb/>
瘠又使備禮必致滅性非制所許故酒肉養之　凡此八者以權制<lb/>
者也此記者結前權數也夫喪禮冝備今有此八條不可以強逼故聖<lb/>
人權冝制也所謂八者謂應杖不杖不應杖而杖一也扶而起二也杖<lb/>
而起三也面垢四也悉者五也傴者六也跛者七也老病者八也庚蔚云<lb/>
父存爲母一也不數杖與不杖之科皇氏熊氏並取以爲說今案經文爲<lb/>
母期乃屬前經鄭於期下揔注三日而食三月而沐之事是爲母期<lb/>
之文乃在節制之中不得下屬此經權制之例又此經權制之科乃載<lb/>
杖與不杖之條此經末又揔云八者是揔此經之八事今乃不數此經<lb/>
杖條便是杖文虚設庾氏之說恐未爲善聽賢者擇焉　注五日<lb/>
至人髽　正義曰云五日七日授杖謂爲君喪也者案喪大記大夫<lb/>
與士之喪皆云三日授子杖同主爲其親也今云五日七日故知爲君<lb/>
也　始死至而祥　正義曰此一節覆明前經四制之中節制之<lb/>
事以禮之大體喪之三年爲限節之事故重明之　三日不怠者謂<lb/>
<pb n="15b"/>
哭不休怠　三月不解者謂不解衣而居　期悲哀者謂期之間<lb/>
朝夕恒哭　三年憂者謂不復朝夕哭但憂戚而巳　恩之殺<lb/>
也者自初以降是恩漸減殺也　聖人因殺以制節者言聖人因其<lb/>
孝子情有减殺制爲限節此喪之中庸也者庸常也言三年之喪<lb/>
賢者不得過不肖者不得不及是喪之中平常行之節也　故王者<lb/>
之所常行也書曰髙宗諒闇二年不言善之也引書者明古來王者皆<lb/>
三年喪諒讀曰梁闇讀曰䳺謂廬也謂旣虞之後施梁而柱楣故云<lb/>
梁闇之中三年不言政事善之者言是古人載之於書美善之故也<lb/>
王者莫不行此禮河以獨善之也記者自設問古人獨善之意曰髙宗<lb/>
者武丁者記者還自釋獨善髙宗之意　武丁者殷之賢王也者<lb/>
中興殷丗故曰賢王也　故載之書中者言以古人善此髙宗載於<lb/>
書中又尊髙其行故謂之髙宗　三年之喪君不言者是記者引<lb/>
古禮三年之喪君則不言國事　書云髙宗諒闇三年不言此之謂<lb/>
也者此記者引書髙宗所行中節是君不言之事故云此之謂也<lb/>
然而曰言不文者謂臣下也者是記者旣稱古禮君不言故又云言<lb/>
<pb n="16a"/>
不文故記者復解云言不文者謂臣下也　禮斬衰之喪唯而不對<lb/>
者謂與賔客言也但稱唯而已不對其所問之事侑者爲之對不旁及<lb/>
也　齊衰之喪對而不言者但對其所問之事不餘言也　大功之<lb/>
喪言而不議者但言說他事不與人論議相問荅也　緦小功之喪<lb/>
議而不及樂者得議他事但不能聽及於樂也　三年而祥者此章<lb/>
從上以來至此皆明三年之喪制節之事　比終至察焉　正義<lb/>
曰此一節更覆結居父母之喪能終此三節可以知其德行三節者目<lb/>
初喪至沐一也十三月練二也三年祥三也能終此三節者仁者可以<lb/>
觀其愛知者可以觀其理強者可以觀其志也言此自初遭喪至於喪<lb/>
畢有三者之節　仁者可以觀其愛焉者孝子居喪性有仁恩則<lb/>
居喪思慕可以觀其知愛親也若不愛親則非仁恩也　知者可<lb/>
以觀其理焉者若孝子有知則居喪合於道理若不合於道理則非<lb/>
知也　強者可以觀其志焉若孝子堅強其居喪則能守其志節<lb/>
若無志節則非堅強　禮以治之者言用禮以治居喪之事義以正<lb/>
之者　用義以正居喪之禮　孝子者謂孝順之子　弟者謂<lb/>
<pb n="16b"/>
遜弟之弟　貞婦者謂貞節之婦皆可得而察焉者若能依禮合<lb/>
義有仁可觀其愛有理可觀其知有志可觀其強則是孝子弟弟貞<lb/>
婦也若無此事則非孝子弟弟貞婦也故云可得而察焉也<lb/>
禮記正義卷第七十<lb/>
　　　　　　　　　祕閣寫　御書臣王文懿臣孟　佑　書<lb/>
　　　　　　　　將仕郎守澤州陽城縣主簿臣劉　文蔚　校<lb/>
　　　　　　　　將仕郎守開封府陽武縣主簿臣董　拙　校<lb/>
　　　　　　　　將仕郎守鄆州司法叅軍臣隨　億　校<lb/>
　　　　　　　　文林郎守光州固始縣令臣軒轅　節　校<lb/>
　　　　　　　　文林郎守坊州軍事判官臣王　用和　校<lb/>
　　　　　　　　承奉郎守殿中丞臣胡　迪　校<lb/>
　　　　　　　　將仕郎守蒙州司戸叅軍臣袁　柄　再校<lb/>
<pb n="17a"/>
　　　　　　文林郎守福州福淸縣令臣歩　藻　再校<lb/>
　　　　　　　文林郎守戎州𤏡道縣令臣李坦　再校<lb/>
　　　　　　　將仕郎守大理評事臣孫　奭　再校<lb/>
　　　　　　　登仕郎守大理寺丞臣田　嘏　再校<lb/>
　　　　　　　承奉郎守大理寺丞武騎尉臣王　暁　再校<lb/>
　　　　　　　徴事郎守殿中丞臣紀　自成　再校<lb/>
　　　　　朝奉郞守國子博士崇文院檢討兼祕閣校理上<lb/>
　　　　　　　　　騎都尉賜緋魚袋臣杜　鎬<lb/>
　　　　推誠同德佐理功臣銀靑光禄大夫行尚書吏<lb/>
　　　　　部侍郎兼祕書監修國史判國子監上柱國隴<lb/>
　　　　　西郡開國侯食邑一千二百户臣李　至<lb/>
　　　　　　　　　淳化五年五月　日<lb/>
　　　　朝散大夫右諌議大夫叅知政事柱國東平縣<lb/>
　　　　　開國男食邑三百戸賜紫金魚袋臣吕　端　等進<lb/>
　　　　正奉大夫給事中叅知政事上柱國天水縣開<lb/>
<pb n="17b"/>
　　　　國男食邑三百戸賜紫金魚袋臣趙　言<lb/>
　　　　朝請大夫給事中叅知政事上柱國武功縣開<lb/>
　　　　國男食邑三百户賜紫金魚袋臣蘇　易簡<lb/>
　　　　推忠協謀佐理功臣光禄大夫吏部尚書同中書<lb/>
　　　　　門下平章事上柱國東平郡開國公食邑二<lb/>
　　　　　千三百戸食實封六百戸臣吕　蒙正<lb/>
</p>
<p>
</p>
  </div>
</body>
</text>
</TEI>