<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>左傳杜林合注卷四十七</head>
    <p>
<pb n="1a"/>
欽定四庫全書<lb/>
　左傳杜林合注卷四十七　明　王道焜<lb/>
　　　　　　　　　　　　　趙如源　同編<lb/>
　　哀公一<hi>公名蔣定公之子蓋夫人定姒所生諡法恭仁短折曰哀</hi>
周<hi>敬王二十六年○敬王四十一年孔子卒魯哀公十九年敬王崩子元王立此據哀傳載敬王崩故也按</hi>
　<hi>諸本敬王崩皆不同或作哀十七年十八年或作哀二十年未詳孰正</hi>
鄭<hi>聲公七年○聲公二十二年孔子卒</hi>
齊<hi>景公五十四年○魯哀公五年景公卒安孺子荼立是年弑悼公陽生立哀十年悼公弑子簡公壬立哀</hi>
<pb n="1b"/>
　<hi>十四年田常弑簡公立其弟騖為平公而相之専其國權齊自是為田氏矣</hi>
宋<hi>景公二十三年○景公三十八年孔子卒</hi>
晉<hi>定公十八年○晉霸衰微魯哀公十三年㑹吴黄池吴始稱霸定三十三年孔子卒</hi>
衛<hi>靈公四十一年○魯哀公二年靈公卒孫出公輒立是年六月晉納衛大子蒯聵于戚父子爭國哀十五</hi>
　<hi>年蒯聵入是為莊公輒出奔哀十七年莊公弑立公孫般師十二月齊伐衛立公子起執般師以歸哀十</hi>
　<hi>八年衛逐起衛侯輒復入</hi>
蔡<hi>昭侯二十五年○魯哀公四年昭侯弑子成侯立成侯十三年孔子卒</hi>
曹<hi>伯陽八年○魯哀公八年宋滅曹</hi>
<pb n="2a"/>
滕<hi>頃公十六年○魯哀公四年頃公卒隱公虞母立哀十一年隱公卒</hi>
陳<hi>閔公八年○魯哀公十六年楚滅陳弑閔公</hi>
杞<hi>僖公十二年○魯哀公八年僖公卒子閔公維立</hi>
薛<hi>惠公三年○魯哀公十年惠公卒</hi>
莒<hi>郊公</hi>
邾<hi>隱公十三年○魯哀公七年魯入邾執邾子益哀八年歸吴又討邾子囚諸樓臺栫之以棘使諸大夫奉</hi>
　<hi>子革以為政哀十年邾子益來奔</hi>
許<hi>元公十年○魯哀公十三年元公卒</hi>
<pb n="2b"/>
小邾<hi>詳見昭公元年</hi>
楚<hi>昭王二十二年○魯哀公六年昭王卒子惠王章立哀十六年楚白公勝殺令尹子西攻恵王葉公攻白</hi>
　<hi>公自公自殺惠王復國哀十八年恵王卒</hi>
秦<hi>惠公七年○魯哀公三年惠公卒悼公立魯哀公十八年悼公卒子厲共公立</hi>
吴<hi>夫差二年○魯哀公元年入越棲越㑹稽越行成哀十年吴謀伍員哀十四年㑹晉黄池越入吴哀二十</hi>
　<hi>年越圍吴哀二十二年越滅吴</hi>
越<hi>句踐二年○魯哀公元年吴入越棲于㑹稽以行成用大夫種范蠡為政哀十四年入吴哀二十年圍吴</hi>
　<hi>哀二十一年始來聘魯哀二十二年滅吴乃以兵北渡淮與齊晉諸侯㑹于徐州周元王使人賜句踐胙</hi>
<pb n="3a"/>
　<hi>命為伯當是時越兵横行于江淮東諸侯畢賀號稱霸王</hi>
經<hi>丁未</hi>元年春王正月公即位<hi>無傳</hi>○楚子陳侯隨侯許男<lb/>
圍蔡<hi>杜隨世服於楚不通中國吴之入楚昭王奔隨隨人免之卒復楚國楚人德之使列於諸侯故得見經定六年鄭滅許此復見者蓋楚封之林鄭滅許矣其再見何復正矣復正有三辭莫善於自尅復者也是故襄王嘗書出已而書王則愈於敬王書人矣許嘗書滅已而書許男則愈於陳蔡書歸矣春秋善復正襄王許男則善之善者也</hi>○鼷鼠食郊牛改卜牛○夏四月辛巳郊<hi>杜無傳書過也不言所食所食非一處</hi>○秋齊侯衛侯伐晉<hi>林伐夷儀不書書次五氏伐河内不書書次垂襲公㑹齊衛于牽帥狄襲晉戰于絳中猶不書也諸侯之無伯春秋誠有不忍書也必於是而<pb n="3b"/>後書春秋益將終焉是故春秋之初諸侯無王者齊鄭宋魯衛也春秋之季諸侯無伯者亦齊鄭宋魯衛也</hi>
○冬仲孫何忌帥師伐邾<hi>無傳</hi>
傳元年春楚子圍蔡報柏舉也<hi>在定四年</hi>里而栽<hi>杜栽設板築為圍壘周匝去蔡城一里○栽才代反又音再築牆長板</hi>廣丈高倍<hi>壘厚一丈高二丈○廣古擴反</hi>夫<lb/>
屯晝夜九日<hi>夫猶兵也壘未成故令人在壘裏屯守蔡○屯徒門反</hi>如子西之素<lb/>
<hi>子西本計為壘當用九日而成</hi>蔡人男女以辨<hi>辨别也男女各别係纍而出降○辨扶免反</hi>
使疆于江汝之間而還<hi>楚欲使蔡徙國在江水之北汝水之南求田以自安也蔡權聴命故楚師還○疆居良反</hi>蔡於是乎請遷于吴<hi>楚既還蔡人更叛楚就吴為明年蔡遷州<pb n="4a"/>來傳</hi>○吴王夫差敗越于夫椒報檇李也<hi>杜檇李在定十四年夫椒吴郡吴縣西南大湖中椒山林所謂三年乃報越○夫音扶檇音醉</hi>遂入越越子以甲楯五<lb/>
千保于㑹稽<hi>上㑹稽山也在㑹稽山隂縣南○楯食允反又音允㑹古外反</hi>使大夫種<lb/>
因吴大宰嚭以行成<hi>林嚭故楚臣奔吴為大宰寵幸於夫差故種因之○種章勇反大音泰嚭普鄙反</hi>吴子將許之伍員曰不可臣聞之樹德莫如滋<lb/>
去疾莫如盡<hi>林言樹立有德必使滋長除去惡疾必使盡淨○員音云</hi>昔有過澆殺<lb/>
斟灌以伐斟鄩<hi>杜澆寒浞子封於過者二斟夏同姓諸侯襄四年傳曰澆用師滅斟灌○過古禾反國名下同澆五呌反又五報反下同鄩音㝷</hi>滅夏后相<hi>夏后相啓孫也后相失國依於二斟<pb n="4b"/>復為澆所滅○相息亮反</hi>后緍方娠逃出自竇<hi>后緍相妻娠懐身也○緍亡巾反娠音震又音身竇音豆</hi>歸于有仍<hi>后緍有/仍氏女</hi>生少康焉為仍牧正<hi>杜牧官之長少詩照反</hi>惎澆能戒之<hi>杜惎毒也戒備也林能戒備其毒害○惎音忌</hi>澆使椒求之<lb/>
<hi>林椒澆臣使求少康欲殺之</hi>逃奔有虞為之庖正以除其害<hi>杜虞舜後諸侯也梁國有虞縣庖正掌膳羞之官頼此以得除己害</hi>虞思於是妻之以二姚<hi>杜思有虞君也虞思自以二女妻少康姚虞姓○妻七計反</hi>而邑諸綸<hi>綸虞邑○綸音倫</hi>有田一<lb/>
成有衆一旅<hi>杜方十里為成五百人為旅</hi>能布其徳而兆其謀<hi>杜兆始</hi>
以收夏衆撫其官職<hi>杜襄四年傳曰靡自有鬲氏收二國之燼以滅浞而立少康</hi>使<lb/>
<pb n="5a"/>
女艾諜澆<hi>杜女艾少康臣諜侯也○女如字又音汝諜音牒</hi>使季杼誘豷<hi>杜豷澆弟也季杼少康子后杼也○杼直吕反豷許器反</hi>遂滅過戈復禹之績<hi>杜過澆國戈豷國</hi>
祀夏配天不失舊物<hi>杜物事也</hi>今吴不如過而越大於少康<lb/>
或將豐之不亦難乎<hi>杜言與越成是使越豐大必為吴難</hi>句踐能親而務<lb/>
施施不失人<hi>杜所加惠賜皆得其人○施始䜴反下同</hi>親不棄勞<hi>推親愛之誠則不遺小勞</hi>與我同壤而世為仇讐於是乎克而弗取將又存之<lb/>
違天而長寇讐<hi>杜猶言天與不取○長丁丈反下同</hi>後雖悔之不可食已<lb/>
<hi>杜食消也已止也</hi>姬之衰也日可俟也<hi>杜姬吴姓言可計日而待</hi>介在蠻夷<lb/>
<pb n="5b"/>
而長寇讐以是求伯必不行矣弗聴退而告人曰越十<lb/>
年生聚而十年教訓<hi>杜生民聚財富而後教之○伯如字又音霸</hi>二十年之<lb/>
外吴其為沼乎<hi>謂吴宫室廢壊當為汙池為二十二年越入吴起本</hi>三月越及吴<lb/>
平吴入越不書吴不告慶越不告敗也<hi>嫌夷狄不與華同故復發傳</hi>
○夏四月齊侯衛侯救邯鄲圍五鹿<hi>杜趙稷以邯鄲叛范中行氏之黨也五鹿晉邑○邯音寒鄲音丹</hi>○吴之入楚也<hi>在定四年</hi>使召陳懐公懐公<lb/>
朝國人而問焉曰欲與楚者右欲與吴者左陳入從田<lb/>
無田從黨<hi>杜都邑之人無田者隨黨而立不知所與故直從所居田在西者居右在東者居左</hi>逢<lb/>
<pb n="6a"/>
滑當公而進<hi>杜當公不左不右</hi>曰臣聞國之興也以福其亡也<lb/>
以禍今吴未有福楚未有禍楚未可棄吴未可從而晉<lb/>
盟主也若以晉辭吴若何公曰國勝君亡非禍而何<hi>杜楚為吴所勝</hi>對曰國之有是多矣何必不復<hi>林言國家有此成敗其類甚多豈必皆亡不能復振</hi>小國猶復况大國乎臣聞國之興也視民如傷<lb/>
是其福也<hi>杜如傷恐驚動林民歸之則天佑之此吾所謂福</hi>其亡也以民為土<lb/>
芥是其禍也<hi>杜芥草也林斬艾民力如治土芥惟恐其不盡民怨則神怒此吾所謂禍</hi>楚雖<lb/>
無徳亦不艾殺其民吴日敝於兵暴骨如莽<hi>杜草之生于廣野莽<pb n="6b"/>莽然故曰草莽○艾魚廢反暴步卜反</hi>而未見德焉天其或者正訓楚也<lb/>
<hi>杜使懼而改過</hi>禍之適吴其何日之有<hi>言今至</hi>陳侯從之及夫差<lb/>
克越乃修先君之怨<hi>林召陳不至闔廬事也故夫差為修先君之怨</hi>秋八月吴<lb/>
侵陳修舊怨也<hi>傳言吴不修德而修怨所以亡</hi>○齊侯衛侯㑹于乾侯<lb/>
救范氏也師及齊師衛孔圉鮮虞人伐晉取棘蒲<hi>杜魯師不書非公命也孔圍孔烝鉏曽孫鮮虞狄帥賤故不言</hi>○吴師在陳楚大夫皆懼曰<lb/>
闔廬惟能用其民以敗我於柏舉今聞其嗣又甚焉將<lb/>
若之何子西曰二三子恤不相睦無患吴矣昔闔廬食<lb/>
<pb n="7a"/>
不二味居不重席室不崇壇<hi>林平地作室不起壇也○重直龍反</hi>器不彤<lb/>
鏤<hi>杜彤丹也鏤刻也</hi>宫室不觀<hi>杜觀臺榭○觀古亂反</hi>舟車不飾衣服財<lb/>
用擇不取費<hi>選取堅厚不尚細靡○費芳味反</hi>在國天有菑癘<hi>杜癘疾疫也</hi>
親巡孤寡而共其乏困在軍熟食者分而後敢食<hi>杜必須軍士皆分熟食不敢先食分猶徧也○共音恭</hi>其所嘗者卒乗與焉<hi>杜所嘗甘珍非常食○乗繩證反與音預</hi>勤恤其民而與之勞逸是以民不罷勞死知<lb/>
不曠<hi>杜知身死不見曠棄○罷音皮</hi>吾先大夫子常易之所以敗我也<lb/>
<hi>杜易猶反也</hi>今聞夫差次有臺榭陂池焉<hi>杜積土為高曰臺有木曰榭過再宿<pb n="7b"/>曰次林鄣澤曰陂積水曰池言夫差三宿以上即備臺池之樂○陂彼宜反</hi>宿有妃嬙嬪御<lb/>
焉<hi>林妃嬙貴者嬪御賤者皆内官言夫差一宿之寓亦備子女之奉○嬙在羊反嬪毗人反</hi>一日之<lb/>
行<hi>林一日所行之地</hi>所欲必成玩好必從珍異是聚觀樂是務<lb/>
視民如讐而用之日新<hi>林用之爭戰日新不已○好呼報反</hi>夫先自敗也<lb/>
已安能敗我<hi>杜為二十二年越滅吴起本○夫音扶</hi>○冬十月晉趙鞅伐<lb/>
朝歌<hi>杜討范中行氏</hi>
經<hi>戊申</hi>二年春王二月季孫斯叔孫州仇仲孫何忌帥師<lb/>
伐邾取漷東田及沂西田<hi>杜邾人以賂取之易也林見三家之専兵權也○漷火虢<pb n="8a"/>反又音郭</hi>癸巳叔孫州仇仲孫何忌及邾子盟于句繹<hi>杜句繹邾地取邑盟以要之林自是内外反盟皆不書不足書也○句古侯</hi>○夏四月丙子衛侯元<lb/>
卒<hi>杜定四年盟臯鼬○靈公卒蒯瞶之子輒立</hi>○滕子來朝<hi>杜無傳滕朝止此</hi>○晉<lb/>
趙鞅帥師内衛世子蒯聵于戚<hi>林于戚内弗受也輒拒父也後十二年而蒯瞶自戚入于衛衛侯輒來奔則是輒拒父也世子正也屬辭比事則輒萬世不可掩矣</hi>○秋八月甲<lb/>
戌晉趙鞅帥師及鄭罕逵帥師戰于鐵鄭師敗績<hi>杜皆陳曰戰大崩曰敗績鐵在戚城南罕逵子皮孫</hi>○冬十月葬衛靈公<hi>無傳七月而葬緩</hi>○<lb/>
十有一月蔡遷于州來<hi>畏楚而請遷故以自遷為文</hi>蔡殺其大夫公<lb/>
<pb n="8b"/>
子駟<hi>懐土而欺大國故罪而書名</hi>
傳二年春伐邾將伐絞<hi>絞邾邑</hi>邾人愛其土故賂以漷沂<lb/>
之田而受盟○初衛侯遊于郊子南僕<hi>子南靈公子郢也僕御也</hi>公<lb/>
曰余無子將立女<hi>杜蒯聵奔無大子○女音汝</hi>不對他日又謂之對<lb/>
曰郢不足以辱社稷君其改圖君夫人在堂三揖在下<lb/>
<hi>杜三揖卿大夫士林三揖者孤卿特揖大夫以其等旅揖士旁三揖見周禮司士</hi>君命祗辱<hi>言立適當以禮與外内同之今君又命事必不從適為辱○祗音支</hi>夏衛靈公卒夫人曰命<lb/>
公子郢為大子君命也對曰郢異於他子<hi>杜言用意不同</hi>且君<lb/>
<pb n="9a"/>
没於吾手<hi>林靈公没時我在其左右</hi>若有之郢必聞之<hi>言當以臨没為正</hi>且<lb/>
亡人之子輒在<hi>杜輒剻聵之子出公也靈公適孫</hi>乃立輒六月乙酉晉<lb/>
趙鞅納衛大子于戚宵迷<hi>林夜行迷路</hi>陽虎曰<hi>林陽虎奔晉趙氏</hi>右<lb/>
河而南必至焉<hi>杜是時河北流過元城界戚在河外晉軍已渡河故欲出河右而南</hi>使大<lb/>
子絻<hi>絻者始發喪之服○絻音問</hi>八人衰絰偽自衛逆者<hi>欲為衛人逆故衰絰成服○衰七雷反絰田結反</hi>告于門哭而入遂居之<hi>林告於戚之邑門舉哀而後入遂居于戚蓋輒以子拒父不受也</hi>○秋八月齊人輸范氏粟<hi>林范氏乆居朝歌糧食不足故齊以粟輸之</hi>鄭子姚子般送之<hi>杜子姚罕達子般駟𢎞○般音班</hi>士吉<lb/>
<pb n="9b"/>
射逆之趙鞅禦之遇於戚陽虎曰吾車少以兵車之斾<lb/>
與罕駟兵車先陳<hi>杜斾先驅車也以先驅車益以兵車以示衆林罕駟即子姚子般○陳直覲反</hi>罕駟自後隨而從之彼見吾貌必有懼心<hi>杜晉人先陳鄭人隨之不知其虚實見車多必懼</hi>於是乎㑹之<hi>杜㑹合戰</hi>必大敗之從之卜戰<lb/>
龜焦<hi>兆不成</hi>樂丁曰詩曰爰始爰謀爰契我龜<hi>杜樂丁晉大夫詩大雅言先人事後卜筮○契苦計反又苦結反</hi>謀協以故兆詢可也<hi>杜詢諮詢也故兆始納衛大子卜得吉兆言今既謀同可不須更卜○謀協以故兆絶句</hi>簡子誓曰范氏中行<lb/>
氏反易天明<hi>林反易天之明德不事其君</hi>斬艾百姓欲擅晉國而滅<lb/>
<pb n="10a"/>
其君寡君恃鄭而保焉<hi>林晉國恃鄭以保守其國○艾魚廢反</hi>今鄭為不<lb/>
道棄君助臣二三子順天明從君命經德義<hi>林經常其助順之德義</hi>除詬恥在此行也克敵者上大夫受縣下大夫受郡<lb/>
<hi>杜周書作雒篇千里百縣縣有四郡○詬呼豆反又音苟</hi>士田十萬<hi>杜十萬畝也</hi>庶人工<lb/>
商遂<hi>得遂仕進</hi>人臣𨽻圉免<hi>杜去/厮役</hi>志父無罪君實圖之<hi>杜志父趙簡子之一名也言已事濟君當圖其賞○父音甫服云趙鞅入晉陽以叛後得歸改名志父春秋仍舊猶書趙鞅</hi>若其有罪絞縊以戮<hi>杜絞所以縊人物</hi>桐棺三寸不設屬辟<lb/>
<hi>杜屬辟棺之重數林棺用難朽之木桐木易壊故以為罰夫子制于中都棺四寸三寸亦罰也屬次大棺也辟<pb n="10b"/>拖棺也王棺四重被水牛及兕之革為一重辟為二重屬為三重大棺為四重君再重屬與辟為一重大棺為二重大夫一重無辟唯屬與大棺為一重今云不設辟者僭君制耳非正禮也○屬音燭辟步厯反</hi>素車<lb/>
樸馬<hi>杜以載柩○樸普角反</hi>無入于兆<hi>杜兆/葬域</hi>下卿之罰也<hi>林為衆設賞自設罰所以能克敵</hi>甲戌將戰郵無恤御簡子衛大子為右<hi>杜郵無恤王良也</hi>登鐵上<hi>鐵丘名</hi>望見鄭師衆大子懼自投于車下子<lb/>
良授大子綏<hi>林子良即王良</hi>而乗之曰婦人也<hi>杜言其怯</hi>簡子巡列<lb/>
曰畢萬匹夫也七戰皆獲有馬百乗死於牖下<hi>杜畢萬晉獻公卿也皆獲有功死於牖下言得夀終○乗䋲證反</hi>羣子勉之死不在冦<hi>杜言有命</hi>繁<lb/>
<pb n="11a"/>
羽御趙羅宋勇為右<hi>杜三子晉大夫</hi>羅無勇麇之<hi>杜麇束縛也林趙羅無勇不能乗車束縛趙羅使在於車○麇丘隕反</hi>吏詰之御對曰痁作而伏<hi>林言趙羅痁瘧疾作而伏故束縛之○詰起吉反痁詩占反</hi>衛大子禱曰曽孫蒯瞶敢昭<lb/>
告皇祖文王<hi>杜周文王皇大也</hi>烈祖康叔<hi>杜烈/顯也</hi>文祖襄公<hi>杜繼業守文故曰文祖蒯瞶襄公之孫</hi>鄭勝亂從<hi>勝鄭聲公名釋君助臣為從於亂</hi>晉午在難<lb/>
<hi>林午晉定公名國有叛臣為在於難○難乃旦反</hi>不能治亂使鞅討之<hi>杜鞅簡子名</hi>
蒯聵不敢自佚備持矛焉<hi>杜戎右持矛</hi>敢告無絶筋無折骨<lb/>
無面傷以集大事無作三祖羞<hi>林徼福于神無中戈矛斬絶筋脈無使車馬損<pb n="11b"/>折骨肉無中弓矢傷損面目集成軍旅之大事無作我三祖之羞恥</hi>大命不敢請佩玉不<lb/>
敢愛<hi>杜不敢愛故以祈禱</hi>鄭人撃簡子中肩斃于車中<hi>杜斃踣也○中肩丁仲反</hi>獲其蠭旗<hi>蠭旗旗名○/蠭芳恭反</hi>大子救之以戈<hi>林蒯瞶為車右故以戈救簡子</hi>鄭師北獲温大夫趙羅<hi>羅無勇故鄭師雖北猶獲羅</hi>大子復伐之<lb/>
鄭師大敗獲齊粟千車趙孟喜曰可矣<hi>杜趙孟簡子也喜大子前怯今更勇</hi>傅傁曰雖克鄭猶有知在憂未艾也<hi>杜傅傁簡子屬也言知氏將為難後竟有晉陽之患○傁素口反知音智艾魚廢反又五蓋反</hi>初周人與范氏田公孫<lb/>
尨稅焉<hi>尨范氏臣為范氏收周人所與田之稅○尨武江反</hi>趙氏得而獻之<hi>林趙氏之<pb n="12a"/>衆得尨以獻於趙簡子</hi>吏請殺之趙孟曰為其主也何罪止而與<lb/>
之田<hi>還其所稅○為于偽反</hi>及鐵之戰以徒五百人宵攻鄭師取<lb/>
蠭旗於子姚之幕下<hi>林取鄭師所獲之蠭旗於鄭罕達帳幕之下</hi>獻曰請報<lb/>
主德追鄭師姚般公孫林殿而射前列多死<hi>林晉前列○姚般子姚子般○殿丁電反射食亦反</hi>趙孟曰國無小<hi>杜言雖小國猶有善射者</hi>既戰簡子<lb/>
曰吾伏弢嘔血<hi>弢弓衣嘔吐也○弢吐刀反嘔烏口反</hi>鼓音不衰今日我<lb/>
上也<hi>杜功為上</hi>大子曰吾救主於車退敵於下我右之上也<lb/>
郵良曰我兩靷將絶吾能止之<hi>林在胸曰靷言我馬之兩靷皆將㫁絶吾能止<pb n="12b"/>使不絶○靷以刃反</hi>我御之上也駕而乗材兩靷皆絶<hi>林乗載也材横木明細小也駕馬而載細小之横木使簡子觀之兩靷同時皆絶以明止使不絶之功傳言簡子不讓下自伐</hi>○<lb/>
吴洩庸如蔡納聘而稍納師師畢入衆知之<hi>林洩庸吴大夫杜元年蔡請遷于吴中悔故因聘襲之○洩息列反</hi>蔡侯告大夫殺公子駟以説<hi>杜殺駟以説吴言不時遷駟之為</hi>哭而遷墓<hi>將遷與先君辭故哭</hi>冬蔡遷于州來<lb/>
經<hi>己酉</hi>三年春齊國夏衛石曼姑帥師圍戚<hi>杜曼姑為子圍父知其不義故推齊使為兵首戚不稱衛非叛人林蒯瞶在戚而齊偕衛以圍之父子之義景公未之察也○曼音萬</hi>
○夏四月甲午地震<hi>無傳</hi>○五月辛夘桓宫僖宫災<hi>天火曰災</hi>
<pb n="13a"/>
○季孫斯叔孫州仇帥師城啟陽<hi>杜無傳魯黨范氏故懼晉比年四城啟陽今琅邪開陽縣</hi>○宋樂髠帥師伐曹<hi>無傳○髠若孫反</hi>○秋七月丙子<lb/>
季孫斯卒○蔡人放其大夫公孫獵于吴<hi>無傳公子駟之黨</hi>○<lb/>
冬十月癸夘秦伯卒<hi>杜無傳不書名未同盟林惠公卒悼公立</hi>○叔孫州仇<lb/>
仲孫何忌帥師圍邾<hi>無傳</hi>
傳三年春齊衛圍戚求援于中山<hi>杜中山鮮虞</hi>○夏五月辛<lb/>
夘司鐸火<hi>司鐸宫名</hi>火踰公宫桓僖災<hi>杜桓公僖公廟</hi>救火者皆曰<lb/>
顧府<hi>林顧府庫之藏言常入爱財</hi>南宫敬叔至命周人出御書俟于<lb/>
<pb n="13b"/>
宫<hi>杜敬叔孔子弟子南宫适周人司周書典籍之官御書進於君者也使待命於宫</hi>曰庀女而<lb/>
不在死<hi>林庀具也言具汝所職而有不在其罪死○庀匹婢反女音汝</hi>子服景伯至命<lb/>
宰人出禮書<hi>杜景伯子服何也宰人家宰之屬</hi>以待命命不共有常刑<lb/>
<hi>杜待求之命○共音恭</hi>校人乗馬巾車脂轄<hi>杜校人掌馬巾車掌車乗馬使四四相從為駕之易林以脂膏轄為行之易○校户教反乗繩證反下皆同</hi>百官官備<hi>林國之百官各備其官</hi>府庫慎守官人肅給<hi>杜國有火災恐有變難故慎為備</hi>濟濡帷幕鬱<lb/>
攸從之<hi>杜鬱攸火氣也濡物於水出用為濟林從火氣而為之備○濟子細反又于禮反攸音由</hi>蒙<lb/>
葺公屋<hi>杜以濡物冒覆公屋</hi>自大廟始外内以悛<hi>杜悛次也先尊後卑以次救之<pb n="14a"/>○悛七全反</hi>助所不給有不用命則有常刑無赦公甫文伯<lb/>
至命校人駕乗車<hi>林乗車公車也駕之備緩急</hi>季桓子至御公立于<lb/>
象魏之外<hi>杜象魏門闕</hi>命救火者傷人則止財可為也<hi>杜火勢傷人則止勿救有財則可為不欲重財而輕民命</hi>命藏象魏<hi>周禮正月縣教令之法于象魏使萬民觀之故謂其書為象魏</hi>曰舊章不可亡也富父槐至曰無備而官辦<lb/>
者猶拾瀋也<hi>林槐富父終生之後瀋汁也備豫無素而欲責辦於官猶拾汁終不可得○父音甫瀋尺審反</hi>於是乎去表之槀<hi>表表火道風所/向者去其槀積</hi>道還公宫<hi>開除道周匝公官使火無相連○還本又作環户關反又音患</hi>孔子在陳聞火曰其桓僖乎<lb/>
<pb n="14b"/>
<hi>言桓僖親盡而廟不毁宜為天所災</hi>○劉氏范氏世為婚姻<hi>劉氏周卿士范氏晉大夫</hi>
萇𢎞事劉文公<hi>杜為之屬大夫</hi>故周與范氏趙鞅以為討<hi>杜責周與范氏</hi>六月癸夘周人殺萇𢎞<hi>終違天之禍</hi>○秋季孫有疾命正<lb/>
常曰無死<hi>正常桓子之寵臣欲付以後事故敕令勿從已死</hi>南孺子之子男也<lb/>
則以告而立之<hi>杜南孺子季桓子之妻言若生男告公而立之</hi>女也則肥也可<lb/>
<hi>杜肥康子也</hi>季孫卒康子即位既葬康子在朝<hi>杜在公朝也</hi>南氏<lb/>
生男正常載以如朝告曰夫子有遺言命其圉臣曰<hi>林夫子謂季桓子圉臣正常自稱以為養馬之僕</hi>南氏生男則以告於君與大夫<lb/>
<pb n="15a"/>
而立之今生矣男也敢告遂奔衛康子請退<hi>杜退辟位也</hi>公<lb/>
使共劉視之<hi>共劉魯大夫○共音恭</hi>則或殺之矣乃討之<hi>討殺者</hi>召<lb/>
正常正常不反<hi>畏康子也傳備言季氏家事</hi>○冬十月晉趙鞅圍朝<lb/>
歌師于其南<hi>范中行所在</hi>荀寅伐其俘<hi>杜伐其北郭圍○郛芳夫反</hi>使其<lb/>
徒自北門入已犯師而出<hi>杜荀寅使在外救己之徒撃趙氏圍之北門用外内攻得出</hi>癸丑奔邯鄲<hi>林趙稷以邯鄲叛黨於范氏故荀寅等奔之</hi>十一月趙鞅殺<lb/>
士臯夷<hi>林士臯夷即定十三年范臯夷</hi>惡范氏也<hi>惡范氏而殺其族言遷怒○惡烏路反</hi>
經<hi>庚戌</hi>四年春王二月庚戌盜殺蔡侯申<hi>杜賤者故稱盜不言弑其君賤<pb n="15b"/>盜也林昭侯殺子成侯立○殺申志反案宣十七年蔡侯申卒是文侯也今昭侯是其𤣥孫不容與高祖同名未詳何者誤也</hi>蔡公孫辰出奔吴<hi>杜弑君賊之黨故書名林書公薨夫人姜氏孫于邾公子慶父出奔莒則夫人慶父與聞乎弑矣書盜殺蔡侯申公孫辰出奔吴則公孫辰與聞乎殺矣</hi>○葬秦<lb/>
惠公<hi>無傳</hi>○宋人執小邾子<hi>杜無傳邾子無道於其民故稱人以執</hi>○夏蔡<lb/>
殺其大夫公孫姓公孫霍<hi>皆弑君黨○姓音生</hi>○晉人執戎蠻子<lb/>
赤歸于楚<hi>杜晉恥為楚執諸侯故稱人以告若蠻子不道於其民也赤本屬楚故言歸林晉執戎蠻子不歸天子而歸于楚是京師楚也</hi>○城西郛<hi>無傳魯西郭備晉也</hi>○六月辛丑亳<lb/>
社災<hi>杜無傳天火也亳社殷社諸侯有之所以戒亡國林亡國之社有屋使不得上通於天故災</hi>
<pb n="16a"/>
秋八月甲寅滕子結卒<hi>杜無傳同盟於臯鼬林頃公卒隱公虞母立</hi>○冬十<lb/>
有二月葬蔡昭公<hi>無傳亂故是以緩</hi>○葬滕頃公<hi>無傳○頃音傾</hi>
傳四年春蔡昭侯將如吴諸大夫恐其又遷也承<hi>杜承音懲蓋楚言</hi>公孫翩逐而射之入於家入而卒<hi>杜翩蔡大夫○射食亦反下同</hi>
以兩矢門之衆莫敢進<hi>杜翩以矢自守其門</hi>文之鍇後至<hi>杜鍇蔡大夫○鍇音楷又音皆又客駭反</hi>曰如牆而進多而殺二人<hi>林使衆人並行如牆俱進翩以兩矢多則殺二人少不能也</hi>鍇執弓而先翩射之中肘鍇遂殺之故<lb/>
逐公孫辰而殺公孫姓公孫盱<hi>林盱即霍也○中丁仲反盱兄于反</hi>○夏<lb/>
<pb n="16b"/>
楚人既克夷虎<hi>夷虎蠻夷叛楚者</hi>乃謀北方左司馬眅申公夀<lb/>
餘葉公諸梁致蔡於負函<hi>杜三子楚大夫也此蔡之故地人民楚因以為邑致之者㑹其衆也○眅普版反又匹姦反葉始涉反</hi>致方城之外於繒關<hi>杜負函繒關皆楚地○繒才陵反</hi>曰吴將泝江入郢<hi>逆流曰泝</hi>將奔命焉為一昔之期<lb/>
襲梁及霍<hi>林一昔一夜也杜偽辭當備吴夜結期明日便襲梁霍使不知之梁河南梁縣西南故城也梁南有霍陽山皆蠻子之邑也</hi>單浮餘圍蠻氏蠻氏潰<hi>杜浮餘楚大夫○單音善</hi>
蠻子赤奔晉隂地<hi>隂地河南山北自上雒以東至陸渾</hi>司馬起豐析與狄<lb/>
戎<hi>杜楚司馬服也析縣屬南鄉郡析南有豐鄉皆楚邑發此二邑人及戎狄</hi>以臨上雒左師<lb/>
<pb n="17a"/>
軍于莬和<hi>杜莬和山在上雒東也○莬音徒</hi>右師軍于倉野<hi>杜倉野在上雒縣</hi>
使謂隂地之命大夫士蔑<hi>杜命大夫别縣監尹</hi>曰晉楚有盟好惡<lb/>
同之若將不廢寡君之願也不然將通於少習以聴命<lb/>
<hi>杜少習商縣武關也將大開武關道以伐晉○少詩照反</hi>士蔑請諸趙孟趙孟曰晉<lb/>
國未寧安能惡於楚必速與之<hi>杜未寧時有范中行之難</hi>士蔑乃致<lb/>
九州之戎<hi>杜九州戎在晉隂地陸渾者</hi>將裂田以與蠻子而城之<hi>林許將為之築城</hi>且將為之卜<hi>杜卜城○為于偽反</hi>蠻子聴卜遂執之與其<lb/>
五大夫以畀楚師于三户<hi>杜今丹水縣北三户亭林此經所以書歸于楚</hi>司馬<lb/>
<pb n="17b"/>
致邑立宗焉以誘其遺民<hi>杜楚復詐為蠻子作邑立其宗主</hi>而盡俘以<lb/>
歸○秋七月齊陳乞弦施衛寗跪救范氏<hi>杜陳乞僖子弦施弦多○齊衛黨范中行故救之</hi>庚午圍五鹿<hi>五鹿/晉邑</hi>九月趙鞅圍邯鄲<hi>林范中行所在</hi>冬十一月邯鄲降荀寅奔鮮虞趙稷奔臨<hi>臨晉邑○降户江反</hi>
十二月弦施逆之遂墮臨<hi>林遂墮臨邑以處趙稷○墮許規反</hi>國夏伐晉<lb/>
取邢任欒鄗逆畤隂人盂壺口<hi>杜八邑晉地欒在趙國平棘縣西北鄗即高邑縣也路縣東有壺口關○任音壬鄗呼洛反畤音止</hi>㑹鮮虞納荀寅于柏人<hi>杜晉邑也今趙國伯人縣也弦施與鮮虞㑹也</hi>
<pb n="18a"/>
經<hi>辛亥</hi>五年春城毗<hi>無傳備/晉也</hi>○夏齊侯伐宋<hi>無傳</hi>○晉趙鞅<lb/>
帥師伐衛<hi>林衛助范氏故</hi>○秋九月癸酉齊侯杵臼卒<hi>杜再同盟也○景公卒安孺子荼立</hi>○冬叔還如齊閏月葬齊景公<hi>無傳</hi>
傳五年春晉圍柏人荀寅士吉射奔齊初范氏之臣王<lb/>
生惡張栁朔言諸昭子使為柏人<hi>杜為柏人宰也昭子范吉射也○惡烏路反下同</hi>昭子曰夫非而讐乎對曰私讐不及公<hi>杜公家之事也○夫音扶</hi>好不廢過惡不去善義之經也臣敢違之及范氏出<lb/>
<hi>杜出柏人之齊○好呼報反</hi>張栁朔謂其子爾從主勉之我將止死<lb/>
<pb n="18b"/>
<hi>林使其子從吉射出奔勉盡忠力已將止此距戰以死</hi>王生授我矣<hi>杜授我死節</hi>吾不<lb/>
可以僭之<hi>林僭不信也</hi>遂死於柏人<hi>杜為吉射距晉戰死</hi>○夏趙鞅伐<lb/>
衛范氏之故也遂圍中牟<hi>杜衛助范氏故也</hi>○齊燕姬生子不<lb/>
成而死<hi>杜燕姬景公夫人不成未冠也○燕于賢反</hi>諸子鬻姒之子荼嬖<hi>杜諸子庶公子也鬻姒景之妾荼安孺子○荼音舒又音徒嬖必計反</hi>諸大夫恐其為大子<lb/>
也言於公曰君之齒長矣未有大子若之何公曰二三<lb/>
子間於憂虞則有疾疢亦姑謀樂何憂於無君<hi>林言諸大夫當國家閒暇而無憂虞則恐疾疢不得為樂亦且謀為歡樂之事杜景公意欲立荼而未發故以此言塞大夫請<pb n="19a"/>○長丁丈反間音閑又音間厠之間疢勅覲反樂音洛</hi>公疾使國惠子高昭子立<lb/>
荼<hi>杜惠子國夏昭子髙張</hi>寘羣公子於萊<hi>杜萊齊東鄙邑</hi>秋齊景公卒冬<lb/>
十月公子嘉公子駒公子黔奔衛公子鉏公子陽生來<lb/>
奔<hi>皆景公子在萊者○黔巨亷反又音琴</hi>萊人歌之曰景公死乎不與埋<lb/>
三軍之事乎不與謀師乎師乎何黨之乎<hi>杜師衆也黨所也之往也稱諡蓋葬後而為此歌哀羣公子失所○與音預</hi>○鄭駟秦富而侈嬖大夫也<lb/>
而常陳卿之車服於其庭<hi>林示其富侈</hi>鄭人惡而殺之子思<lb/>
曰詩曰不解于位民之攸塈<hi>杜子思子産子國參也詩大雅攸所也墍息也林言<pb n="19b"/>不敢解怠於其職位民之所安息也此言與民同樂○惡烏路反解佳賣反塈許器反</hi>不守其位<lb/>
而能乆者鮮矣商頌曰不僭不濫不敢怠皇命以多福<lb/>
<hi>林賞不僭差及於無功罰不淫濫及於無罪不敢怠惰暇逸故能膺天命以受多福杜僭差也濫溢也皇暇也言駟秦違詩商頌故受禍○鮮息淺反</hi>
經<hi>壬子</hi>六年春城邾瑕<hi>杜無傳備晉也任城亢父縣北有邾婁城</hi>○晉趙鞅帥<lb/>
師伐鮮虞○吴伐陳○夏齊國夏及高張來奔<hi>杜二子阿君廢長立少既受命又不能全書名罪之也</hi>○叔還㑹吴于柤<hi>無傳○柤莊加反</hi>○秋<lb/>
七月庚寅楚子軫卒<hi>杜未同盟而赴以名林昭王卒恵王立○軫之忍反史記作珍</hi>○<lb/>
<pb n="20a"/>
齊陽生入于齊<hi>杜為陳乞所逆故書入林衛侯入于夷儀衛寗喜弑其君剽則喜為衛侯弑也齊陽生入于齊齊陳乞弑其君荼則乞為陽生弑也</hi>齊陳乞弑其君荼<hi>杜弑荼者朱毛與陽生也而書陳乞所以明乞立陽生而荼見弑則禍由乞始也楚比劫立陳乞流涕子家憚老皆疑於免罪故春秋明而書之以為弑主林荼弑悼公陽生立</hi>○冬仲孫何忌帥師伐邾<hi>無傳</hi>○<lb/>
宋向巢帥師伐曹<hi>無傳</hi>
傳六年春晉伐鮮虞治范氏之亂也<hi>四年鮮虞納荀寅于柏人</hi>○吴<lb/>
伐陳復修舊怨也<hi>元年未得志故也</hi>楚子曰吾先君與陳有盟<lb/>
不可以不救乃救陳師于城父<hi>杜陳盟在昭十三年○父音甫</hi>○齊陳<lb/>
<pb n="20b"/>
乞偽事高國者<hi>髙張國夏受命立荼陳乞欲害之故先偽事焉</hi>每朝必驂乗焉<lb/>
所從必言諸大夫<hi>林凡所從行陳乞必言諸大夫之罪過○乗繩證反</hi>曰彼皆偃<lb/>
蹇將棄子之命<hi>杜偃蹇驕傲</hi>皆曰<hi>林詐作諸/大夫之言</hi>高國得君<hi>杜得君寵也</hi>必偪我盍去諸固將謀子子早圖之圖之莫如盡滅<lb/>
之需事之下也<hi>杜需疑也</hi>及朝則曰彼虎狼也<hi>杜彼謂諸大夫</hi>見我<lb/>
在子之側殺我無日矣請就之位<hi>杜欲與請大夫謀高國故求就之</hi>又<lb/>
謂諸大夫曰二子者禍矣<hi>林言高國二子將召禍矣</hi>恃得君而欲謀<lb/>
二三子曰國之多難貴寵之由盡去之而後君定既成<lb/>
<pb n="21a"/>
謀矣盍及其未作也先諸作而後悔亦無及也大夫從<lb/>
之夏六月戊辰陳乞鮑牧<hi>牧鮑圉孫○難乃旦反</hi>及諸大夫以甲<lb/>
入于公宫昭子聞之與惠子乗如公<hi>林昭子即高張惠子即國夏○乗繩證反</hi>戰于莊敗<hi>高國敗也莊六軌之道</hi>國人追之國夏奔莒遂及高<lb/>
張晏圉弦施來奔<hi>圉晏嬰之子圉施不書非卿</hi>○秋七月楚子在城<lb/>
父將救陳卜戰不吉卜退不吉王曰然則死也再敗楚<lb/>
師不如死<hi>杜前已敗於柏舉今若退還亦是敗</hi>棄盟逃讐<hi>杜棄先君好陳之盟誓逃吴人累世之仇讐</hi>亦不如死死一也其死讐乎命公子申為王不<lb/>
<pb n="21b"/>
可則命公子結亦不可則命公子啟<hi>杜申子西結子期啟子閭皆昭王兄</hi>
五辭而後許<hi>杜子閭五辭不肯而後許王以立</hi>將戰王有疾庚寅昭王<lb/>
攻大㝠卒于城父<hi>大㝠陳地吴師所在</hi>子閭退曰君王舍其子而<lb/>
讓羣臣敢㤀君乎從君之命順也<hi>杜從命許立○舍音捨</hi>立君之<lb/>
子亦順也二順不可失也與子西子期謀潛師閉塗逆<lb/>
越女之子章立之而後還<hi>杜潛師密發也閉塗不通外使也越女昭王妾章惠王</hi>
是嵗也有雲如衆赤鳥夾日以飛三日楚子使問諸周<lb/>
太史周太史曰其當王身乎<hi>日為人君妖氣守之故以為當王身雲在楚上唯楚<pb n="22a"/>見之故禍不及他國○大音泰</hi>若禜之可移於令尹司馬<hi>杜榮禳祭○禜音詠</hi>王<lb/>
曰除腹心之疾而寘諸股肱何益<hi>林腹心昭王自喻股肱以喻令尹司馬</hi>
不穀不有大過天其天諸有罪受罰又焉移之<hi>林不穀諸侯謙稱言我若無大過失天必不令我夭折以死若因有罪而受夭折之罰又安得而移易其罰○夭於表反焉於䖍反</hi>遂弗禜初昭王有疾卜曰河為祟王弗祭大夫請祭<lb/>
諸郊王曰三代命祀祭不越望<hi>諸侯望祀竟内山川星辰○祟息遂反竟音境</hi>
江漢睢漳楚之望也<hi>杜四水在楚界○睢七餘反</hi>禍福之至不是過<lb/>
也<hi>林所以能降禍福於楚國者不過竟内之山川星辰而已</hi>不穀雖不德河非所獲<lb/>
<pb n="22b"/>
罪也<hi>杜無由得罪於河而受其禍罰</hi>遂弗祭孔子曰楚昭王知大道矣<lb/>
其不失國也宜哉夏書曰惟彼陶唐帥彼天常<hi>杜逸書言堯循天之常道</hi>有此冀方<hi>林堯都平陽舜都蒲坂禹都安邑皆在冀州有此冀方實自堯始</hi>今失<lb/>
其行亂其紀綱乃滅而亡<hi>杜滅亡謂夏桀也唐虞及夏同都冀州不易地而亡出於不知大道故○行如字又下孟反</hi>又曰允出兹在兹<hi>杜又逸書言信出己則福亦在己林允信也</hi>由已率常可矣<hi>林此二句乃孔子合論楚昭王以合書文言人能信由己出以帥天常可以不亡矣</hi>○八月齊邴意兹來奔<hi>杜高國黨</hi>陳僖子使召公子<lb/>
陽生<hi>林陳僖子即齊陳乞杜召在七月今在八月下記事之次</hi>陽生駕而見南郭且<lb/>
<pb n="23a"/>
于<hi>林且于即齊公子鉏前年與陽生同奔居魯南郭謂之南郭且于○且子餘反</hi>曰嘗獻馬於<lb/>
季孫不入於上乗<hi>林馬不良不得入於上乗○乗繩證反</hi>故又獻此請與<lb/>
子乗之<hi>畏在家入聞其言故欲二人共載以試馬為辭</hi>出萊門而告之故<hi>杜魯郭門也</hi>闞止知之先待諸外<hi>杜闞止陽生家臣子我也待外欲俱去○闞苦暫反</hi>公子<lb/>
曰事未可知反與壬也處<hi>杜壬陽生子簡公</hi>戒之遂行<hi>杜戒使無洩言</hi>
逮夜至於齊國人知之<hi>杜故以昏至不欲令人知也國人知而不言言陳氏得衆</hi>僖<lb/>
子使子士之母養之<hi>杜隱於僖子家内子士母僖子妾</hi>與饋者皆入<hi>陳僖子又令陽生隨饋食之人入處公宫</hi>冬十月丁夘立之將盟<hi>盟諸大夫</hi>鮑子醉<lb/>
<pb n="23b"/>
而往其臣差車鮑㸃<hi>㸃鮑牧臣也差車主車之官○差所宜反</hi>曰此誰之命<lb/>
也<hi>杜言立陽生出於誰之命令</hi>陳子曰受命于鮑子遂誣鮑子曰子<lb/>
之命也<hi>杜見其醉故誣之</hi>鮑子曰女忘君之為孺子牛而折其<lb/>
齒乎而背之也<hi>杜孺子荼也景公嘗銜繩為牛使荼牽之荼頓地故折其齒○女音汝背音佩</hi>
悼公稽首<hi>杜悼公陽生</hi>曰吾子奉義而行者也若我可不必<lb/>
亡一大夫<hi>杜言己可為君必不怨鮑子</hi>若我不可不必亡一公子<hi>杜公子自謂也恐鮑子殺己故要之</hi>義則進否則退敢不惟子是從廢興無<lb/>
以亂<hi>林或廢或立勿以其亂</hi>則所願也鮑子曰誰非君之子乃受<lb/>
<pb n="24a"/>
盟<hi>杜言陽生亦君之子固可立</hi>使胡姬以安孺子如頼<hi>杜胡姬景公妾也頼齊邑安號也</hi>去鬻姒<hi>荼之母</hi>殺王甲拘江説囚王豹于句竇之丘<lb/>
<hi>杜三子景公嬖臣荼之黨也林或拘或囚文之變也○説音悦句音鈎</hi>公使朱毛告於陳<lb/>
子<hi>杜朱毛齊大夫</hi>曰微子則不及此然君異於器不可以二器<lb/>
二不匱君二多難<hi>林人之置君與置器不同國但一君不可以兩器有副二更迭為用不至匱乏國有兩君彼此嫌疑多至禍難○匱其位反難乃旦反</hi>敢布諸大夫僖子不對<lb/>
而泣曰君舉不信羣臣乎<hi>舉皆也</hi>以齊國之困困又有憂<lb/>
<hi>杜内有饑荒之困又有兵革之憂</hi>少君不可以訪是以求長君庶亦能<lb/>
<pb n="24b"/>
容羣臣乎<hi>林庶幾長君閲厯多而識見明亦能與羣臣相容○少詩照反長丁丈反</hi>不然夫<lb/>
孺子何罪毛復命公悔之<hi>杜悔失言○夫音扶</hi>毛曰君大訪於陳<lb/>
子而圖其小可也<hi>杜大謂國政小謂殺荼</hi>使毛遷孺子於駘不至<lb/>
殺諸野幕之下葬諸殳冒淳<hi>杜恐駘人不從故毛駐於野張帳而殺之駘齊邑殳冒淳地名實以冬殺經書秋者史書秋記始事遂連其死通以冬告魯○駘他才反又徒來反殳音殊</hi>
　<lb/>
　<lb/>
　左傳杜林合注卷四十七<lb/>
</p>
<p>
</p>
  </div>
</body>
</text>
</TEI>