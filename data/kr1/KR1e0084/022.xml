<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="1a"/>
春秋左傳屬事後序<lb/>
竊觀古今學術其始也有自其成也有漸其行也有藉<lb/>
必天篤生睿聖始能超悟先物創制遜弱冠至崑獲師<lb/>
歸熙甫有光子建有極獲友周汝亨士淹汝允士洵俞<lb/>
仲蔚允文徐道潛三省與陳吉甫敬純王敬文執禮皆<lb/>
卑視時藝交相淬礪以博古髙逺為務中少許可遜年<lb/>
輩獨後皆推情分好開發予蒙今此纂與訓註粗成而<lb/>
二師四友先巳徂謝吉甫潦倒家居敬文官天朝無緣<lb/>
<pb n="1b"/>
一一質之良可恨也尚幸焉稍後獲交今兵侍顧公觀<lb/>
海刑侍王公鳳洲與其弟學憲陳霽巖公為内閣王公<lb/>
荆石禮逮寒陋并得交其弟學憲和石公以嵗賦至京<lb/>
復得師掌經局趙定宇公皆䝉不以凡衆鄙夷此書脱<lb/>
槀即錄以求正六公繼得以首冊正定宇師幸留荆石<lb/>
公許最久煩更定數條以示儗作序適内召未果定宇<lb/>
師與諸公並虚加賞詡而鳳洲公為尤以雄作逺恵兵<lb/>
書張公崌崍公臭味也撫浙時疏薦云註左氏而雅有<lb/>
<pb n="2a"/>
發明又安居帥公視吾臨桂張公念華連州馬公連城<lb/>
俱以名御史按浙俱辱薦揚有云業精三傳有云見超<lb/>
色相有云具見淵源之學其他監司諸公亦交口過譽<lb/>
深愧蕪謬得當世名公指訓品隲如此或可藉以不磨<lb/>
也猶恐無以仰荅諸公知遇於傳中文義頗竭思慮特<lb/>
於地理殊有遺憾焉幼聞天文易學地理難精天象有<lb/>
常運度躔次亘古不易區域屢遭易代割據制度名號<lb/>
務以相矯并裂互錯新故疊更紛紛籍籍有難殫紀<lb/>
<pb n="2b"/>
前人偶遺後終無證而况所居朴野少蓄書者舊所藏<lb/>
地志皆不獲帶來惟得一統志廣輿圖及向所記憶者<lb/>
與史記漢書叅考而已然巳几案為盈手翻目閲形罷<lb/>
神耗而景晷易移或旰不得一中焉憒憒憶向年周汝<lb/>
允藏酈道元水經皆手自㸃竄校訂又云東南非其身<lb/>
歴多錯曾會藝吉甫園其書室有地理圖如席許者數<lb/>
十幅絲分疆里曲直縱横吉甫云予數十年究意於此<lb/>
猶不能精今此不得與二友共之痛九原之不起嘆縮<lb/>
<pb n="3a"/>
地之無術不知吾涕之潸然也因圖付梓遂濫叨兵憲<lb/>
施公郡守潘公邑令陳侯腆賜刻工一集事不容緩其<lb/>
中訛舛能必無乎但以西晉至今千百餘年若不即為<lb/>
一更恐後彌逺彌難考失其真矣故寧以疎畧取笑當<lb/>
世而不敢避焉愚前語敬文云通鑑有何難解呉三省<lb/>
安用註為敬文曰不然先生云其註地理極可觀愚復<lb/>
讀之信先生蓋熙甫也今此註有媿於呉氏𢎞多如天假<lb/>
以緣使遜遍蒐天下郡邑志而精考之復見於左氏編<lb/>
<pb n="3b"/>
年本固大願也此譬之築宅焉以曠野而頓為營搆也<lb/>
難既有堂室而欲増易之也易元凱無漢儒不能為集<lb/>
解遜無元凱亦不能為此註今於元凱既有加焉後人<lb/>
欲因此而更正之當益易矣歐陽子曰六經非一世之<lb/>
書其將與天地無終極而存也夫既非一世之書則豈<lb/>
一世之人所能定乎今學校科舉皆襲宋儒一人一時<lb/>
之見為著令遜雖不敢輕議而中耿耿者難自冺也則<lb/>
此書之隃望於天下後世者誠殷矣敢識之卷尾以竢<lb/>
<pb n="4a"/>
萬厯乙酉中秋古婁後學傅遜書於江西南康府建昌<lb/>
縣學宫<lb/>
</p>
<p>
</p>
  </div>
</body>
</text>
</TEI>