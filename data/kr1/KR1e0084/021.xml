<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="1a"/>
春秋左傳屬事後叙<lb/>
先聖王經籍雖遭秦燬而自西漢以後千數百年名儒<lb/>
碩士撰述叙紀巳汗牛充棟雖稱博洽者亦莫能殫閲<lb/>
士生今世若無庸復有所益矣然事有剴要而於古遺<lb/>
焉其可漫焉而任其缺乎往嵗余以遷補與諸同籍聚<lb/>
晤京邸有謂袁仲樞通鑑紀事本末可便覽讀而上有<lb/>
左傳恨無有如其法而列之前者余曰<hi>某</hi>曽讀宋學士<lb/>
集有左傳始末叙文又近世毘陵唐荆川氏亦有此纂<lb/>
<pb n="1b"/>
時璽丞王敬文曰宋學士所叙藏諸秘府<hi>某</hi>等未之見<lb/>
荆川所纂事頗不全又少註難讀余向年有志纂之未<lb/>
竟會將計偕以授吾同門友傅遜氏渠因更張附益之<lb/>
國以次叙事以國分先後相續巨細相維傳事既羅之<lb/>
無漏矣又將杜氏集解變其體裁而革其訛謬余詳讀<lb/>
一二巻及其辯誤精覈必傳無疑此真足以列紀事本<lb/>
末之前矣余聞而心識之惜未獲即覩其書也去嵗秋<lb/>
杪傅君適補建昌學諭甫及叅謁余因詢得前書與王<lb/>
<pb n="2a"/>
敬文所語符遂諷令鋟之板以廣所傳傅諭云雅有此<lb/>
志而詘於力會建昌陳令縱臾之且捐俸以資之始既<lb/>
巡道施公聞而贍成之余亦微有濟焉然傅諭既以此<lb/>
為袁氏之前又欲以宋元事繼其後并取袁氏書釐其<lb/>
未允而增其未備瞿瞿焉恒以不克副其志為懼余每<lb/>
慨近世科舉之習日趨簡便蘇子瞻所謂束書不觀遊<lb/>
談無根者殆尤甚矣今臺省諸公識際𢎞逺思挽其弊<lb/>
屢建白欲得窮經讀史博古通今之士以當科目之選<lb/>
<pb n="2b"/>
則斯編也其可幽伏而不使之播揚耶使海内學者皆<lb/>
如其志豈不以通博稱而迺致夫寡昧之誚耶但人情<lb/>
忽於近見而慕於逺聞或誦古人遺書而追憶其人則<lb/>
不免有隔世之嘆設遇其人而與之處則安為故常而<lb/>
不見其殊異使見其異則又為衆所嫉而不容於世此<lb/>
古今賢豪所以多伏櫪之悲也吾於傅遜氏而深有感<lb/>
焉既訖工持以請叙於余余憐其居今而學古力微而<lb/>
志逺不欲拒其意以鳳洲先生既叙其前矣遂推敬文<lb/>
<pb n="3a"/>
之意以繫之後萬厯乙酉秋九月朔日守匡廬松陵潘<lb/>
志伊撰<lb/>
</p>
<p>
</p>
  </div>
</body>
</text>
</TEI>