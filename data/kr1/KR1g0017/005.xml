<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>五經稽疑卷五</head>
    <p>
<pb n="1a"/>
欽定四庫全書<lb/>
　五經稽疑卷五　　　　明　朱睦㮮　撰<lb/>
　　春秋<lb/>
　　　僖公<lb/>
八月公㑹齊侯宋公鄭伯曹伯邾人于檉<lb/>
　楚人伐鄭凌駕中國之意日甚桓公合諸侯于檉以<lb/>
　謀之未幾而盟江黄又未幾而舉次陘之師矣若傳<lb/>
　謂救鄭也今鄭巳在㑹矣何救之有<lb/>
<pb n="1b"/>
城楚丘<lb/>
　楚丘非衛邑也何以知之春秋凡書外邑必有所繫<lb/>
　如城縁陵不言把必曰諸侯城縁陵以見縁陵之為<lb/>
　外邑而非魯自城也如城虎牢必繫于諸侯㑹戚之<lb/>
　下曰遂城虎牢以見虎牢之為外邑非魯自城也城<lb/>
　内邑則不繫以國如城中丘祝丘之類是也及考隠<lb/>
　七年凡伯來聘戎伐凡伯于楚丘繫楚丘于來聘之<lb/>
　下益知為魯邑明矣左氏載成季之生也公使卜楚<lb/>
<pb n="2a"/>
　丘卜之卜楚丘者魯大夫也以其國邑為氏故曰卜<lb/>
　楚丘也衛詩稱作于楚宫作于楚室而未嘗曰楚丘<lb/>
　也惟序詩稱衛楚丘此乃漢儒㳂襲三傳之訛烏足<lb/>
　為據<lb/>
虞師晉師㓕下陽<lb/>
　傳曰春秋主兵者序上蓋惡兵也虞實主兵矣又何<lb/>
　逭首惡之誅乎若或以賄故而首罪虞恐非春秋之<lb/>
　意觀虞稱師豈特假道而已設令假道而非主兵則<lb/>
<pb n="2b"/>
　當書虞人晉師豈不益見主者之罪乎<lb/>
杞伯姬來朝其子<lb/>
　諸侯之子代父而朝且不可矧從母乎公羊謂來朝<lb/>
　内辭也與其子俱來朝也按此直書以示譏未見内<lb/>
　辭彼誤兼來朝讀之故有與其子俱來朝之説也<lb/>
晉人執虞公<lb/>
　公羊子曰虞巳滅矣其言執之何不與滅也曷為不<lb/>
　與滅亡國之善辭也此義謂罪晉不罪虞也以經義<lb/>
<pb n="3a"/>
　觀或不然虞滅不知何時此特執之耳若聖人苟不<lb/>
　與滅當明書以示戒從而隱之何謂乎<lb/>
禘于太廟用致夫人<lb/>
　諸傳皆以夫人為成風也按春秋夫人非成風也此<lb/>
　蓋聲姜初至廟見不書姜氏闕文也以經考之子氏<lb/>
　文姜哀姜巳祔于廟仲子别有宫而成風雖存何謂<lb/>
　而廟見夫人之為姜氏無疑矣觀十一年陽榖之㑹<lb/>
　益信<lb/>
<pb n="3b"/>
晉里克殺其君之子奚齊<lb/>
　晉侯卒里克殺奚齊奚齊未立故書曰殺其君之子<lb/>
　不得與成君同稱也榖梁子曰其君之子云者國人<lb/>
　不子也然卓與奚齊皆驪姬出也又少于奚齊國人<lb/>
　乃以為子耶蓋卓立踰年上下之分已明故書君書<lb/>
　弑不然里克之殺奚齊為討罪是春秋賞其姦而與<lb/>
　之辨豈理也哉<lb/>
公㑹齊侯宋公陳侯衛侯鄭伯許男曹伯于鹹<lb/>
<pb n="4a"/>
　榖梁傳曰㑹于鹹兵車之㑹也盟于寗母衣裳之㑹<lb/>
　也兵車㑹者四衣裳㑹者十有一按春秋書㑹盟皆<lb/>
　一法耳或謂衣裳或謂兵車不知何所據也如傳云<lb/>
　二㑹之外其他㑹更何名也<lb/>
諸侯城縁陵<lb/>
　十三年春諸侯㑹于鹹左氏曰淮夷病把故且謀王<lb/>
　室也及考前後經文未見王室之事至十四年春諸<lb/>
　侯城縁陵縁陵杞邑也秪當謂為杞謀不當云王室<lb/>
<pb n="4b"/>
　也<lb/>
季姬及鄫子遇于防使鄫子來朝<lb/>
　左氏謂季姬歸寜而公止之故遇鄫子于防而使之<lb/>
　朝也先儒多宗其説按春秋内女適他國者必書曰<lb/>
　歸于某季姬未先見于春秋而明年始書歸鄫豈得<lb/>
　謂已嫁而歸寜哉<lb/>
巳夘晦震夷伯之廟<lb/>
　公羊傳曰晦𡨕也又曰朔有事則書晦雖有事不書<lb/>
<pb n="5a"/>
　此説或非經義按晦月之盡日也有事未嘗不書如<lb/>
　成十六年甲子晦晉侯及楚子戰于鄢陵是也<lb/>
春王正月戊申朔隕石于宋五是月六鷁退飛過宋都<lb/>
　杜氏曰是月隕石之月重言月者嫌同日也按春秋<lb/>
　無此義例事在一日何嫌于同必是文誤上書戊申<lb/>
　朔此承上文當云日不當云月也<lb/>
春齊人徐人伐英氏夏滅項<lb/>
　英項皆楚與國齊桓伐英㓕項以報婁林之役承上<lb/>
<pb n="5b"/>
　文故不再舉齊也與四年秋江人黄人伐陳義同如<lb/>
　左氏云淮之㑹公有諸侯之事未歸而季氏取項故<lb/>
　書滅雖罪季氏然非魯史為國諱之義也<lb/>
宋公曹伯衛人邾人伐齊<lb/>
　桓公沒羣公子争立宋襄乗齊亂欲以圖伯帥三國<lb/>
　之兵伐齊傳者不究其故謂伐齊納孝公也按經義<lb/>
　或未然若納孝公則當書曰宋以曺伯衛人邾人伐<lb/>
　齊納公子昭如莊九年魯納子紏之法也或書曰宋<lb/>
<pb n="6a"/>
　公曺伯衛人邾人伐齊師救齊齊昭入于齊如莊六<lb/>
　年魯齊陳蔡伐衛王人救衛衛朔入于衛之法也今<lb/>
　四國伐齊不見納孝公事蹟秪當議其幸桓之死而<lb/>
　伐其䘮也不然孝公既納五月何以有甗之戰<lb/>
郜子來朝<lb/>
　隠十年公敗宋師取郜取防桓二年又取郜大鼎于<lb/>
　宋納于太廟郜之鼎邑俱歸于魯魯或别封之以為<lb/>
　附庸也以國未滅故書來朝與常文同公羊子謂失<lb/>
<pb n="6b"/>
　地之君不名者兄弟之辭皆臆度也<lb/>
公伐邾取須句<lb/>
　廬陵李氏曰取須句之事若以昭十九年宋公伐邾<lb/>
　之例觀之則胡氏之説殊相反春秋不應罪魯如此<lb/>
　左氏事不經見恐諸家信之太過須句子既來奔魯<lb/>
　史何得不書滅耶若如杜説則鄫亦魯私屬何為復<lb/>
　書滅耶故劉氏權衡以為無此年滅須句及來奔事<lb/>
　亦無反其君事直是須句乆為邾滅其國為邑魯人<lb/>
<pb n="7a"/>
　徃伐取也<lb/>
狄伐鄭<lb/>
　鄭在畿内王所倚毗頽叔桃子將欲叛王故先伐鄭<lb/>
　此蓋為叔帶謀也據左氏謂鄭人入滑王使如鄭請<lb/>
　滑鄭不聼王怒遂以狄師伐鄭取櫟按入滑事在二<lb/>
　十年夏五月王曷不於本年伐之而至是始出狄師<lb/>
　耶蓋左氏見王出居欲文致其罪乃取楚史偽撰以<lb/>
　實之若然經當明書天王使狄伐鄭以示其貶如取<lb/>
<pb n="7b"/>
　櫟經亦當書豈止曰狄伐鄭哉伐鄭果出王意是年<lb/>
　冬王出居于鄭夫伐鄭而依鄭無是理也<lb/>
楚人滅夔以夔子歸<lb/>
　傳謂夔不祀祝融與鬻熊楚滅之非其罪故特存其<lb/>
　爵而不名也按諸侯失國必名如呉滅胡子髠沈子<lb/>
　盈之類是也今不名者夔子小國姓名又未通于中<lb/>
　國故不名若非其罪則書滅意已見之矣<lb/>
衛侯燬滅邢<lb/>
<pb n="8a"/>
　公羊謂衛侯燬何以名滅同姓也夫諸侯滅同姓名<lb/>
　此出記禮者之妄按晉滅虢楚滅夔皆同姓而未嘗<lb/>
　名也苟惡衛侯而絶則晉楚皆不可惡乎朱子曰經<lb/>
　文只隔夏四月癸酉一句便書衛侯燬卒恐是因而<lb/>
　傳冩之誤<lb/>
晉侯侵曺晉侯伐衛<lb/>
　初楚師圍宋宋使告急晉文欲伐楚以楚勢方盛豈<lb/>
　能遽加以兵乃侵曺伐衛欲先剪其手足而破其黨<lb/>
<pb n="8b"/>
　與也故齊桓伐楚有事于蔡晉文伐楚有事于曺衛<lb/>
　而左氏於侵蔡則曰為蔡姬蕩舟故於侵曺伐衛則<lb/>
　曰為觀浴與塊故此其病在推尋事由毛舉細故非<lb/>
　惟使二公攘夷安夏之烈闇然不彰而且被其𤨏𤨏<lb/>
　之譏也<lb/>
公子買戍衛不卒戍刺之<lb/>
　公子買戍衛不卒戍公怒刺之左傳以楚人救衛不<lb/>
　克而殺買則與經文相牴牾蓋刺買在前救衛在後<lb/>
<pb n="9a"/>
　公是時懼楚未懼晉也<lb/>
晉侯齊師宋師秦師及楚人戰于城濮楚師敗績<lb/>
　城濮之役説者謂楚雖請戰而及在晉侯誅其意也<lb/>
　夫及者以尊臨卑之辭非貶也入春秋以來諸侯相<lb/>
　侵伐者多矣然皆為私計未有如城濮之戰尊王室<lb/>
　安中國正夷夏之分雪㑹盂之恥使楚人不敢内侵<lb/>
　者十有五年晉文之功偉矣誅意之説不亦矯枉過<lb/>
　正乎<lb/>
<pb n="9b"/>
公㑹晉侯齊侯宋公蔡侯鄭伯衛侯莒子盟于踐土<lb/>
　公榖諸儒俱謂踐土之㑹天王下勞晉侯及王子虎<lb/>
　盟諸侯于王庭削而不書去其實以全名也蓋諸儒<lb/>
　以此年有朝于王所之文遂附㑹其説稽之經文二<lb/>
　十四年天王出居于鄭至是未歸也踐土鄭地也時<lb/>
　王尚居踐土何謂下勞乎及考首止葵丘之㑹王世<lb/>
　子宰周公皆與焉春秋不為諱而獨于子虎諱之耶<lb/>
　此晉文既獻楚俘合諸侯而謀納王也<lb/>
<pb n="10a"/>
衛侯鄭自楚復歸于衛<lb/>
　晉侯城濮戰勝衛侯懼而奔楚既而自楚復歸于衛<lb/>
　或曰衛侯書名罪之也按春秋諸侯非失國不名言<lb/>
　自楚則黨夷之罪自著不在書名以見也鄭字衍<lb/>
天王狩于河陽壬申公朝于王所<lb/>
　左氏謂河陽之狩晉文再致王孔子避致王之名改<lb/>
　之曰狩按春秋是年晉文殺叔帶奉襄王還王城過<lb/>
　河陽而講武焉諸侯從之公因朝于王所蓋河陽者<lb/>
<pb n="10b"/>
　還王城所必由之路也謂之致可乎如左氏言皆于<lb/>
　經先㑹後朝之義不合也<lb/>
衛侯殺其大夫元咺及公子瑕<lb/>
　左傳元喧歸立公子瑕為君故衛侯忌而殺之及考<lb/>
　經不著立瑕之文瑕必附咺咺既被戮瑕亦不免如<lb/>
　士縠箕鄭父之類是也若瑕果立已踰三年尊卑之<lb/>
　分既明安得稱元咺及瑕哉又安改其僣號而為公<lb/>
　子哉瑕之罪雖不可考然篡立之事必無也<lb/>
<pb n="11a"/>
衛侯鄭復歸于衛<lb/>
　按經文衛侯歸于衛當在殺元咺之上此或傳冩之<lb/>
　誤不然衛侯未歸叔武方攝衛事元咺誰為殺也若<lb/>
　謂叔武殺元咺叔武賢者國且讓而大夫豈敢專殺<lb/>
　乎此足以證傳冩之誤<lb/>
夏四月四卜郊不從乃免牲猶三望<lb/>
　記者曰成王以周公有大勲勞於王室命伯禽世世<lb/>
　祀周公以天子禮樂按竹書紀年平王四十二年魯<lb/>
<pb n="11b"/>
　惠公使宰讓請郊廟之禮王使史角如魯諭止之以<lb/>
　此知郊之僣自僖公始故魯頌所述皆僖公事其不<lb/>
　本於成王明矣孔子曰魯之郊禘非禮也周公其衰<lb/>
　矣衰者壞也言壞周公之法也孰謂成王盛時而遽<lb/>
　壞周公之法乎蓋周季諸侯不遵法軌豈特魯也呉<lb/>
　越徐楚僣而稱王皆可推矣不然入春秋已厯四公<lb/>
　幾百年而郊祀之事不一見何也明堂位所載出於<lb/>
　漢儒附㑹安得舍聖經而從記者之説乎先儒張元<lb/>
<pb n="12a"/>
　徳趙企明金吉父皆謂魯之郊不自伯禽始亦必有<lb/>
　所據也<lb/>
晉人敗狄于箕<lb/>
　狄伐鄭圍衛又侵齊頻年騷繹中國晉使郤缺帥師<lb/>
　敗狄于箕傳謂書人病晉以衰服即戎耳按春秋凡<lb/>
　㑹盟戰伐書人非君也亦非命卿也晉僅而後勝乃<lb/>
　貶不幸為狄所敗當何以書也<lb/>
　　　文公<lb/>
<pb n="12b"/>
晉侯及秦師戰于彭衙秦師敗績<lb/>
　秦穆公帥師伐晉戰于彭衙書敗績者罪其自取爾<lb/>
　先儒或謂晉及秦晉主乎是役也此蓋疑戰于彭衙<lb/>
　而發也按公榖皆謂千里而襲人未有不亡者也是<lb/>
　役謂晉出其不虞逆而敗之則可主戰則不可<lb/>
八月辛夘大事于太廟躋僖公<lb/>
　廬陵李氏曰祫者象生有合族之義列昭穆齒尊卑<lb/>
　諸侯之大祭也其禮太祖東向昭南向穆北向父為<lb/>
<pb n="13a"/>
　昭子為穆孫從王父坐也祭畢則復還其廟公榖皆<lb/>
　得之其閔僖父子之説左公榖胡氏皆以僖繼閔而<lb/>
　立猶子之繼父故傳以昭穆祖父為喻固無可疑矣<lb/>
　范甯不從其説乃以祖為莊親為僖謂文公以僖居<lb/>
　莊之上楊士勛辨之巳是但左氏正義曰父子異昭<lb/>
　穆兄弟同昭穆閔僖本同為穆但閔當在僖上今升<lb/>
　僖於閔故云逆祀二公位次之逆非昭穆亂也若兄<lb/>
　弟相代即異昭穆設令兄弟四人皆立為君則祖父<lb/>
<pb n="13b"/>
　之廟即已從毁矣理必不然故杜氏只以為位次之<lb/>
　逆不以為昭穆之異胡氏辨世指父之義恐未至<lb/>
晉人宋人陳人鄭人伐秦<lb/>
　傳以四國稱人貶也按春秋内大夫帥師則稱名氏<lb/>
　外大夫帥師則多稱人如隱五年邾人鄭人伐宋桓<lb/>
　十四年宋以齊人蔡人衛人陳人伐鄭皆未有書大<lb/>
　夫名氏者襄公結怨殘民其罪自見亦不必以稱人<lb/>
　為貶也<lb/>
<pb n="14a"/>
王子虎卒<lb/>
　按左氏注王子虎太宰文公王之卿士也内史叔服<lb/>
　王之大夫也公羊注子虎即叔服如其説後十四年<lb/>
　星孛之變又引叔服之言何也此分明為二人宋儒<lb/>
　不可考亦以為一人蓋前注誤之也<lb/>
雨螽于宋<lb/>
　公羊子曰外異不書此何以書為王者之後記異也<lb/>
　按春秋書鄰國之災如襄二十年齊大災昭九年陳<lb/>
<pb n="14b"/>
　大災十八年宋衛陳鄭災之類甚多蓋有關則書來<lb/>
　告則書非特為王者之後而始書也<lb/>
冬十有一月壬寅夫人風氏薨<lb/>
　三傳俱以成風為莊公之妾考之經文十年書秦人<lb/>
　來歸僖公成風之襚與隐元年宰咺來歸惠公仲子<lb/>
　之賵一也比事而觀蓋為僖公之妾無疑矣<lb/>
王使榮叔歸含且賵<lb/>
　此天子厚禮諸侯之妾母其義自明傳謂來歸仲子<lb/>
<pb n="15a"/>
　之賵而宰書名則曰貶之也豈歸仲子之賵而王不<lb/>
　書天亦曰貶之也豈歸仲子之賵罪在冢宰而不在<lb/>
　天王乎歸成風之含賵咎在天王不在榮叔乎春秋<lb/>
　書王本以正名分而夫子乃自貶王而去其天則將<lb/>
　以是為正名分可乎<lb/>
晉殺其大夫陽處父<lb/>
　公羊曰晉襄公使狐射姑將處父止之襄公告射姑<lb/>
　射姑出刺䖏父于朝而走設有之當在襄公時何為<lb/>
<pb n="15b"/>
　在襄公既𦵏之後乎如成十五年宋殺其大夫山華<lb/>
　元出奔晉則殺山者亦華元乎按樂正子記靈公幼<lb/>
　䖏父謀于趙盾欲易之不克誅焉故稱國君與臣同<lb/>
　殺之詞也此説近是<lb/>
閏月不告月猶朝于廟<lb/>
　杜氏曰猶者可巳之辭此特一説耳春秋有同辭而<lb/>
　異議者如僖三十年免牲猶三望可已而不已也今<lb/>
　年閏不告月猶朝于廟幸其不已也幸其不已者愛<lb/>
<pb n="16a"/>
　禮存羊之意也<lb/>
晉先蔑奔秦<lb/>
　左綿趙氏曰左傳以趙盾使先蔑逆公子雍于秦秦<lb/>
　以兵納之及雍將至盾悔而拒秦師故有令狐之戰<lb/>
　而先蔑奔秦且襄公之卒於是期年晉始謀立君妄<lb/>
　也且初言先蔑如秦次言蔑将下軍蔑既逆雍于秦<lb/>
　則必不在将兵之列既巳將兵敗秦而又奔秦皆理<lb/>
　之所無也<lb/>
<pb n="16b"/>
郕伯來奔<lb/>
　左氏曰郕太子朱儒自安於夫鍾國人弗狥十二年<lb/>
　春郕伯卒郕人立君太子以夫鍾與郕邽來奔按朱<lb/>
　儒未甞為君春秋豈容以郕伯書而不名也郕伯事<lb/>
　雖未詳其來奔必為國人所逼不名闕文<lb/>
子叔姬卒<lb/>
　子叔姬卒左氏以為已嫁于杞遭出雖絶猶以恩録<lb/>
　若然當繫以國如郯伯姬之類是也今不繫以國公<lb/>
<pb n="17a"/>
　羊謂婦人許嫁字而笄之死則以成人之䘮治之此<lb/>
　説似近其稱子叔姬者别其非先君子也<lb/>
齊公子商人弑其君舍<lb/>
　傳者謂齊舍立未踰年而稱君重商人之罪也按春<lb/>
　秋已即位稱君未即位稱子如宣十年四月齊侯元<lb/>
　卒冬書齊侯使國佐來聘則是頃公已即位矣成四<lb/>
　年三月鄭伯堅卒冬書鄭伯伐宋則是悼公巳即位<lb/>
　矣春秋凡書未踰年君者皆類此不謂因重商人之<lb/>
<pb n="17b"/>
　罪而稱君也<lb/>
單伯如齊齊人執單伯齊人執子叔姬<lb/>
　叔姬歸齊舍已弑叔姬欲還不得魯告于王王使單<lb/>
　伯徃諭商人不聼因并單伯執之凡執人者法皆書<lb/>
　人先儒或責齊人不討賊而北面事之葢就人字生<lb/>
　義誤矣<lb/>
曹伯來朝<lb/>
　曹伯十一年来朝至是又來朝適當五嵗之期左氏遂<lb/>
<pb n="18a"/>
　曰諸侯五年兩相朝以修王命古之制也考之禮則<lb/>
　諸侯嵗相問殷相聘世相朝也無五嵗相朝之文五<lb/>
　嵗再相朝子太叔之言也非古也<lb/>
四不視朔<lb/>
　文公四不視朔先儒謂以疾詐齊其説信然至六月<lb/>
　巳視朔矣郪丘之㑹公亦不徃乃使公子遂及齊侯<lb/>
　盟何也以此知不視朝實以疾非詐也其後因循朝<lb/>
　廟視朔之禮皆廢自此始<lb/>
<pb n="18b"/>
宋人弑其君杵臼<lb/>
　左傳稱君君無道也傳其學者遂以宋昭為無道而<lb/>
　見弑也見弑之君無道者莫甚於齊襄楚虔經皆書<lb/>
　弑者名氏而議不及其君宋昭非二君比也獨以無<lb/>
　道稱而弑者免其討豈春秋撥亂反正之義乎蓋弑<lb/>
　者賤故不登于䇿也<lb/>
莒弑其君庶其<lb/>
　左氏謂莒紀公生太子僕又生季佗愛季佗而黜僕<lb/>
<pb n="19a"/>
　且多行無禮于國僕因國人而弑紀公以其寳玉來<lb/>
　奔如此是莒僕以太子弑父也春秋何以書國弑乎<lb/>
　僕既與國人同弑則當自立矣又何以奔魯乎此蓋<lb/>
　弑者衆故不名也<lb/>
　<lb/>
　<lb/>
　<lb/>
　<lb/>
<pb n="19b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　五經稽疑卷五<lb/>
</p>
<p>
</p>
  </div>
</body>
</text>
</TEI>