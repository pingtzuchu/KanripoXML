<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>春秋說卷二十五</head>
    <p>
<pb n="1a"/>
欽定四庫全書<lb/>
　春秋說卷二十五　　　　宋　洪咨夔　撰<lb/>
　　昭公三<lb/>
十有五年春王正月吳子夷末卒<lb/>
二月癸酉有事于武宫籥入叔弓卒去樂卒事<lb/>
　仲遂卒于垂壬午猶繹萬入去籥而他樂猶故也叔<lb/>
　弓卒于武宫涖事之所籥入去樂卒事他樂盡徹也<lb/>
　君於卿大夫之喪恩痛不忍舉可謂得禮矣常事何<lb/>
<pb n="1b"/>
　以書公方畏三家之偪恩痛之禮有為而為之也况<lb/>
　公居父之喪有嘉容居母之喪無慼容曠禮多矣乃<lb/>
　獨盡禮于叔弓其心豈為禮哉公室卑而私家强禮<lb/>
　有不容不盡者<hi>按叔弓乃叔肸後非三家之叔孫氏也原文舛誤</hi>
夏蔡朝吳出奔鄭<lb/>
　讒人罔極交亂四國不交則讒不行盜言孔甘亂是<lb/>
　用餤不甘則讒不入費無極害朝吳有寵於平王而<lb/>
　處之蔡欲去之乃以在下位辱怵之使求進又以二<lb/>
<pb n="2a"/>
　三子莫之如怵上之人使亟圖朝呉既逐又以吳在<lb/>
　蔡蔡必速飛怵其君使忘逐呉之怒吳蔽於嗜進以<lb/>
　為忠於己蔡人蔽於保位亦以為忠於己平王蔽於<lb/>
　忌能又以為忠於己但見其效謀之甘莫察其交鬭<lb/>
　之巧讒盜之亂人國大抵然也雲霓惡草反覆致意<lb/>
　每讀離騷而悲之<lb/>
六月丁巳朔日有食之<lb/>
秋晉荀吳帥師伐鮮虞<lb/>
<pb n="2b"/>
　前伐以國舉此伐以將舉晉治狄不遺餘力荀吳為<lb/>
　將率以變詐取勝善戰服上刑名氏不容隱也<lb/>
冬公如晉<lb/>
十有六年春齊侯伐徐<lb/>
　殉貨者亡征利者危蓋古今必至之理伐燕賂以燕<lb/>
　姬瑶罋玉櫝斚耳伐徐賂以甲父之鼎兩伐皆指齊<lb/>
　侯為言景公貪利無厭也吁有馬千駟公非不富也<lb/>
　而不能止牛山之涕寳賄充牣果為誰聚哉<lb/>
<pb n="3a"/>
楚子誘戎蠻子殺之<lb/>
　楚䖍誘蔡般與此誘戎蠻子或名或不名分有中外<lb/>
　惡有鉅細故罪有輕重固也而誘之措心則同蓋人<lb/>
　生有欲見利則趨自非有學問以燭理禮義以維心<lb/>
　鮮有不為之動垂棘屈産之璧馬可以滅虞商於六<lb/>
　百里之地可以敗楚豈非坐誘至此哉夫以力攻人<lb/>
　猶有勝負以智罔人猶有中否以利啗人則百中百<lb/>
　勝是知誘乃不仁之甚者列國非無巧詐相傾未嘗<lb/>
<pb n="3b"/>
　以誘書惟於楚再書誘其狙詐積染之俗然歟<lb/>
夏公至自晉<lb/>
　成公以七月如晉三月至襄公十一月如楚五月至<lb/>
　皆以送葬而留公此行往返涉三時之久謂以邾莒<lb/>
　之事止公則既釋季孫不應復以為公罪蓋晉君幼<lb/>
　弱六卿奢傲一以悠悠待公不省歲月之遷也晉以<lb/>
　悠悠待公而不恤其留魯以悠悠待公而不急其歸<lb/>
　展轉淹囘若是遲久公蓋無能為有無矣居鄆在乾<lb/>
<pb n="4a"/>
　侯此其權輿<lb/>
秋八月己亥晉侯夷卒<lb/>
九月大雩<lb/>
季孫意如如晉冬十月葬晉昭公<lb/>
十有七年春小邾子來朝<lb/>
夏六月甲戌朔日有食之<lb/>
秋郯子來朝<lb/>
　公踐位以來如晉如楚如宋如齊君臣之轍無停歲<lb/>
<pb n="4b"/>
　而朝聘之自外至無幾君庸臣僣國勢日削宿交舊<lb/>
　好望望不顧亦人情之常也而小邾及郯兩君獨能<lb/>
　於列國疎棄之中相繼朝魯不以盛衰彊弱為之變<lb/>
　可不謂賢乎觀小邾穆公能答賦郯子能對官名則<lb/>
　皆嘗從事於學矣宜其知禮而好義<lb/>
八月晉荀吳帥師滅陸渾之戎<lb/>
　荀吳在春秋最善兵其敗狄大鹵則舎車而崇卒其<lb/>
　伐鮮虞則偽㑹而假道其滅陸渾則先用牲于雒師<lb/>
<pb n="5a"/>
　乗其不虞而從之詐謀陰計出入鬼神戰國孫吳廉<lb/>
　白之徒皆襲其餘智以取勝帥師荐以名見所以示<lb/>
　呉當服善戰之刑也陸渾自秦晉遷之伊川屢為王<lb/>
　室患膺而逺之豈無其道獸獮草薙使無遺育則過<lb/>
　慘矣況晉既滅潞氏又滅甲氏及留吁既滅肥又圍<lb/>
　鼔以鼔子鳶鞮歸今又滅陸渾其用力諸戎惟恐一<lb/>
　謀之或遺而楚人横行中夏蠶食先王封建之國以<lb/>
　飽溪壑曾莫之問謀左甚矣詭道雖得何補所喪乎<lb/>
<pb n="5b"/>
冬有星孛于大辰<lb/>
　日者人君之象心者天王之庭日食屬邇星孛繼見<lb/>
　是時王室替而伯主衰諸侯弱而大夫彊中國微而<lb/>
　僭亂横天為之憂示以大變而有天下國家者不自<lb/>
　憂其憂越四十餘年星再孛於東方而春秋為戰國<lb/>
　譬彼舟流莫知所届悲夫<lb/>
楚人及吳戰于長岸<lb/>
　呉楚自相攻中國之利也而長岸之戰春秋乃憂之<lb/>
<pb n="6a"/>
　蓋楚吳俱强不忌吾中國為兩虎之鬭勇為此戰也<lb/>
　然天道貴陽而賤陰進陽而退陰中國陽也外域陰<lb/>
　也中國力不足以制外域必假外域以制外域楚方<lb/>
　虎視而吳鞭平王之尸吳方䲭張而越棲夫差於甬<lb/>
　東此皆天所以助吾中國之不及也楚吳其無以目<lb/>
　前之强為足恃哉<lb/>
十有八年春王三月曹伯須卒<lb/>
夏五月壬午宋衛陳鄭災<lb/>
<pb n="6b"/>
　宋先是災使伯氏司里火所未至徹小屋塗大屋陳<lb/>
　畚挶具綆缶備水器量輕重蓄水潦積土塗巡丈城<lb/>
　繕守備表火道使華臣具正徒令遂正納郊保奔火<lb/>
　所使華閱討右官官庀其司向戌討左亦如之使樂<lb/>
　遄庀刑器亦如之使皇鄖命校正出馬工正出車備<lb/>
　甲兵庀武守使西鉏吾庀府守令司宫巷伯儆宫二<lb/>
　師令四鄉正敬享祝宗用馬於四墉祀盤庚於西門<lb/>
　之外樂喜之政也及是四國同日火鄭火作辭晉公<lb/>
<pb n="7a"/>
　子公孫于東門使司冦出新客禁舊客勿出於宫使<lb/>
　子寛子上巡羣屏攝至於大宫使公孫登徙大龜使<lb/>
　祝史徙主祏於周廟告於先君使府人庫人各儆其<lb/>
　事商成公儆司宫出舊宫人寘諸火所不及司馬司<lb/>
　冦列居火道行火所焮城下之人伍列登城明日使<lb/>
　野司冦各保其徴郊人助祝史除於國北禳火於𤣥<lb/>
　冥囘禄祈於四鄘書焚室而寛其征與之材三日哭<lb/>
　國不市子産之政也其後桓僖宫火南宫敬叔命周<lb/>
<pb n="7b"/>
　人出御書俟於宫子服景伯命宰人出禮書以待命<lb/>
　校人乗馬巾車脂轄百官官備府庫慎守官人肅給<lb/>
　濟濡帷幕鬱攸從之蒙葺公屋自太廟始外内以悛<lb/>
　公父文伯命校人駕乗車季桓子命藏象魏富父槐<lb/>
　去表之藳道還公宫魯之政也宋鄭魯火政大畧相<lb/>
　似而寛征予材哭焚罷市於燎息之後子産畏天恤<lb/>
　民非諸子所能及後世講禦火之政者當参觀之毋<lb/>
　徒諉之天道云<lb/>
<pb n="8a"/>
六月邾人入鄅<lb/>
秋葬曹平公<lb/>
冬許遷于白羽<lb/>
十有九年春宋公伐邾<lb/>
　人之患莫大於知非不改其非好義不純於義邾俘<lb/>
　鄅而反其夫人向氏固知非矣而俘獲不盡反遂招<lb/>
　宋人之討宋為向寧之請伐邾固義舉矣而圍蟲取<lb/>
　之終歸於利故向寧不以為恩而隨叛比事觀之可<lb/>
<pb n="8b"/>
　鑒矣<lb/>
夏五月戊辰許世子止弑其君買<lb/>
　此乃聖人耳目所接謹而日之實弑無疑也臣弑其<lb/>
　君子弑其父極天下之大惡豈容輕加諸人止不知<lb/>
　嘗藥而加以弑事有甚於不嘗藥者何以待之輕重<lb/>
　有權褒貶有等春秋所以為禮義之大宗止以弑書<lb/>
　則是奉藥以弑無疑矣傳者好竒喜異每以不弑為<lb/>
　弑以實弑為不弑學者又曲說以濟之聖人維持綱<lb/>
<pb n="9a"/>
　常之意不明於後世者豈惟止事哉夫使止果以不<lb/>
　嘗藥弑又因其哭泣自責而日卒時葬以免之是簒<lb/>
　弑大刑亦可以悔艾自贖亂臣賊子尚何懼之有<lb/>
己卯地震<lb/>
秋齊高發帥師伐莒<lb/>
冬葬許悼公<lb/>
　弑君之賊不討而葬舉國無臣子之心也魯不能討<lb/>
　又往㑹其葬魯亦無臣子之心也時季氏有無君之<lb/>
<pb n="9b"/>
　志弑逆之國皆以禮接使國人狎見玩聽恬不為怪<lb/>
　而已謀濟矣故蔡許弑皆書葬<lb/>
二十年春王正月<lb/>
夏曹公孫㑹自鄸出奔宋<lb/>
　大夫有罪待放於境三年不賜之環則去禮也㑹待<lb/>
　放於鄸猶覬其君追念先世喜時讓國之善而復之<lb/>
　久而不復然後出奔信得禮矣書自鄸而不失族責<lb/>
　曹君不能存賢者之後也非為賢者之後諱也亦非<lb/>
<pb n="10a"/>
　以賢者之後録也<lb/>
秋盜殺衛侯之兄縶<lb/>
　鄭殺三公子曰盜衛殺君之兄曰盜蔡殺其君申亦<lb/>
　曰盜國有肆行之盜莫之禁何以國乎縶以惡疾不<lb/>
　立衛侯所當親厚崇䕶使無非意之憂雖縶狎齊豹<lb/>
　以致禍自失保身之道而大盜縱横敢於犯貴非惟<lb/>
　忘投鼠忌器之意抑且有剪薙枝葉之心紀綱法度<lb/>
　蕩然矣故春秋書盜書兄以見衛之無政<lb/>
<pb n="10b"/>
冬十月宋華亥向寧華定出奔陳<lb/>
十有一月辛卯蔡侯廬卒<lb/>
二十有一年春王三月葬蔡平公<lb/>
夏晉侯使士鞅來聘<lb/>
　魯之事晉抑而愈篤卻而復前轍交無虛歲晉自韓<lb/>
　起來聘不遣一介行李惠顧於我者十有九年幸而<lb/>
　士鞅之來宜有仁風義氣披拂鼓舞使知大國之可<lb/>
　親顧乃責加牢於禮法之外豈惟卑魯實君命之辱<lb/>
<pb n="11a"/>
　也周官行人之職上公九牢諸侯七牢多寡等殺截<lb/>
　然不容紊鞅雖大國之卿何得逾諸侯而逼天子犯<lb/>
　上者作亂之階六卿分晉於是乎決矣<lb/>
宋華亥向寧華定自陳入于宋南里以叛<lb/>
　一日三大夫同奔一日三大夫同叛君之視臣如土<lb/>
　芥則臣視君如冦讐宋元公之不君可知矣然人臣<lb/>
　敢於抗君豈一朝夕之積哉華父督弑君不討而立<lb/>
　華氏自是累世為司馬向左師戌外交晉楚以自封<lb/>
<pb n="11b"/>
　寧即其子習富而驕侈作積貴而簡傲生日益月長<lb/>
　如火烈烈犯上作亂而不忌始焉君臣交質而盟中<lb/>
　焉君臣析門而守終焉君臣分黨而戰害於國凶於<lb/>
　家世權之禍也春秋譏世卿有以哉書自陳以著陳<lb/>
　人助逆奉叛之罪南里繫之宋以著入於國都以叛<lb/>
　非外邑之比<lb/>
秋七月壬午朔日有食之<lb/>
　叔輒哭日食昭子知其將死日食固非所哭日之所<lb/>
<pb n="12a"/>
　以食則可哭也前是日有食之季平子有不君君之<lb/>
　異志而吝於用幣權日益重禍日益深觀變察機有<lb/>
　感於陰沴之侵陽安得不為國家慟哉昭子能知平<lb/>
　子之心何獨不知叔輒之心<lb/>
八月乙亥叔輒卒<lb/>
冬蔡侯朱出奔楚<lb/>
　莒展輿出奔吳北燕伯欵出奔齊蔡侯朱出奔楚或<lb/>
　爵或不爵雖殊其不能保守社稷為其臣所逐則一<lb/>
<pb n="12b"/>
　也公即位以來逐君者三國此風寖長魯禍迫矣明<lb/>
　知禍變之迫不思轉移之機而安坐束手以待亂過<lb/>
　涉滅頂凶尚誰咎哉<lb/>
公如晉至河乃復<lb/>
二十有二年春齊侯伐莒<lb/>
宋華亥向寧華定自宋南里出奔楚<lb/>
　衛孫甯逐其君而入於戚以叛恃晉主之也宋華向<lb/>
　刼其君而入南里以叛恃楚主之也逆無黨莫濟其<lb/>
<pb n="13a"/>
　逆姦無朋莫容其姦故春秋於朋姦黨逆之罪為尤<lb/>
　嚴方宋三大夫奔陳以陳乃楚所封奔之可得楚助<lb/>
　釋君而臣是助太宰犯既以諫楚子亢不衷以奬亂<lb/>
　人宋人又以拒薳越使無楚主其叛䟦扈猖獗雖甚<lb/>
　何至出入國都如無人之境哉始書出奔陳繼書自<lb/>
　陳入以叛又書自宋南里出奔楚其入也有所助其<lb/>
　出也有所受所以深討主叛之罪也叛臣莫或主之<lb/>
　庶乎不敢輕動於惡此聖人維持人極之至意<lb/>
<pb n="13b"/>
大蒐于昌間<lb/>
　中軍既舎之後公無一民紅及比蒲嘗再蒐民已曉<lb/>
　知三家之為我主矣至是意如專國逾十五年蓋自<lb/>
　南遺公子慭謀去季氏公與聞其故疑隙寖開逐君<lb/>
　之謀矢加弦而未發于是又大為昌間之蒐使國人<lb/>
　習見有私家而無公室少焉君逐而民聽不聳雖有<lb/>
　不吾與者知吾有以制其變亦不敢動矣此釋甲執<lb/>
　氷以踞之張本也先王以蒐苗獮狩納民於軌物季<lb/>
<pb n="14a"/>
　氏以是納民於不軌不物春秋所以深探其心而為<lb/>
　魯懼<lb/>
夏四月乙丑天王崩六月叔鞅如京師葬景王王室亂<lb/>
　天下之禍莫大於牽閨門之愛而壊室家之法獻公<lb/>
　以嬖故殺適立庶亂晉者數世桓公以嬖故五子爭<lb/>
　立亂齊者亦數世父不父子不子兄不兄弟不弟雖<lb/>
　有家不能一朝處矣景王以太子壽蚤世愛庶子朝<lb/>
　欲立之㑹崩單子劉子立太子母弟猛為王而朝作<lb/>
<pb n="14b"/>
　亂西土不靜亦惟在王宫邦君室其以室言蓋治亂<lb/>
　安危皆由内始未有身正而家不齊家齊而國不治<lb/>
　天下不平者也春秋大正本反自貴者始書王室亂<lb/>
　所以示家法不立風化不正為萬世人君溺嬖縱欲<lb/>
　徇私斁倫之戒且示諸侯莫有勤王叔鞅目擊其亂<lb/>
　而不之圖魯罪其首也<lb/>
劉子單子以王猛居于皇秋劉子單子以王猛入于王<lb/>
城冬十月王子猛卒<lb/>
<pb n="15a"/>
　君前臣名王猛以名見而劉蚠單旗不名豈其有功<lb/>
　於王室而褒之哉以者不以者也不以而以之則二<lb/>
　子為有罪焉奚其褒夫得乎丘民而為天子未有民<lb/>
　心莫知所宗大臣獨出己意廢彼立此而能保翊戴<lb/>
　之功者也景王既崩國嗣未立以寵則朝以序則猛<lb/>
　民心不能無惑大臣於是時以置君大義號召國人<lb/>
　俾曉然知庶不可以干嫡私不可以勝公舉國相與<lb/>
　戴猛王子朝豈一尹氏所能獨立哉而劉單主猛尹<lb/>
<pb n="15b"/>
　氏主朝分朋植黨以勢力為勝負而名義實不明於<lb/>
　人心故猛居于皇入于王城惟二子之以國人未有<lb/>
　與焉此所以亂靡有定也春秋再書劉子單子曰以<lb/>
　著二子過自尊亢但知專置君之權不思為定君之<lb/>
　計其罪與不知有君者等也王書名以違父爭立之<lb/>
　故卒書子以未踰年之故<lb/>
十有二月癸酉朔日有食之<lb/>
二十有三年春王正月叔孫婼如晉<lb/>
<pb n="16a"/>
癸丑叔鞅卒<lb/>
晉人執我行人叔孫婼<lb/>
　行人以人執執不宜執也婼書如晉又書行人不失<lb/>
　行人之職也誦詩三百使於四方不能專對者多矣<lb/>
　而況見危能思致命乎婼以邾愬魯而使晉既舉周<lb/>
　制以免交訟之坐又送冠法以免貨取之嫌所居館<lb/>
　舎一日必葺以示不汲汲求脫之意逾年始釋受禮<lb/>
　而歸可謂不辱君命矣婼蓋三家中之最賢者故春<lb/>
<pb n="16b"/>
　秋樂書之<lb/>
晉人圍郊<lb/>
　先王並建諸侯以藩屏王室而同姓為尤重安危存<lb/>
　亡之所同也晉文侯修扞於艱蓋識此意敬王之立<lb/>
　晉師圍郊討子朝非無勤王之勞也而圍以人書何<lb/>
　哉不誠於定王室之亂也方其亂起晉能如手足之<lb/>
　䕶頭目糾合諸侯同奬王室大而齊宋小而邾把其<lb/>
　誰敢不從顧乃委之悠悠待告急而後遣將方告閒<lb/>
<pb n="17a"/>
　而即班師列國拱視莫敢號召秦越肥瘠邈不相關<lb/>
　卒致斷蛇不殊養虎遺患疽根内結客毒更滋天子<lb/>
　至蒙塵於外閱數年而未定誠於修扞者如是乎逺<lb/>
　稽成王封唐叔之意近考文公定襄王之謀安得不<lb/>
　三歎於斯<lb/>
夏六月蔡侯東國卒于楚<lb/>
　蔡為楚滅復為楚出其君廢置予奪之權皆聽諸楚<lb/>
　故朱奔楚不書入東國卒於楚不書出然東國實貨<lb/>
<pb n="17b"/>
　費無極怵蔡人逐朱而簒其位卒而侯之所以著其<lb/>
　嘗簒也<lb/>
秋七月莒子庚輿來奔<lb/>
　郊公居喪不慼國人逐之而立庚輿庚輿虐而好劍<lb/>
　國人又逐之而納郊公國君無道人心弗與失守社<lb/>
　稷罪固莫逭而十年之間逐君置君如反覆手天理<lb/>
　民彝㡬乎熄矣此魯人所以相觀而動於惡<lb/>
戊辰吳敗頓胡沈蔡陳許之師于雞父胡子髠沈子逞<lb/>
<pb n="18a"/>
滅獲陳夏齧<lb/>
　百鷙不如一鶚百羊不如一狼兵家所以貴於知彼<lb/>
　知己也吳伐州來楚薳越帥師及諸侯之師救之令<lb/>
　尹卒而師熸六國之從楚者宜審小大强弱之勢斂<lb/>
　師與楚俱退而乃不量彼巳輕視大敵自與為雞父<lb/>
　之戰吳師一鼔以詐勝胡沈之君幼而狂遂取滅身<lb/>
　之禍陳大夫齧壯而頑亦因以見獲力既不抗智復<lb/>
　相絶吳蓋恢乎有餘刃矣書敗頓胡沈蔡陳許之師<lb/>
<pb n="18b"/>
　而不書楚楚不與戰也<lb/>
天王居于狄泉<lb/>
　王猛不書天且以名見違父志而爭立也敬王書天<lb/>
　而不名猛卒丐立得兄弟相及之正也為政以德譬<lb/>
　如北辰居其所而衆星共之居有常所雖在渙散之<lb/>
　時王居所以無咎也今子朝在王城天王居于狄泉<lb/>
　失其常所矣天王居于鄭以出書此不書出雖居失<lb/>
　常所而未離乎京師之近境人心猶知所繫屬也然<lb/>
<pb n="19a"/>
　則居天下之廣居立天下之正位行天下之大道可<lb/>
　不務乎<lb/>
尹氏立王子朝<lb/>
　大臣世執國柄酣豢富貴而無學問義理以養其心<lb/>
　勢足以行他不暇顧意所欲為人莫敢忤此天下國<lb/>
　家所以禍亂相尋莫知底止也節南山之詩曰尹氏<lb/>
　太師維周之氐不弔昊天不宜空我師世權之盛民<lb/>
　怨之切已見於幽王之時至春秋初年尹氏卒又著<lb/>
<pb n="19b"/>
　世卿之譏越二百年其官猶世根據深而氣燄盛威<lb/>
　約素而風指行軋嫡扶庶胎禍啓爭王猛既以之不<lb/>
　安厥位敬王又以之不常厥居亂天地之常經隳古<lb/>
　今之正誼皆世執國柄之為也故以氏書夫以子朝<lb/>
　之立問於介衆而民不與用寳於河而神不受特尹<lb/>
　氏一族君之耳是時毛伯召伯南宫極南宫嚚甘桓<lb/>
　公與尹辛同黨子朝者而書立惟尹氏豈非以首從<lb/>
　定罪歟<lb/>
<pb n="20a"/>
八月乙未地震<lb/>
冬公如晉至河有疾乃復<lb/>
　公如晉至河而復者四惟此以疾言蓋以著前是皆<lb/>
　晉人之見拒今則叔孫昭子之執未有釋期不敢嬰<lb/>
　其怒而進託之疾而返也夫仁者不憂知者不惑勇<lb/>
　者不懼使在我無一毫之慊則千萬人吾往尚何盱<lb/>
　豫次且之有公昏庸而淫慝既昧修身齊家之道有<lb/>
　婼羈之可任而親親賢賢復兩失之故内見制於强<lb/>
<pb n="20b"/>
　臣外見凌於大國傷弓方甚河雖一葦可杭不敢渡<lb/>
　也易曰困于葛藟于臲卼曰動悔有悔征吉奈何困<lb/>
　而不知悔乎<lb/>
</p>
<p>
</p>
  </div>
</body>
</text>
</TEI>