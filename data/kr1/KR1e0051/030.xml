<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>春秋説卷三十</head>
    <p>
<pb n="1a"/>
欽定四庫全書<lb/>
　春秋説卷三十　　　　　宋　洪咨夔　撰<lb/>
　　哀公下<lb/>
七年春宋皇瑗帥師侵鄭<lb/>
晉魏曼多帥師侵衞<lb/>
夏公會吳于鄫<lb/>
　伯統既絶列國相刃相軋若蚊蟁蜂蠆紛拏而澒洞<lb/>
　未知所底止也而魯之圖邾為尤亟吳夫差入越敗<lb/>
<pb n="1b"/>
　齊之餘欲伯中國叔還首會之于柤來徵百牢明知<lb/>
　棄禮過物不敢校卑屈甚矣屈于吳将求伸於邾也<lb/>
　故會鄫未至而公入邾尊强虐小自謂計得而吳師<lb/>
　不旋踵已迫于我齊亦取二邑所得毫芒所喪丘山<lb/>
　康子之謀魯又出桓子下矣苟子之不欲雖賞之不<lb/>
　竊康子以欲召盜此其大者<lb/>
秋公伐邾八月己酉入邾以邾子益來<lb/>
　魯頻年伐邾公未嘗出今季康子欲伐邾饗大夫以<lb/>
<pb n="2a"/>
　謀之孟孫意異而公親伐公為康子役也邾不禦寇<lb/>
　長驅深入處其公宫且以邾子益獻于亳社虐小不<lb/>
　道前此安有是哉執當書以歸而書以來微其辭以<lb/>
　晦虐邾之迹也季氏得政五世師多親帥惟康子未<lb/>
　嘗帥師蓋先是伐邾取田三卿皆出桓子以身在外<lb/>
　慮人之乗其間是以先歸而二卿盟康子有見於此<lb/>
　故常身守而公将非以柄歸之公也身處其安公履<lb/>
　其危師雖從公而已實制之以尊主之名行卑君之<lb/>
<pb n="2b"/>
　實以空國之慮為保家之計術愈巧謀愈深太宰嚭<lb/>
　謂國君道長而大夫不出門破其心矣季氏專國始<lb/>
　以得兵為重中以擅兵為彊末以遥制兵柄為安有<lb/>
　國者烏可不謹其微哉<lb/>
宋人圍曹冬鄭駟𢎞帥師救曹<lb/>
　兵法十則圍之宋之圍曹非将卑師少而人之方伐<lb/>
　又圍甚之也鄭救曹以帥師書急於拯難不嫌於動<lb/>
　大衆然亦非衆不能救也救則存不救則滅春秋所<lb/>
<pb n="3a"/>
　以善鄭而惡宋<lb/>
八年春王正月宋公入曹以曹伯陽歸<lb/>
　内作色荒外作禽荒有一于此未或不亡色與禽豈<lb/>
　遽能亡人之國哉有所好樂則小人乗而投之曲木<lb/>
　附曲木以類而進國斯相與共亡之矣曹背晉奸宋<lb/>
　以致討前年伐去年圍伯陽宜知戒懼而與公孫彊<lb/>
　習為田弋之荒宜其入而虜也傳謂宋滅曹經不書<lb/>
　滅入人國都以其君歸不待書滅而罪已著如公入<lb/>
<pb n="3b"/>
　邾以邾子益來邾亦何嘗滅哉<lb/>
吳伐我<lb/>
　凢伐我皆書鄙疆場被兵也吳伐我不書鄙兵薄國<lb/>
　都也季康子專國以欲召盜入邾之役俘其君處其<lb/>
　公宫師晝夜掠刻核太甚矣茅夷鴻道吳以復邾讎<lb/>
　都邑受伐國如斿綴隣邦環視無寸鏃尺兵之援一<lb/>
　動之慘衆怒之犯也内勢方迫外援莫至景伯雖欲<lb/>
　不為城下之盟得乎或以在廷諸臣無能以一言退<lb/>
<pb n="4a"/>
　敵兵三十里而盟為魯憾曽不知是盟不在於失謀<lb/>
　而在於失禮吳索百牢拱手而與禮不能秉盟何能<lb/>
　却哉伐我一辭我之致宼吳之猾夏皆見焉春秋可<lb/>
　謂微而顯<lb/>
夏齊人取讙及闡歸邾子益于邾<lb/>
　有所慕而為善有所畏而不為惡常人之情也勢迫<lb/>
　機危智窮力屈然後改圗以紓禍此豈其情也哉魯<lb/>
　施無道於邾吳為邾討至為城下之盟齊與邾有甥<lb/>
<pb n="4b"/>
　舅之好遂伐取二邑魯懼兩彊之合而念所以召寇<lb/>
　者在益於是歸之于邾謂能知過自新不可也外迫<lb/>
　之也春秋深幸其歸者邾子不歸魯難不已歸邾子<lb/>
　可以紓禍也邾未歸而齊取邑邾已歸而齊歸邑疑<lb/>
　若為義不為利者然亦豈齊之情哉魯成於吳必将<lb/>
　挾吳以臨齊急歸所取亦以紓禍也其後公連會吳<lb/>
　伐齊雖得邑前憾猶未平歟是知歸邾子歸讙闡皆<lb/>
　出於不得已故其辭同<lb/>
<pb n="5a"/>
秋七月<lb/>
冬十有二月癸亥杞伯過卒<lb/>
齊人歸讙及闡<lb/>
九年春王二月葬把僖公<lb/>
宋皇瑗帥師取鄭師于雍丘<lb/>
　即鹿無虞必吝觀我朶頥必凶鄭罕達外求邑以處<lb/>
　其嬖偏師輕舉圍宋雍丘宋皇瑗反從而圍之外圍<lb/>
　合而裏兵出腹背夾攻全軍覆沒若取諸其懷之易<lb/>
<pb n="5b"/>
　也書取于雍丘以見用兵之奇<lb/>
夏楚人伐陳<lb/>
秋宋公伐鄭<lb/>
冬十月<lb/>
十年春王二月邾子益來奔<lb/>
　人必有所懲艾有所戒懼有所愧恥而後能棄舊以<lb/>
　圖新樂禍亂而縱細娛玩憂患而忘大辱則終於迷<lb/>
　復凶而已魯師及門猶聞鍾聲益既以是為俘虜僥<lb/>
<pb n="6a"/>
　倖返國宜知少悛而無道猶故卒失國出奔奔豈無<lb/>
　他國而甘心適獻亳社之魯不復知人間有愧恥事<lb/>
　矣大愚者終身不靈故其來其歸其奔皆足以著其<lb/>
　罪<lb/>
公會吳伐齊三月戊戌齊侯陽生卒<lb/>
　怨不可長讎不可稔躬自厚而薄責人則兵可弭魯<lb/>
　施不恕於邾齊因取我二邑魯歸邾君齊亦以邑歸<lb/>
　我釋仇續好之機也魯不自反連年會吳伐齊挾南<lb/>
<pb n="6b"/>
　蠻以撼諸夏隳親䁥而長豺狼季康子之惡不可諱<lb/>
　已况晉侵齊於陽生卒之後魯至公於葬悼公之前<lb/>
　聞喪宜還而不還與晉伐喪之罪同也左氏齊人弑<lb/>
　悼公赴于師兩傳不言弑是卒與伐會非弑明矣吳<lb/>
　人以譎為兵三日哭於軍門之外而舟師自海入齊<lb/>
　假討弑以動人心而左氏信之也春秋坦然明白安<lb/>
　有以弑為卒自為迂晦哉觀葬悼公則疑可決矣<lb/>
夏宋人伐鄭<lb/>
<pb n="7a"/>
晉趙鞅帥師侵齊<lb/>
五月公至自伐齊<lb/>
葬齊悼公<lb/>
衞公孟彄自齊歸于衞<lb/>
薛伯夷卒秋葬薛恵公<lb/>
冬楚公子結帥師伐陳吳救陳<lb/>
　救未有不善故善救無中外之間陳即吳故楚子期<lb/>
　伐陳吳延州來季子救陳謂二君不務徳而力争民<lb/>
<pb n="7b"/>
　何罪乃還吳可謂義札可謂賢矣然既善吳救乃以<lb/>
　號舉何哉中國無伯楚伐吳救自争一陳故舉號以<lb/>
　抑勾吳之盛存中國之體坤上六嫌於無陽之意也<lb/>
十有一年春齊國書帥師伐我<lb/>
　吳伐我薄國都矣齊伐我又薄國都魯連年蒐兵城<lb/>
　築而寇來蕩無闌防之固三家之心内離人莫與守<lb/>
　故禦諸竟不能而次于雩門之外戰于郊勢良迫矣<lb/>
　使非冉有倡其勇未必不再為城下之盟也孔門諸<lb/>
<pb n="8a"/>
　子有用之學類如此伐我不著所及之地為國諱<lb/>
夏陳轅頗出奔鄭<lb/>
五月公會吳伐齊甲戌齊國書帥師及吳戰于艾陵齊<lb/>
師敗績獲齊國書<lb/>
　致宼者齊導寇者魯魯會葬齊悼之後齊既易世前<lb/>
　怨可釋國子乃帥師深入以伐我宜其召寇也吳方<lb/>
　驟勝魯連嵗會之以伐齊雖不與艾陵之戰而為吳<lb/>
　鄉導其用心慘於戰矣春秋書會伐以著魯導寇之<lb/>
<pb n="8b"/>
　罪書及戰以著齊致宼之罪吳以國舉抑可知矣書<lb/>
　敗書獲又以著國子誤國之罪<lb/>
秋七月辛酉滕子虞母卒冬十有一月葬滕隠公<lb/>
衞世叔齊出奔宋<lb/>
　不邇聲色不殖貨利仲虺頌成湯之盛徳不過如此<lb/>
　甚哉人欲之難克也是年陳轅頗方以貪出奔衞世<lb/>
　叔齊又以淫出奔利急則義緩色盛則徳衰故皆足<lb/>
　敗其家亡其身君子可不戒諸<lb/>
<pb n="9a"/>
十有二年春用田賦<lb/>
　禹貢厥賦厥田各不等周禮九賦斂財賄大府以其<lb/>
　入待用謂之財賄賦非出於田明矣魯既有諸賦今<lb/>
　復使出於田是三農九穀之地亦斂其財賄以供内<lb/>
　外百費之須也時城築無虚嵗兵行無寜日彊吳來<lb/>
　索百牢無厭之求無節之奉非復如事晉時所以國<lb/>
　用日繁二猶不足變先王之法以厲民雖焚林竭澤<lb/>
　不顧也且稅畝曰初作丘甲曰初田亦剏始用賦不<lb/>
<pb n="9b"/>
　曰初何哉稅畝丘甲之時猶以作俑有惕然不自安<lb/>
　之意今直用之如積久已行之法恬不為異夫變法<lb/>
　以厲民而安之不以為異周公之典具在亦末如之<lb/>
　何也已此所以冺其初也雖然季氏富於周公而為<lb/>
　之聚斂求也安得不任其責<lb/>
夏五月甲辰孟子卒<lb/>
　魯迫於彊吳且欲倚之為重故不顧禮義而娶同姓<lb/>
　君而知禮孰不知禮陳司敗譏夫子蓋以為君隠也<lb/>
<pb n="10a"/>
　迨其卒夫子乃以䘮小君之禮與弔豈故為是招君<lb/>
　之過哉孟子伉儷昭公則嘗母其國嘗母其國烏可<lb/>
　無一日之喪而藐然常人視之乎故不赴不祔則可<lb/>
　季孫不絻則不可絰而弔放絰而拜聖人必有以權<lb/>
　輕重之宜矣其曰孟子託言宋子之長若惠公元妃<lb/>
　孟子云<lb/>
公會吳于槖臯<lb/>
秋公會衛侯宋皇瑗于鄖<lb/>
<pb n="10b"/>
宋向巢帥師伐鄭<lb/>
冬十有二月螽<lb/>
十有三年春鄭罕達帥師取宋師于嵒<lb/>
　佳兵不祥之器其事好還況懐報人之志者其謀深<lb/>
　宋皇瑗取鄭師于雍丘之後繼伐鄭者再鄭不切切<lb/>
　與校静以俟機會之來及向巢圍嵒踰年師老矣鄭<lb/>
　達救之遂取宋師于嵒外圍合而裏兵出腹背夾攻<lb/>
　全軍覆沒猶前日鄭師之在雍丘也我以此施彼以<lb/>
<pb n="11a"/>
　此報孟子所謂非自殺之一間耳故春秋書取無異<lb/>
　辭以示作不順施不恕之戒<lb/>
夏許男成卒<lb/>
公會晉侯及吳子于黄池<lb/>
　天道陽居大夏主嵗功隂常積于空虚不用之處此<lb/>
　春秋尊中國卑外域之意也晉合諸大夫會吳于鍾<lb/>
　離而吳始通再合諸侯會吳于戚于柤而吳遂張但<lb/>
　知假吳以制楚不思吳亦一楚也柏舉之役闔閭五<lb/>
<pb n="11b"/>
　戰入郢伐我之役夫差一舉盟城下艾陵之役又大<lb/>
　敗齊師獲其五将日張之勢如暴漲稽天疾颶動地<lb/>
　洶湧轟豗浩不可遏凢諸侯之事晉者悉轉而事吳<lb/>
　晉方内離外叛不暇與校亦不能動吳之心黄池之<lb/>
　會汲汲俛首以從之公往會焉天下大勢淪胥于荆<lb/>
　蠻者七八扶植綱常為世砥柱聖人不得不任其責<lb/>
　也是役吳主會既進吳稱子以見其强而以公會晉<lb/>
　侯正所主於吳之上單平子以周卿士會而不書齊<lb/>
<pb n="12a"/>
　衛滕薛莫敢不至而不序與楚屈建主會而冠以趙<lb/>
　武且不序諸侯之大夫同吳楚雖彊無得奸吾中國<lb/>
　之正而中外大分不以世變紛紜而遂移其有功於<lb/>
　人極信不在禹抑洪水周公懲荆舒之下也<lb/>
楚公子申帥師伐陳<lb/>
於越入吳<lb/>
　黄池之會齊晉前驅魯衛驂乘滕薛俠轂而趨吳莫<lb/>
　彊焉會未告至而越已入吳乘其驕擣其虚也楚方<lb/>
<pb n="12b"/>
　彊中國莫之制天以吳制之吳方彊中國莫之制天<lb/>
　以越制之天之扶植中國何嘗不用其至而一時君<lb/>
　臣上下但知倚天幸而不思所以當天心委天運而<lb/>
　不求所以永天命拱手以諸夏之權禪楚又以禪吳<lb/>
　且駸駸以禪越天獨奈之何哉春秋為扶天常立人<lb/>
　極而作中外消長之故必謹其微而詳其變莊十年<lb/>
　荆敗蔡之後方有楚安有所謂吳成七年入州來以<lb/>
　後方有吳安有所謂越三者先後相乗盛衰相續皆<lb/>
<pb n="13a"/>
　足以病中國而未嘗並見於一年今吳會黄池楚伐<lb/>
　陳越入吳數月之間鼎立横行於中國荆蠻之強莫<lb/>
　此為甚聖人憂患斯世之心宜何如哉<lb/>
秋公至自會<lb/>
晉魏曼多帥師侵衞<lb/>
葬許元公<lb/>
九月螽<lb/>
冬十有一月有星孛于東方<lb/>
<pb n="13b"/>
盜殺陳夏區夫<lb/>
十有二月螽<lb/>
　彗孛凢三見孛于北斗孛于大辰皆非小變也而孛<lb/>
　于東方在衆星皆沒大明将升之旦未有烈於此時<lb/>
　也蝝蜚螟螽蠭午竝起或自天而雨皆非小災也而<lb/>
　十三月之間螽之為民害者三未有數於此時也變<lb/>
　之烈災之數且見於一年春秋謹書之見憂患斯世<lb/>
　之切<lb/>
<pb n="14a"/>
十有四年春西狩獲麟<lb/>
　天下有道麟鳯至麟趾見於風雅之始獲麟見於春<lb/>
　秋之終周家終始以仁治天下故仁獸以類至也周<lb/>
　道衰鳯鳥不至河不出圖王者復起殆絶望於斯世<lb/>
　一旦麟獲於大野之狩安知疇昔之所絶望者不有<lb/>
　所可望於是二百四十二年撥亂反正之筆託之以<lb/>
　終蓋自堯舜禹以來五百嵗而湯作湯以來五百嵗<lb/>
　而文武作文武以來五百有餘嵗宜有聖人出而續<lb/>
<pb n="14b"/>
　堯舜禹湯文武之傳然亂不極治不興天下之亂極<lb/>
　於哀而麟至麟為王者之瑞其果有王者作乎有王<lb/>
　者作天下其有不治乎且天下未有伯之時王命尚<lb/>
　行於諸侯吳楚亦未横於中國天下有伯而王室卑<lb/>
　吳楚横迨其無伯遂相繼擅夏盟楚張而吳起吳彊<lb/>
　而越奮先後相乗未嘗竝見惟哀十三年吳會黄池<lb/>
　楚入陳於越入吳三雄角峙衆蠱叢聚夷夏大變至<lb/>
　此而極況方旦而星孛累月而頻螽天人之變亦至<lb/>
<pb n="15a"/>
　此而極亂極思治方切切於憂世之心而麟出以著<lb/>
　王者将興之符安得不為斯世幸為斯文感耶在詩<lb/>
　正風熄而變風作匪風思周下泉思治變風極矣而<lb/>
　豳七月次之春秋以獲麟終即此意也雖然聖人之<lb/>
　生達而在上所以福天下窮而在下所以福萬世夫<lb/>
　子抱帝王之學四代禮樂百聖文獻使獲推行於天<lb/>
　下則龍馬可出鳯凰可儀鸑鷟可鳴騶虞可應堯舜<lb/>
　禹湯文武之盛天下将復見之奈何有其道無其位<lb/>
<pb n="15b"/>
　吾為東周雖猶反手周公不夢竟成絶響不得已刪<lb/>
　詩定書繋易正禮樂以垂後世望将來而春秋著之<lb/>
　行事權衡王道柱石人極尤為懇切而明白蓋天所<lb/>
　以續堯舜禹湯文武不傳之統在此不在彼也吁麟<lb/>
　非一時之瑞乃萬世之瑞歟<lb/>
</p>
<p>
</p>
  </div>
</body>
</text>
</TEI>