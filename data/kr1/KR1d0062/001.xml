<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>月令明義卷一</head> <lb/>
    <p>
<pb n="1a"/>
欽定四庫全書<lb/>
　月令明義卷一<lb/>
　　　　　　　　　　　　明　黄道周　撰<lb/>
　　孟春章第一<lb/>
孟春之月日在營室昏參中旦尾中<hi>舊歴不用改從今左</hi>
　<hi>漢初冬至日躔牽牛之首立春在營室二度昏九十五度參初中旦九十一度尾十三度中今去不用者</hi>
　<hi>以漢章帝元和二年日在斗二十一度距今一千五百五十四年贏縮遲疾日躔之移在箕三度約平差</hi>
　<hi>六十年合差二十六度又自元和乙酉距漢初三百二十年平差五度則今歴距漢初通差三十二度不</hi>
<pb n="1b"/>
　<hi>得以舊歴而蒙新憲明矣學者習於所聞遂以前月而守後令徒勞俯誦不達仰觀故依今歴更定如左</hi>
孟春之月日在危昏昴中旦房中<lb/>
　<hi>立春之日日在虚初而曰在危何也舉中也月不舉中氣則有後月淫於前月者矣立春在於虛初則雨</hi>
　<hi>水在危六度日在危六度則昏昴七度見於南方孟夏之中氣也旦房一度見於南方孟冬之中氣也柳</hi>
　<hi>八九度見於東方軒轅之垣西東平望有周之分野在焉故舉一中而四時之中舉見焉天子之所治也</hi>
　<hi>天子所治而四方為則詩曰有覺徳行四國順之</hi>
其日甲乙其帝太皥其神勾芒其蟲鱗其音角律中太<lb/>
蔟其數八其味酸其臭羶其祀戸祭先脾<lb/>
<pb n="2a"/>
　<hi>月不稱寅而日稱甲乙何也月從日者也日徳所主而月輔之甲乙之王四十八日鄭元曰物皆解甲自</hi>
　<hi>抽軋也太皥亦稱伏羲勾芒亦謂少皥之子重也劉安曰東方之帝太皥其佐勾芒執規而治春白虎通</hi>
　<hi>曰芒之為言萌物始生也是則不謂少皥之子重也鱗者水之子鱗鱗然角者羽之子三分四十八益一</hi>
　<hi>而生角角之數六十四太蔟之律八寸其數七十有二八八之謂角九八之謂太蔟皆木之成數也先王</hi>
　<hi>之所貴是者何也謂物之成也則必數其所生所以敎孝也萬物皆生於寅凑地而出若物之聚族也聚</hi>
　<hi>之多則或思損之矣君子思其不可損者以之居身思其可損者以之娶妻生子故林鐘益一而生太蔟</hi>
　<hi>太蔟之事林鐘如孝子之於慈母也是天地之長子故長之酸羶者仁人之味也君子聞其氣以逮下䘏</hi>
　<hi>物敬禮賢思其祖妣戸者少陽之門也脾臟之尊者也祭之先脾或以敎養也曰是肝王矣飲食酸羶無</hi>
<pb n="2b"/>
　<hi>傷其藏葢自是世多仁人也</hi>
東風解凍蟄蟲始振魚上氷獺祭魚鴻雁來<lb/>
　<hi>周時訓曰立春之日東風解凍又五日蟄蟲振又五日魚上氷風不解凍號令不行蟄蟲不振陰干陽魚</hi>
　<hi>不上氷介冑私藏雨水之日獺祭魚五日鴻雁來又五日草木萌動獺不祭魚國多盗賊鴻雁不來逺人</hi>
　<hi>不服草木不萌動蔬果不熟夏小正曰獺祭魚謂之獻獻非其類也小人之漁民也始亦嘗獻之乆而後飫</hi>
　<hi>之矣於是蟄蟲則猶未振也見魚雁而以為振焉則亦可矣古之治耒者不先蟄蟲</hi>
天子居青陽左个乘鸞路駕倉龍載青旂衣青衣服倉<lb/>
玉食麥與羊其器疏以達<lb/>
<pb n="3a"/>
　<hi>東堂北偏謂之左个何也從中東鄉望而取之也鸞輅有虞氏之車也周禮朝祀戎獵車服各以其事不</hi>
　<hi>以四時為異鄭元曰是非周制也葢取於殷時而有變焉夫殷之明堂則亦莫之考也春宜麥麥宜羊則</hi>
　<hi>猶酸羶之餘也天子不貴異味節於時畜以安其性或曰兌金畜也春而食羊去其所勝則是反用之也</hi>
　<hi>君子謂其導陽焉耳疏以達則亦導而之陽也</hi>
是月也以立春先立春三日太史謁之天子曰某日立<lb/>
春盛徳在木天子乃齋立春之日天子親帥三公九卿<lb/>
諸侯大夫以迎春於東郊還反賞公卿諸侯大夫於朝命相<lb/>
布徳和令行慶施惠下及兆民慶賜遂行毋有不當<lb/>
<pb n="3b"/>
　<hi>是非郊祀也而與郊祀同禮者天子率百辟親御出則致齋還而頒賚是也致齋三日則有殺還賞及兆</hi>
　<hi>民則未有殺也一歳迎氣凡四出郊頒賚逮下而國不絀何也古之天子以國為國以天下為天下九式</hi>
　<hi>之用各有經節取於惟正百官治事禮樂之外無復縻費故其用之不勤應者不煩又以是賞罰必當故</hi>
　<hi>人無倖心下不怠事敬而將之服而安之雖數可繼也天下之大耗莫大於賞者不當㤙可濫市行之一</hi>
　<hi>時而後不可繼則府藏空竭而竊攘滋起管夷吾曰國有徳義未明於朝者不可加於尊位功能未見於</hi>
　<hi>國者不可授以重禄臨事不信於民者不可使任大官故徳厚而位卑謂之過徳薄而位尊謂之失寧過</hi>
　<hi>於君子毋失於小人過於君子其怨淺失於小人其禍深故有徳義未明而處尊位則良臣不進有功能</hi>
　<hi>未見而受重禄則勞臣不勸有臨事不信而任大官則才臣不用三者當則下不敢求三者不當則邪臣</hi>
<pb n="4a"/>
　<hi>上逼而便辟制威如此則明塞於上治壅於下正道捐棄而邪事日長矣又曰大徳不至仁不可授國柄</hi>
　<hi>見賢不能讓不可與尊位與此章布徳和令意思極恊夏殷以來賞罰先後其義猶有存者</hi>
乃命太史守典奉法司天日月星辰之行宿離不貸毋<lb/>
失經紀以初為常<lb/>
　<hi>周禮布和於象魏守典奉法亦讀法也司天頒朔以初為常亦夏道也今之頒朔先以子月豫之至也是</hi>
　<hi>葢已豫焉又為勅其經紀</hi>
是月也天子以元日祈榖於上帝<lb/>
　<hi>是亦非郊祀也而與郊祀同禮者其用元日是也春日甲乙則亦未知其果上辛也郊特牲曰郊之用辛</hi>
<pb n="4b"/>
　<hi>周之始郊日以至是非始郊也武王克商在殷十二月辛酉朔四日甲子昧<graphic n="KR1065" url="https://raw.githubusercontent.com/kanripo/KR-Gaiji/master/images/KR1065.png" mimeType="image/png"/>清明於是長至則是周之</hi>
　<hi>元日也在甲子之前四日矣魯之用上辛也孟獻子曰郊祀后稷以祈農事也是故啓蟄而郊郊而後耕</hi>
　<hi>未知其果天子之禮也天子之於元春則再有事焉矣</hi>
乃擇元辰天子親載耒耜措之於參保介之御間帥三<lb/>
公九卿諸侯大夫躬耕帝籍天子三推三公五推卿諸<lb/>
侯九推反執爵於太寢三公九卿諸侯大夫皆御命曰<lb/>
勞酒<lb/>
　<hi>元日不卜也擇元日則猶卜之也或曰日娵訾在亥則從亥也保介副農師者也周頌曰嗟嗟保介參保</hi>
<pb n="5a"/>
　<hi>介而御耕牛措於其間敬之至也謂上帝明賜籍民之力而敬之不敢不至躬耕躬推反而執爵則是躬</hi>
　<hi>執之也耕之勞不至於士執爵之下至於大夫是皆周禮也周宣王乆在位既倦勤不籍千𤱔虢文公諌</hi>
　<hi>曰不可民之大事在農上帝之粢盛於是乎出民之蕃庶於是乎生事之供給於是乎在和恊輯睦於是</hi>
　<hi>乎興財用蕃殖於是乎始敦龎純固於是乎成是故稷為大官王事惟農是務無敢求利於官以干農功三</hi>
　<hi>時務農而一時講武故征則有威守則有財享祀時至而布施優裕也是以能媚於神而和於民如虢文</hi>
　<hi>公可謂守典者矣</hi>
　<hi>漢文帝二年春正月詔曰農天下之本民所恃以生也今民或不務本而事末故生不遂其開籍田朕親</hi>
　<hi>率之耕以給宗廟粢盛其賜民今年租之半民謫作縣官及貸種食未入入未備者皆免如漢文帝可謂</hi>
<pb n="5b"/>
　<hi>知本者矣</hi>
是月也天氣下降地氣上騰天地和同草木萌動王命<lb/>
布農事命田舍東郊皆修封疆審端徑術善相丘陵阪<lb/>
險原濕土地所宜五榖所殖以敎道民必躬親之田事<lb/>
既飭先定凖直民乃不惑<lb/>
　<hi>田畯舍於東郊從氣而居也每歳審端使民不爭也司空時地利司徒别五地十有二土以阜民居其親</hi>
　<hi>布農事則田畯職也地不中於繩墨則漆林柘材興焉丘陵險阪則阸塞牢瀦成焉原隰可墾則阡陌畎</hi>
　<hi>𤱔成焉三易再易之田定其凖直則民志平焉易曰地中有水師君子以容民畜衆修封疆審端徑術善</hi>
<pb n="6a"/>
　<hi>相丘陵阪險原隰此三者先王寓兵之要道也</hi>
　<hi>漢文帝十二年春又詔曰道民之路在於務本朕親率天下農十年於今而野不加辟歳一不登民有饑</hi>
　<hi>色是從事尚寡而吏未加務也吾詔書數下歳勸民種樹而功未興是吏奉吾詔不勤而勸民不明也且</hi>
　<hi>吾農民甚苦而吏莫之省將何以勸焉其賜民今年田租之半十三年又詔曰農天下之本務莫大焉今</hi>
　<hi>勤身從事而有租稅之賦是為本末者無以異也於勸農之道未備其除田租稅賜天下鰥寡布帛絮各</hi>
　<hi>有數又後元年詔曰間者數年比不登又有水旱疾疫之災朕甚憂之愚而不明未逹其咎意者朕之政</hi>
　<hi>有所失而行有過與乃天道有不順地利或不得人事多失和鬼神廢不享與何以致此將百官之奉養</hi>
　<hi>或費無用之事或多與何民食之寡乏也夫度田非益寡計民末加益以口量地其於古猶有餘而食之</hi>
<pb n="6b"/>
　<hi>甚不足者其咎安在無乃百姓之從事於末以害農者蕃為酒醪以糜穀者多六畜之食焉者衆與細大</hi>
　<hi>之義吾未得其中其與丞相列侯吏二千石博士議諸有可以佐百姓者率意逺思無有所隠</hi>
　<hi>臣按文帝時稱極治粟紅貫朽猶云歳一不登民有饑色是以當時一意務本抑末市籍之家稱為最賤</hi>
　<hi>至武帝時擿發七科猶以三世有市籍者分為三等然自是兵之妨農百倍於商又無論酒醪之糜榖六</hi>
　<hi>畜之衆食矣軍興而後始競言屯大率行之未有實效施於今日惟以經理溝澮修審阪險原隰為本未</hi>
　<hi>宜遽以租入為先俟其隴𤱔既成三事就緒然後徴之雖十年减半可也何承矩告宋太宗云臣㓜侍先</hi>
　<hi>臣闗南征行熟知北邊道路川原之勢若於順安寨西易河浦口引水東注至海東西三百餘里南北五</hi>
　<hi>十七里滋其陂澤可以築隄貯水為屯田以資要害免蕃騎奔軼俟朞歳間塘注闗南諸泊淀播作稻田</hi>
<pb n="7a"/>
　<hi>其沿邊州軍地臨塘水者不煩發兵廣戍収水田以實邊設險固以防塞春夏課農秋冬備冦不失耕耘</hi>
　<hi>不勞師旅此坐制匈奴之術也順安以西至西山百里以來無水田處遣兵戍以練其銳擇將領以汰其</hi>
　<hi>冗省轉粟而限戎馬誠萬世之利也嗣後諸臣多言屯田者然如何承矩所言則即今京師西道也古人</hi>
　<hi>修理封疆皆畧於攻戰營壘而嚴於治地之法治地嚴則險阻阸塞闗梁塘濼川澮隴𤱔之間於以制敵</hi>
　<hi>有餘矣故農事者先王之首務也</hi>
是月也命樂正入學習舞乃修祭典命祀山林川澤犧<lb/>
牲毋用牝禁止伐木毋覆巢毋殺孩蟲胎夭飛鳥毋麛<lb/>
毋卵毋聚大衆毋置城郭掩骼埋胔<lb/>
<pb n="7b"/>
　<hi>入學習舞為將釋菜也又以導陰陽之和山林川澤百物之所生也大祀皆不用牝庶祀用之於是廣禁</hi>
　<hi>焉聚大衆置城郭則游民長而農時失破胎毁卵則鳯鳥不至路多胔骼則仁人不入</hi>
是月也不可以稱兵稱兵必天殃兵戎不起不可從我<lb/>
始毋變天之道毋絶地之理毋亂人之紀<lb/>
　<hi>是泰月也泰之上六城復于隍勿用師自邑告命貞吝月令皆取之矣天道貴陽地理尚柔人紀尊仁稱</hi>
　<hi>兵戎築城郭覆巢殺胎是非大來也后以財成天地之道輔相天地之宜以左右民則是焉取乎曰取諸</hi>
　<hi>迎和布徳一也祈穀耕籍二也修五紀正宿離三也草木萌動命民布農事四也相封疆定凖直五也禁</hi>
　<hi>伐木覆巢令掩骼埋胔六也漢永和初竇憲將擊匈奴魯恭引月令以盛春之月興發軍役擾天下以事</hi>
<pb n="8a"/>
　<hi>戎狄誠非所以垂惠中國爭之後匈奴雖少挫而中國罷敝憲亦自敗宋元祐間程頥為崇政殿説書講</hi>
　<hi>罷未退上忽起馮檻折柳頥進曰方春萬物發生不可無故戕折上擲去色甚不平諸持異論者以此詆</hi>
　<hi>頥頥諸門人力辨其無有其實此事有之於理極當詆者未必是言者未必非也</hi>
孟春行夏令則雨水不時草木蚤落國時有恐行秋令<lb/>
則其民大疫猋風暴雨總至藜莠蓬蒿並興行冬令則<lb/>
水潦為敗雪霜大至首種不入<lb/>
　<hi>洪範五紀有王省惟歳卿士惟月師尹惟日歳月日時無易之文葢謂是也孟春行夏令如繼長増髙斷</hi>
　<hi>薄刑决小罪之類行秋令如選士厲兵摶執斷刑隄防壅塞之類行冬令如歛積聚修鞬閉射御角力収</hi>
<pb n="8b"/>
　<hi>水泉池澤賦之類歳月日時各以其類如周訓所稱某日東風解凍風不解凍號令不行之類凢天道人</hi>
　<hi>事各有差池日月薄蝕差在晷刻風霆霜雪差在日夕人事之應差在歳月人君以其差有逺近而省有</hi>
　<hi>怠忽刻期而應則以為常經刻期不應則以為無騐故怠忽日多敬省日少值有變常之候又曰時令使</hi>
　<hi>然不知其行事實使之故洪範與月令二書亦相為經緯也</hi>
　　仲春章第二<lb/>
仲春之月日在奎昏弧中旦建星中<hi>舊不用改從左</hi>
仲春之月日在東壁昏參中旦箕中<lb/>
　<hi>此亦其中氣也分至之中氣見於表晷日月晝夜於是取中春分之氣正則秋氣亦正也董仲舒曰天有</hi>
<pb n="9a"/>
　<hi>兩和以成二中北方之中不得東方之和則不能生葢謂是中也春分之日日在壁二度昏參九度見於</hi>
　<hi>南方此夏至之星也旦箕三度見於南方此冬至之星也東西相射卯酉繩直則翼十七度見於東方秋</hi>
　<hi>分之星官舉一正而四正見焉壁二星南距極八十度半翼二十二星中距極百四度翼壁相望為文章</hi>
　<hi>禮樂之所從出文章不明則東壁失色禮樂不備則鳥翮無光從古以仲春禮聘賢士考其時候未有正</hi>
　<hi>於今日者也</hi>
其日甲乙其帝太皥其神勾芒其蟲鱗其音角律中夾<lb/>
鐘其數八其味酸其臭羶其祀戸祭先脾<lb/>
　<hi>夾鐘者夷則益一之所生也夷則傷矣三分益一而生夾鐘夾鐘之律七寸四分三釐七毫二絲其數六</hi>
<pb n="9b"/>
　<hi>十八去其六分五釐日月距極南北寒暑之所進退也北極出地三十六度則天中距赤道亦三十六度</hi>
　<hi>象限九十一度三十分去三十六存五十五為天地變化而行鬼神之事於九十一度三十分中裁二十</hi>
　<hi>四分强餘六十七度三十分弱為夏至日道極髙之候冬至之距南極則亦猶是矣凢卦六十有四相乘</hi>
　<hi>得四千九十六以六乘之二萬四千五百七十六以歳法乘之得六十七歳十分歳之三故六十七餘三</hi>
　<hi>分神明之闕庭也夾鐘律當其端以量神明之道行當三八以進陰陽之中故語律則首黄鐘語歳則首</hi>
　<hi>太簇語鬼神變化必在夾鐘周語曰武王以癸亥夜陣未畢而雨以夷則之上宫畢之故長夷則之上宫</hi>
　<hi>葢謂夾鐘也周禮大司樂圜鐘為宫黄鐘為角太簇為徴姑洗為羽奏於圜丘以禮天神故長圜鐘圜鐘</hi>
　<hi>即夾鐘也自其夾於應林之中謂之夾鐘自其長萬物為日月所從出謂之圜鐘以義推之大簇之長婦</hi>
<pb n="10a"/>
　<hi>也太簇克家夾鐘納婦而天地之家道成矣</hi>
始雨水桃始華倉庚鳴鷹化為鳩<lb/>
　<hi>二月始言雨水葢氣晚則是月置閏矣雨水驚蟄上下之通所謂法也氣筞滿一百八十二萬六千二百</hi>
　<hi>九十五値於朔交之前則是月中筞溢於後月而閏生焉故曰法也周訓曰驚蟄之日桃始華又五日倉</hi>
　<hi>庚嗚又五日鷹化為鳩桃不始華是為陽否倉庚不嗚臣不媚主鷹不化鳩冦戎數起夏小正稱正月鷹</hi>
　<hi>則為鳩鷹也者則其殺之時也鳩也者非其殺之時也善變而之仁也曰則盡其詞也鳩為鷹變而之不</hi>
　<hi>仁也故不盡其詞也曰化則無不盡之詞也仁人在上陽氣嘘和則武人變而君子武人非樂殺人也為</hi>
　<hi>有使者而後殺人及其化之則不自知也詩曰維君子使媚于天子</hi>
<pb n="10b"/>
天子居青陽太廟乘鸞路駕倉龍載青旂衣青衣服倉<lb/>
玉食麥與羊其器疏以達<lb/>
　<hi>青陽太廟東堂太室也</hi>
是月也安萌芽養㓜少存諸孤擇元日命民社命有司<lb/>
省囹圄去桎梏毋肆掠止訟獄<lb/>
　<hi>諸孤死事者之後也民社農社也鄭元曰元日用甲甲已皆土也召誥戊午社於新邑謂國社則用戊也</hi>
　<hi>春事方始陽氣四達囹圄幽人梏其肢體又有陳尸榜掠之事君子聞之必為惻然矣凢訟獄之興始於</hi>
　<hi>市井君子受侮不鬭聞流言不懼在醜不爭雖怒不兵何訟獄之有古之為市者立其官師平其貨直察</hi>
<pb n="11a"/>
　<hi>其犯禁摶其不物可片言决也井里之内桑芸以時守望相助保息本俗聴於族黨閭師為政原始三物</hi>
　<hi>雖有訟獄可不煩司虣治之矣周衰多訟王孫蘓周公閱陳生伯輿之徒日相搆訟天子不能聴而使諸</hi>
　<hi>侯之卿莅之是以庶姓羣囂而天下多事易曰天與水違行訟君子以作事謀始謀始莫如定志定志莫</hi>
　<hi>如明禮明禮莫如敎讓敎讓則不爭不爭則訟獄衰止訟獄衰止而後天下可治也</hi>
是月也元鳥至至之日以太牢祠於髙禖天子親往后<lb/>
妃帥九嬪御乃禮天子所御帶以弓韣授以弓矢於髙<lb/>
禖之前<lb/>
　<hi>髙禖或曰髙辛氏或曰有儷氏毛詩傳但稱郊禖變媒言禖尊之也禮天子所御禮有娠者也弓韣弓衣</hi>
<pb n="11b"/>
　<hi>也鄭氏曰禮於髙禖之下其子必得天材葢古云然也</hi>
是月也日夜分雷乃發聲蟄蟲咸動啓戸乃出<lb/>
　<hi>至是乃啓蟄何氣或晚者也氣晚則不得云日夜分日夜分則不得云乃啓蟄乃啓蟄北方之氣之晚者</hi>
　<hi>也周訓曰春分之日元鳥至又五日雷乃發聲又五日始電元鳥不至婦人不燕雷不發聲諸侯玩民不</hi>
　<hi>始電君無威震</hi>
先雷三日奮木鐸以令兆民曰雷將發聲有不戒其容<lb/>
止者生子不備必有㓙災<lb/>
　<hi>作月令者其本易乎是大壯之月也大壯曰利貞雷在天上大壯君子以非禮弗履戒其容止葢言禮也</hi>
<pb n="12a"/>
　<hi>洊雷震君子以恐懼修省則猶是木鐸之令也甚矣聖人之愛民也甚於父母之愛其子也</hi>
日夕分則同度量鈞衡石角斗甬正權概<lb/>
　<hi>日分而正四器何也天地之中氣也中氣生於黄鐘至夾鐘而浹矣南北日道四十八度中分二十有四</hi>
　<hi>天地之蓍筞也以天地之蓍筞正天下之權度度者日也權者星也星生黍百黍之重一銖十二銖為半</hi>
　<hi>兩二十四銖為兩四時分度各得兩也黄鐘之量一龠龠容千二黍兩龠為合十合為升升容二萬四千</hi>
　<hi>黍此出於地故用十也十六兩為斤斤容三萬八千四百黍此出於天故兩八也易之法出於權故一斤</hi>
　<hi>之重三百八十四銖春秋之法出於量故一升所受二萬四千黍四升為豆四豆為區一區所受三十八</hi>
　<hi>萬四千黍故一區而當十斤三十斤為鈞四鈞為石一石之重四萬六千八十銖以四匀之各得萬一千</hi>
<pb n="12b"/>
　<hi>五百二十易筞之通數也四區為鬴所受六百四十合一百五十三萬六千黍繇是而易象大備萬物多</hi>
　<hi>寡之數舉可知也古之聖人觀於斤石區鬴引而伸之崇墉比櫛不失毫黍葢繇是也凢䖍準晷其法三</hi>
　<hi>等曰九曰八曰十以天者用九樂律出焉以地者用八易象出焉以人者用十布帛財具疆理出焉黄金</hi>
　<hi>方寸而重一斤黍米十六合而重一斤絲帛三丈二尺而重一斤天道自然聖人裁成知其道者不敢以</hi>
　<hi>銖兩毫髪變先王之制度記曰謹權量審法度易曰后以裁成輔相以左右民義著於此也</hi>
是月也耕者少舍乃修闔扇寢廟畢備毋作大事以妨<lb/>
農之事是月也毋竭川澤毋漉陂池毋焚山林<lb/>
　<hi>少舍則猶未舍也木闔葦扇庶人之備也寢廟士大夫之備也毋作大事毋動林藪葢皆為農事也</hi>
<pb n="13a"/>
天子乃鮮羔開氷先薦寢廟<lb/>
　<hi>鮮鄭謂獻之訛也或謂先也先祈榖而後農社先農社而後髙禖先髙禖而後獻羔先獻羔而後薦鮪義</hi>
　<hi>乎曰陰陽之序天人之等也且謂是未備物不以寢廟先於天地社稷則猶家人之義也申豐曰古者日</hi>
　<hi>在北陸而藏氷西陸朝覿而出之其藏氷也深山窮谷固陰沍寒於是乎取之其出也朝之禄位賔食䘮</hi>
　<hi>祭於是乎用之其藏之也黒牡秬黍以饗司寒其出之也桃弧棘矢以除其災其出入也時食肉之家氷</hi>
　<hi>皆與焉大夫命婦䘮浴用氷祭寒而藏之獻羔而啓之公始用之火出而畢賦言火出畢賦者周以建已</hi>
　<hi>火昴朝覿乃始頒氷氷火之劑天地之大用也先天春分而後既濟氣終思患豫防先王以慮人之有疾</hi>
　<hi>疢陰陽人事叢於肉食肉食而内熱天地之大戒也曰二月火猶未覿而公用之不已蚤乎曰卯者火之</hi>
<pb n="13b"/>
　<hi>所生也火生而氷劑之既濟之義也</hi>
上丁命樂正習舞釋菜天子乃帥三公九卿諸侯大夫<lb/>
親往視之仲丁又命樂正入學習樂<lb/>
　<hi>上丁何也武成之日也武王十有三祀四月丁未祀于周廟亦鶉火也遂祖用之夏人亦用丁亥萬舞入</hi>
　<hi>學何也丁壬木也而生於亥或曰夏正之與周訓葢祖月令而出者也習舞何也曰古之為學者舍禮樂</hi>
　<hi>何觀矣春舍菜於先師而合舞秋頒樂於學宫而合聲皆學也故入學而先王之道存焉吳公子札聘魯</hi>
　<hi>請觀周樂使工為之歌列國之風及二雅周頌為之舞磬濩大夏春秋諸侯相燕享皆奏雅頌及列國諸</hi>
　<hi>風則是全詩皆樂也史遷言孔子剛詩三百五篇皆絃歌之以合於韶武雅頌今樂舞散逸而全詩俱在</hi>
<pb n="14a"/>
　<hi>惟九夏諸篇未有確據不宜以九夏之狐疑廢全詩之該備也唐虞君臣賡歌兩階舞羽葢不待郊廟始</hi>
　<hi>用全樂己創義於朝序之上矣今入學舞吹不可復習惟當以詩求其次序或書易進講之後稍歌二雅</hi>
　<hi>及諸生班奏列國之風則三代古學可以復還誠不必平冕而執干戚翹舞而從迎秋也雲門咸池節奏</hi>
　<hi>不可復稽李照周舞節論曰周樂之音雲門起羽故一舞在羽屬水其數一二舞在角屬木其數三三舞</hi>
　<hi>在宫屬土其數五咸池起徴故一舞在徴屬火其數二二舞在商屬金其數四雲門初舞兩手一横以為</hi>
　<hi>水咸池初舞手足兩冲以為火宫舞兩手對襟五仰以取陽五俯以取陰商舞歸於日躔不越中圈以象</hi>
　<hi>太白之避日六陽辰之舞繇子而三進繇午而三退六陰辰之舞繇丑而三進繇未而三退干進則戚退</hi>
　<hi>戚進則干退翟進則籥退籥進則翟退如是則六代之樂猶有依稀可考者文王世子曰春夏學干戚秋</hi>
<pb n="14b"/>
　<hi>冬學羽籥與春夏合詩書秋冬合禮樂意正相通可以互起也</hi>
是月也祀不用犧牲用圭璧更皮幣<lb/>
　<hi>開氷獻羔髙禖太牢食羔祭脾何為其廢犧牲也曰是非大祀也薦鮪而後備重用圭璧輕更皮幣何也</hi>
　<hi>曰人道以交之生物未繁則猶未取於鬼神之藏也是謂将合樂歟曰天地之仁也用其色不絶其物</hi>
仲春行秋令則其國大水寒氣總至冦戎來征行冬令<lb/>
則陽氣不勝麥乃不熟民多相掠行夏令則國乃大旱<lb/>
煖氣蚤來蟲螟為害<lb/>
　　季春章第三<lb/>
<pb n="15a"/>
季春之月日在胃昏七星中旦牽牛中<hi>舊不用改從左</hi>
季春之月日在婁昏東井中旦牽牛中<lb/>
　<hi>婁為苑牧犧牲葢猶取之令也星取之令則是令為本也令取之星則是星為本也婁三星中星距極七</hi>
　<hi>十五度半日在婁六度則昏角九度見於東方瑶光陽門在焉昏中東井二十七度積薪内階之所直也</hi>
　<hi>旦中牽牛二三度天桴列國之端也古之為分野者日徳既入則星辰治之先周次楚次鄭郟鄏所為盛</hi>
　<hi>衰也日躔殊方都㑹易治晷影變候則分野之説不復可定矣而東井牽牛常居河漢之首尾娵訾降婁</hi>
　<hi>魯衛攸分以是推之將以去極道近從王義著河漢南北自為陰陽日月出入景其山川歟别為推演未</hi>
　<hi>之能詳也</hi>
<pb n="15b"/>
其日甲乙其帝太皥其神勾芒其蟲鱗其音角律中姑<lb/>
洗其數八其味酸其臭羶其祀户祭先脾<lb/>
　<hi>姑洗者南吕益一之所生也律七寸二分其數六十四周語曰姑洗以修潔百物考神納賔白虎通曰姑</hi>
　<hi>者故也洗鮮也物舍故而就鮮明也或曰陽氣洗物而就姑潔之也凡卦六十有四氣候七十二姑洗皆</hi>
　<hi>治之姑洗上與黄鐘滌穢下與夷則滙流水徳之正藏也從南吕所生而與黄鐘同治又皆八之歸數也</hi>
　<hi>故徳之孝弟者莫如姑洗也</hi>
桐始華田鼠化為鴽虹始見萍始生<lb/>
　<hi>周訓曰清明之日桐始華又五日田鼠化為鴽又五日虹始見桐不華歳有大寒田鼠不化鴽國多貪殘</hi>
<pb n="16a"/>
　<hi>虹不見婦人苞亂穀雨之日萍始生又五日鳴鳩拂其羽又五日戴勝降於桑萍不生陰氣憤盈鳴鳩不</hi>
　<hi>拂羽國不治兵戴勝不降桑政敎不中夏小正傳曰田鼠化為鴽鴽䳺也變而之善故盡其辭也鴽為鼠</hi>
　<hi>變而之不善故不盡其辭也</hi>
天子居青陽右个乘鸞路駕倉龍載青旂衣青衣服倉<lb/>
玉食麥與羊其器疏以達<lb/>
　<hi>青陽右个東堂南偏也</hi>
是月也天子乃薦鞠衣於先帝命舟牧覆舟五覆五反<lb/>
乃告舟備具於天子焉天子始乘舟薦鮪於寢廟乃為<lb/>
<pb n="16b"/>
麥祈實<lb/>
　<hi>鞠衣黄桑之服色如鞠塵象桑葉始生薦此衣於先帝示蠶事也先蠶則不言帝青帝則不言先帝祈蠶</hi>
　<hi>則不言薦衣而此云然者何也先王之廟以其配帝故亦稱帝焉是獨非后妃之事乎曰后妃則不之廟</hi>
　<hi>明堂也且未薦鮪於寢廟則后夫人無事焉已薦鮪於寢廟又為麥祈實何之乎鄭元曰承寢廟也是則</hi>
　<hi>祈穀皆於上帝祈蠶麥皆於先王也或於大稷矣寢廟之外左社而右稷覆舟之五覆五反何也告慎也天</hi>
　<hi>子乘舟著於月令而薛廣徳厲爭之何也曰廣徳則猶通於五覆五反之義也曰是三月周之仲夏也仲</hi>
　<hi>夏薦鮪則必取魚焉而里革之諌夏濫何也曰非為廟事也濫漁焉耳魯宣公以夏月濫於泗淵革斷其</hi>
　<hi>罟而棄之曰古者大寒降土蟄發水虞於是乎講罟罶取名魚登川禽而嘗之寢廟行諸國人助宣氣也</hi>
<pb n="17a"/>
　<hi>鳥獸孕水蟲成獸虞於是乎禁罝羅矠魚鼈以為夏槁助生阜也鳥獸成水蟲孕水虞於是乎禁罝簏設</hi>
　<hi>穽鄂以實廟庖畜功用也且夫山不槎蘗澤不伐夭今魚禁鯤鮞獸長麑䴠鳥翼鷇卵蟲舍蚳蝝蕃庶物也</hi>
　<hi>魚方别孕不敎魚長又行網罟貪無藝也公聞之曰吾過而里革匡我不亦善乎是良罟也為我得法使</hi>
　<hi>有司藏之吾無忘諗師存侍曰藏罟不如置里革於側之不忘也</hi>
是月也生氣方盛陽氣發泄勾者畢出萌者盡達不可<lb/>
以内天子布徳行惠命有司發倉廪賜貧窮振乏絶開<lb/>
府庫出幣帛周天下勉諸侯聘名士禮賢者<lb/>
　<hi>四方貢賦至歳冬咸獻矣是月乃出之順天宣物不事積聚故元春之饗賚及於羣臣辰月之禮幣及於</hi>
<pb n="17b"/>
　<hi>名士所以養材致賢亦以會入恊出廣仁和義無朽蠧之患有榮懷之慶也</hi>
　<hi>漢文帝十二年春詔曰孝弟天下之大順力田為生之本也三老民之師也廉吏民之表也朕甚嘉此二</hi>
　<hi>三大夫之行今萬家之縣云無應令豈實人情是吏舉賢之道未備也其遣謁者勞賜三老孝者帛人五</hi>
　<hi>匹弟力田者二匹廉吏二百石以上率百石者三匹及問民所不便安以户口率置三老孝弟力田常員</hi>
　<hi>令各率其意以導民是時風俗尚樸文帝意在務本未著言名賢也武帝時稍用安車蒲輪束帛加璧徴</hi>
　<hi>魯諸儒元朔元年詔曰公卿大夫所使總方畧壹統類廣敎化美風俗也夫本仁祖義褒徳録賢勸善刑</hi>
　<hi>暴五帝三王所繇昌也朕夙興夜寐嘉與宇内之士臻於斯路故旅耆老復孝敬選豪俊講文學稽參政</hi>
　<hi>事祈進民心深詔執事興廉舉孝庶㡬成風紹休聖緒夫十室之邑必有忠信三人並行厥有我師今或</hi>
<pb n="18a"/>
　<hi>至闔郡不薦一人是化不下究而積行之君子壅於上聞也二千石官長綱紀人倫將何以佐朕燭幽隠</hi>
　<hi>勸元元崇鄉黨之訓哉且進賢授上賞蔽賢蒙顯戮古之道也其與中二千石禮官博士議不舉者罪葢</hi>
　<hi>當時取士未有專科只在辟舉賢良方正孝廉茂才四等而已建武而後稍増敦樸有道髙節直言之屬</hi>
　<hi>行之百年而士風益競澹泊者未必進浮㨗者未必退永和中李固疏曰臣聞氣之清者為神人之清者</hi>
　<hi>為賢養身者以練神為實安國者以積賢為道昔秦欲謀楚王孫圉設壇西門陳列名臣秦使戄然遂為</hi>
　<hi>寢兵魏文侯師卜子夏友田子方軾叚干木秦人不敢窺兵於西河此葢積賢人之符也龍飛初年聘南</hi>
　<hi>陽樊英江夏黄瓊廣漢楊厚會稽賀純筞書嗟嘆是以巖穴幽人彈冠振衣樂欲為用及聞厚純等皆以</hi>
　<hi>病免歸誠悵然惜之一日朝會見諸侍中並皆少年無一宿儒大臣可顧問者誠可歎息自是薦辟之典</hi>
<pb n="18b"/>
　<hi>亦稍衰矣凢執政所惡在人好名人主所惡在人沽直然惡好名則敗名者進惡沽直則不直者庸遯世</hi>
　<hi>無悶委蛇若絀惟聖人能之又非救時所尚也唐憲宗嘗御浴堂從容言曰朕覧前史興治之主必有公</hi>
　<hi>忠之臣如貞觀開元間未嘗不歎息其風采學士李絳對曰若欲天下副陛下之誠自非陛下躬行之無</hi>
　<hi>繇而致今以常士之禮待㧞俗之賢九品之資望超代之器未有應者也陛下誠能正身勵已尊道貴徳</hi>
　<hi>親信端士逺棄邪佞盡忠進直者奬之希合從諛者斥之惟義所比不論親疎惟仁是行不論貴賤則賢</hi>
　<hi>哲慕義英彦赴響何逺之有葢人臣好名沽直誠可痛惡然自古不禁名直之路惟明主審其趣舍耳</hi>
是月也命司空曰時雨將降下水上騰循行國邑周視<lb/>
原野修利隄防道達溝瀆開通道路毋有障塞田獵罝<lb/>
<pb n="19a"/>
罘羅網畢翳餧獸之藥毋出九門<lb/>
　<hi>九門路門應門雉門庫門臯門城門近郊門逺郊門關門葢自禁近左右至郊圻百姓咸體主徳不射獵</hi>
　<hi>鳥獸傷害百穀</hi>
是月也命野虞毋伐桑柘鳴鳩拂其羽戴勝降于桑具<lb/>
曲植籧筐后妃齋戒親東鄉躬桑禁婦女毋觀省婦使<lb/>
以勸蠶事蠶事既登分繭稱絲效功以共郊廟之服毋<lb/>
有敢惰<lb/>
　<hi>王后採桑東鄉正事敬之至也祭義云卜三宫之夫人也婦之吉者使蠶大昕之朝奉種浴於川大昕者</hi>
<pb n="19b"/>
　<hi>三月之朔也周禮内宰以仲春率命婦躬桑浴種此言大昕鄭氏疑再浴蠶王后乃涖之也蠶事既登則</hi>
　<hi>是歳单獻繭三繅之事辰月以後也而云是月者蠶歳有蚤晚葢盡是月矣婦女容觀王后所難禁也曰</hi>
　<hi>省婦使使其有事有事則不思故歳成而内治正也</hi>
是月也命工師令百工審五庫之量金鐵皮革觔角齒<lb/>
羽箭幹脂膠丹漆毋或不良百工咸理監工日號毋悖<lb/>
於時毋或作為淫巧以蕩上心<lb/>
　<hi>工師司空之屬官五庫之量金鐵一量皮革觔一量角齒一量羽箭幹一量脂膠丹漆一量蒸濕且至金</hi>
　<hi>炭變氣量而省之無有不時考工記云弓人春液角夏治觔秋合三材冬定體三材者膠漆絲也又云材</hi>
<pb n="20a"/>
　<hi>美工巧然而不良則不時是其類也大官五庫百物咸畢習乆易翫則淫巧間作舜作漆器諌者七十餘</hi>
　<hi>人故古之聖王不貴異物近之明主不閲左藏</hi>
是月之末擇吉日大合樂天子乃帥三公九卿諸侯大<lb/>
夫親往視之<lb/>
　<hi>古之為樂者通於精㣲之道陰陽之理言中於詩行中於禮舞容進退干戚遠近中於鬼神之情狀故以</hi>
　<hi>祀天神而天神降禮地祗而地祗出也先月凢再習舞至是月乃合而天子親涖之以助陽達物明功考</hi>
　<hi>徳以風化天下亦云選士也周禮大司樂以六徳敎胄子曰中和秪庸孝友以樂舞敎國子曰雲門大卷</hi>
　<hi>大咸大韶大夏大濩大武乃分樂而序之以祭以享以祀乃奏黄鐘歌大吕舞雲門以祀天神乃奏太簇</hi>
<pb n="20b"/>
　<hi>歌應鐘舞咸池以祭地祗乃奏姑洗歌南吕舞大韶以祀四望乃奏蕤賓歌函鐘舞大夏以祭山川乃奏</hi>
　<hi>夷則歌仲吕舞大濩以享先妣乃奏無射歌夾鐘舞大武以享先祖凢六樂者一變而致羽物及川澤之</hi>
　<hi>祗再變而致臝物及山林之祗三變而致鱗物及丘陵之祇四變而致毛物及墳衍之祗五變而致介物</hi>
　<hi>及土祗六變而致象物及天神又曰樂圜鐘為宫黄鐘為角太簇為徴姑洗為羽靁鼓靁鼗孤竹之管雲</hi>
　<hi>和之琴瑟雲門之舞冬至日奏於圜丘樂六變則天神皆降可得而禮矣函鐘為宫太簇為角姑洗為徴</hi>
　<hi>南吕為羽靈鼓靈鼗孫竹之管空桑之琴瑟咸池之舞夏至日奏於方澤樂八變則地祗皆出可得而禮</hi>
　<hi>矣黄鐘為宫大吕為角太簇為徴應鐘為羽路鼔路鼗陰竹之管龍門之琴瑟九徳之歌九韶之舞奏於</hi>
　<hi>九廟之中樂九變則人鬼可得而禮矣凢帝王之制作聖賢之心思無有精於樂者故敎胄子國子必合</hi>
<pb n="21a"/>
　<hi>樂而觀之既舍樂而又試之於射宫其容體比於禮其節比於樂其中多者得與於祭不然不得與於祭</hi>
　<hi>凡諸侯貢士與士之與祭多寡以為慶讓故其取士精而功化盛也今比士棘闈叩其心聲觀其積學以</hi>
　<hi>洙泗之菁華代雲咸之律吕雖未能降神出祗而七變九變精神所吹亦云茂矣但去古日逺淫雅不分</hi>
　<hi>求之太慢應之太賤聲容愈繁而麟鳯不至責在司敎者不在法制也鄭元云大合樂之禮已亡今天子</hi>
　<hi>以大射郡國以鄉射禮代之葢在漢時猶有射禮今射禮又亡以經義代之古今異制不相襲也要歸於</hi>
　<hi>比徳正容中律中度有合於作者之意則古今一矣</hi>
是月也乃合累牛騰馬遊牝於牧犧牲駒犢舉書其數<lb/>
命國難九門磔攘以畢春氣<lb/>
<pb n="21b"/>
　<hi>磔攘以畢春氣何畢之也曰是辰月五陽之卦也夬卦也夬者决也决而畢之君子道長小人道消也牛</hi>
　<hi>馬累騰犬豕以風俊民惡之故為夬以畢之犬生以三月物之慝陽者也彘四月而生物之慝陰者也磔</hi>
　<hi>犬豕以攘陰陽之慝所以賤物而貴人也或曰日在於胃胃有大陵積尸焉仲秋季冬則固不在大陵積</hi>
　<hi>尸也而亦稱難何也或曰仲秋則在於氐氐為病根季冬葢送歳也若是則無惡於陵尸也凢時令乖舛</hi>
　<hi>半繇於氣㑹不出於星辰今辰月已不次於大陵酉月亦不會於天根而温風時至燠氣未除尚有蒸之</hi>
　<hi>為厲者吳澄曰難者聚衆劇以盛喜樂使人和氣充盈以勝天地之乖戾其實不然者人之疾病生於逸</hi>
　<hi>豫故豫有貞疾焉大寒大暑疴慝鮮少是惟温燠邪入於虚春肝秋肺慝實就之邪中於肝而生怪夣或</hi>
　<hi>見異物彼此相播去其内熱而疾可已也先王作為磔攘以平其意又跳盪之使長㓜奔走以畢春事使</hi>
<pb n="22a"/>
　<hi>民皆知其生於勞頓而死於逸豫故命之曰難難者敬畏而除之也是則夬之施祿及下居徳則忌焉取</hi>
　<hi>之乎曰取之發倉廪賜窮振乏一也勉諸侯聘禮賢者二也周原野通障塞三也勸農桑審百工四也合</hi>
　<hi>樂選士五也蕃育畜産六也以是六者决五陽之滯而後隂慝不伏民得敬慎以成其業是亦鬼神之事</hi>
　<hi>也</hi>
季春行冬令則寒氣時發草木皆肅國有大恐行夏令<lb/>
則民多疾疫時雨不降山陵不收行秋令則天多沈陰<lb/>
淫雨蚤降兵革並起<lb/>
　<hi>管夷吾曰東方曰星其時曰春其氣曰風風生木與骨其徳喜贏而發出節其事號令修除神位謹禱幣</hi>
<pb n="22b"/>
　<hi>更宗陽治隄防耕耘樹藝正津梁修溝瀆甃屋行水解怨赦罪通四方然則柔風甘雨乃至百姓乃夀百</hi>
　<hi>蟲乃蕃此謂星徳星者掌發為五者行冬政則凋行秋政則霜行夏政則郤故春三月以甲乙之日發五</hi>
　<hi>政一曰論㓜孤舍有罪二曰賦爵列授禄位三曰修溝瀆復亡人四曰端險阻修封疆正阡陌五曰無殺</hi>
　<hi>麑䴠無搴華絶芋五政苟時春雨乃來</hi>
　<hi>又曰日至睹甲子木行御天子出令命左右士師内御總别列爵論賢不肖士吏賦秘賜賞於四境之内</hi>
　<hi>發故粟以田數出國衡順山川禁民斬木所以愛草木也然則氷解而凍釋草木區萌贖蟄蟲卵菱春辟</hi>
　<hi>勿時苖足本不癘雛鷇不天麑䴠母𫝊速無傷襁褓時則不凋七十二日而畢睹甲子木行御天子不賦不</hi>
　<hi>賞賜而大斬伐傷必有内殃</hi>
<pb n="23a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="23b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　月令明義卷一<lb/>
</p>
<p>
</p>
  </div>
</body>
</text>
</TEI>