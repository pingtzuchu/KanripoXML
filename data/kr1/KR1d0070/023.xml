<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>陳氏禮記集説補正卷二十三</head> <lb/>
    <p>
<pb n="1a"/>
欽定四庫全書<lb/>
　陳氏禮記集説補正卷二十三<lb/>
　　　　　　　　　　頭等侍衛納喇性徳撰<lb/>
　　　樂記<lb/>
桑間濮上之音亡國之音也其政散其民流誣上行私<lb/>
而不可止也集説桑間濮上衛地濮水之上桑林之間<lb/>
也史記言衛靈公適晉舍濮上夜聞琴聲召師涓聽而<lb/>
寫之至晉命涓為平公奏之師曠曰此師延靡靡之樂<lb/>
<pb n="1b"/>
武王伐紂師延投濮水死故聞此聲必于濮水之上也<lb/>
　竊案鄭注濮水之上地有桑間者亡國之音於此之<lb/>
　水出也桑間在濮陽南孔䟽言濮水桑間一處而皆<lb/>
　引師涓靡靡之樂為証集説從之愚謂桑間濮上地<lb/>
　雖相近而樂則異濮上之音即衛靈于濮上所聞新<lb/>
　聲命師涓寫之者是也桑間之音乃衛風桑中詩故<lb/>
　小序亦引樂記政散民流而不可止之語而朱子從<lb/>
　之其與濮上同為亡國之音者盖衛國自宣公宣<lb/>
<pb n="2a"/>
　姜淫于上而世族在位亦至於相竊妻妾未幾遂有<lb/>
　狄入衛之禍後雖賴齊桓攘狄衛國忘亡然不可謂<lb/>
　之非亡國也集説從鄭以桑間與濮上為一非矣或<lb/>
　謂詩三百篇夫子皆弦歌之以合于韶武之音刪後<lb/>
　豈得有桑閒亡國厠于其間不知詩之入樂者大小<lb/>
　正雅三頌二南及豳風七月餘不過使樂工存肄以<lb/>
　備鑒戒耳未必盡用之於朝廟賔客也左傳鄭七子<lb/>
　所歌本國之風蓋斷章取義以明其志然其甚不類<lb/>
<pb n="2b"/>
　者亦見譏于聘賔矣誰謂桑中非桑間也哉<lb/>
樂之隆非極音也食饗之禮非致味也清廟之瑟朱弦<lb/>
而䟽越壹唱而三嘆有遺音者矣大饗之禮尚𤣥酒而<lb/>
俎腥魚大羮不和有遺味者矣集説鼓清廟之詩之瑟<lb/>
練朱絲以為弦絲不練則聲清練之則聲濁䟽通也越<lb/>
瑟底之孔也䟽而通之使其聲遲緩瑟聲濁而遲是質<lb/>
素之聲非要妙之音也此聲初發一倡之時僅有三人<lb/>
從而和之言和者少也以其非極聲音之美故好者少<lb/>
<pb n="3a"/>
然而其中則有不盡之餘音存焉故曰有遺者矣尊以<lb/>
𤣥酒為上俎以生魚為薦太羮無滋味之調和是質素<lb/>
之食非人所嗜悦之味也然而其中則有不盡之餘味<lb/>
存焉故曰有遺味者矣<lb/>
　竊案鄭注遺猶餘也孔䟽謂樂聲雖質人貴之不忘<lb/>
　食味雖惡人念之不息是有餘音餘味集説取之愚<lb/>
　謂劉氏云遺猶忘也弃也清廟之瑟貴其徳而忘其<lb/>
　音意不主於音也大饗之禮美其敬而忘其味意不<lb/>
<pb n="3b"/>
　主于味也輔氏曰有遺音言弗盡其音有遺味言弗<lb/>
　盡其味如二說方與上文非極音非致味相合不宜<lb/>
　作有餘解至熊氏又謂聲有五聲但有三人嘆之餘<lb/>
　兩聲未嘆是有遺音益舛矣又一倡三嘆自是清廟<lb/>
　鼓瑟之節如此非因好者少而寡和也集説謂非極<lb/>
　聲音之美故好者少亦非是<lb/>
合父子之親明長幼之序以敬四海之内集説應氏謂<lb/>
四海之内四字恐在合字上如此則文理為順又引劉<lb/>
<pb n="4a"/>
氏云天子自能合其父子之親明其長幼之序則家齊<lb/>
族睦矣又能親吾親以及人之親長吾長以及人之長<lb/>
是謂以敬四海之内<lb/>
　竊案合父子之親明長幼之序即書所謂立愛惟親<lb/>
　立敬惟長也以敬四海之内即書所謂始于家邦終<lb/>
　于四海也兢兢然守此禮節而推廣之是之謂敬劉<lb/>
　説當矣集説引應氏解以亂之固非嚴陵方氏謂四<lb/>
　海之内皆相敬者亦非也<lb/>
<pb n="4b"/>
和故百物不失節故祀天祭地集説百物不失言各遂<lb/>
其性也<lb/>
　竊案和故百物不失者人倫日用無所乖戾此和之<lb/>
　所為也節故祀天祭地者天尊地卑辨方圓分冬夏<lb/>
　以祭祀之此節之所為也孔氏謂大樂與天地同和<lb/>
　能生成百物故不失其性大禮與天地同節有尊卑<lb/>
　上下報生成之功故祀天祭地頗為近之集説太略<lb/>
論倫無患樂之情也欣喜歡愛樂之官也中正無邪禮<lb/>
<pb n="5a"/>
之質也莊敬恭順禮之制也若夫禮樂之施於金石越<lb/>
於聲音用於宗廟社稷事乎山川鬼神則此所與民同<lb/>
也集説劉氏曰論者雅頌之辭倫者律吕之音惟其辭<lb/>
足論而音有倫故極其和而無患害此樂之本情也而<lb/>
在人者則以欣喜歡愛為作樂之主焉惟其立之正而<lb/>
行之中故得其序而無邪僻此禮之本質也而在人者<lb/>
則以莊敬恭順為行禮之制焉此聖賢君子之所獨知<lb/>
也若夫施之器而播之聲以事乎鬼神者則衆人之所<lb/>
<pb n="5b"/>
共知也<lb/>
　竊案孔䟽謂樂之和同在心則論説等倫無相毁害<lb/>
　故為樂情在貌則欣喜歡愛故為樂事内心中正無<lb/>
　有邪僻是禮之本質外貌莊敬謙恭謹慎是禮之節<lb/>
　制馬氏謂情官質制四者雖不同皆不出于一人之<lb/>
　身若夫施于金石越于聲音用于宗廟社稷事乎山<lb/>
　川鬼神者不獨在一人之身而與天下共之也此二<lb/>
　説絶分明集説不采而取劉氏既以情質屬禮樂官<lb/>
<pb n="6a"/>
　制為在人語脉支離復以論倫為辭足論而音有倫<lb/>
　與下文施金石越聲音相礙非經㫖矣<lb/>
方以類聚物以羣分則性命不同矣集説方猶道也聚<lb/>
猶處也君臣父子夫婦長幼朋友各有其道則各以其<lb/>
類而處之所謂方以類聚也物事也行禮之事即謂天<lb/>
理之節文人事之儀則也行之不止一端分之各從其<lb/>
事所謂物以羣分也所以然者以天所賦之命人所受<lb/>
之性自然有此三綱五常之倫其間尊卑厚薄之等不<lb/>
<pb n="6b"/>
容混而一之也故曰性命不同矣劉氏曰方以類聚言<lb/>
中國蠻夷戎狄之民各以類而聚物以羣分言飛潛動<lb/>
植之物各以羣而分則以其各正性命之不同也故聖<lb/>
人亦因而異其禮矣<lb/>
　竊案類聚羣分為解甚多鄭云方謂行蟲也物謂殖<lb/>
　生者也性之言生也命生之長短也孔申之云方謂<lb/>
　走蟲禽獸之屬各以類聚不相雜也物謂殖生若草<lb/>
　木之屬各有區分自殊于藪澤者也鄭注易云類聚<lb/>
<pb n="7a"/>
　羣分謂水火也而此注云云二注不同各有以也行<lb/>
　蟲有性識道理故稱方殖生無心靈但一物而已故<lb/>
　云物萬物各有區分性命之别聖人因此制禮類族<lb/>
　縁物各隨性命也黄氏日抄云性者人物之所得以<lb/>
　生相似而不同者也命者生而長短壽夭隨所付而<lb/>
　不同者也程易傳云事有理物有形也事則有類物<lb/>
　則有羣善惡分而吉凶生矣朱子易本義云方謂事<lb/>
　情所向事物善惡各以類分又云方向也所向善則<lb/>
<pb n="7b"/>
　善人皆來所向惡則惡人皆來聚物通天下之物而<lb/>
　言好物事則所聚者皆好物事不好物事則所聚者<lb/>
　皆不好物事林次崖曰人之作事必有情意計度他<lb/>
　作好事則其情向于善作不好事則其情向于惡故<lb/>
　曰事情所向伊繼山云如情向于孝弟則仁民愛物<lb/>
　之事以類而聚情向于不孝不弟則犯上作亂之事<lb/>
　以類而聚此所謂方以類聚也吾儒異端君子小人<lb/>
　入此則出彼所謂物以羣分也姚鳳梧曰方指人念<lb/>
<pb n="8a"/>
　頭物指人説方以類聚衆理衆欲各從其意向也物<lb/>
　以羣分君子小人各從其品類也此諸説雖皆有可<lb/>
　采然畢竟以朱子易本義為當林伊姚三家不過發<lb/>
　明本義耳<lb/>
樂著太始而禮居成物集説著直略反樂著乎乾知大<lb/>
始之初禮居乎坤作成物之位<lb/>
　竊案鄭注著之言處也大始百物之始生也孔云著<lb/>
　與居相對故注以著為處集說因之然下文著不息<lb/>
<pb n="8b"/>
　者天著不動者地及著往飭歸著誠去偽先王著其<lb/>
　敎以著萬物之理皆作顯著解獨此作直略反有所<lb/>
　難通金華邵氏曰太始氣也成物形也太始本有是<lb/>
　氣樂則著而明之成物本有是形禮則居而辨之何<lb/>
　等切當豈必以處釋之乎<lb/>
昔者舜作五絃之琴以歌南風䕫始制樂以賞諸侯故<lb/>
天子之為樂也以賞諸侯之有徳者也集説石梁王氏<lb/>
曰䕫制樂豈專為賞諸侯此處皆無義理<lb/>
<pb n="9a"/>
　竊案此節舉樂之大者而言天子之事莫大于養民<lb/>
　諸侯又代天子養民者也故南風之歌取解民愠阜<lb/>
　民財之義諸侯亦必徳盛敎尊五榖時熟然後賞之<lb/>
　以樂非專為賞諸侯而制樂也王氏拘于章句毋乃<lb/>
　固乎又案南風之詩見于家語及尸子而鄭注以為<lb/>
　未聞孔䟽謂家語王肅所增加鄭所未見尸子雜説<lb/>
　不可取証故云未聞也熊氏云即弼凱風之篇大誤<lb/>
志微噍殺之音作而民思憂集説志疑當作急急促微<lb/>
<pb n="9b"/>
細噍枯減殺也<lb/>
　竊案鄭志微意細也吳公子札聽鄭風而曰其細已<lb/>
　甚山隂陸氏曰言志微以著嘽諧慢易粗厲猛起㢘<lb/>
　直勁正寛裕肉好流辟邪散皆志也據此則不必改<lb/>
　志為急亦自可通<lb/>
粗厲猛起奮末廣賁之音作而民剛毅集説廣大賁憤<lb/>
也廣憤言中間絲竹匏土革木之音皆怒也<lb/>
　竊案賁當如書用宏兹賁詩賁鼓維鏞之賁大也鄭<lb/>
<pb n="10a"/>
　氏以賁飾賁大皆非猛厲之類遂讀為憤引春秋傳<lb/>
　怒氣狡憤言怒氣充塞也集説取之然廣既可以大<lb/>
　訓賁何不可以大訓乎音大則自猛厲矣<lb/>
廣其節奏省其文采集説廣其節奏增益學者之所習<lb/>
也省其文采省察其音曲之辭使五聲之相和相應若<lb/>
五色之雜以成文采也<lb/>
　竊案文采節奏俱為樂之飾節奏如清濁髙下舞之<lb/>
　屈伸綴兆疾徐文采如文以琴瑟飾以羽毛五色成<lb/>
<pb n="10b"/>
　文而不亂皆是也舊説謂音曲相和應如五色之雜<lb/>
　以成文采非是鄭氏注下文文采節奏樂之飾也謂<lb/>
　樂之威儀何于此時獨以為節奏合耶長樂陳氏曰<lb/>
　節奏文采均聲之飾始博而終約始博之節奏不可<lb/>
　以不廣終約之文采不可以不省其解文采甚當以<lb/>
　省為省約之省與廣字對亦通<lb/>
君子反情以和其志集説反情復其性情之正也<lb/>
　竊案情者性之欲易流于不善所謂人心惟危也反<lb/>
<pb n="11a"/>
　情者反淫溺之情以復于性如下文淫樂慝禮不接<lb/>
　心術是也非復其性情之謂反情猶克己和志猶復<lb/>
　禮<lb/>
治亂以相訊疾以雅集説相即拊也所以輔相於樂治<lb/>
亂而使之理故曰治亂以相訊亦治也雅亦樂器也過<lb/>
而失節謂之疾奏此雅器以治舞者之疾故云訊疾以<lb/>
雅也<lb/>
　竊案鄭注相即拊也亦以節樂拊者以韋為表裝之<lb/>
<pb n="11b"/>
　以糠糠一名相因以名焉今齊人或謂糠為相雅亦<lb/>
　樂器名也狀如漆桶中有椎孔䟽云相所以輔相于<lb/>
　樂亂理也言治亂奏樂之時先擊相也舞者訊疾奏<lb/>
　此雅器以節之延平周氏曰相雅皆樂器名也以其<lb/>
　節樂而能治其亂則有相之道是以謂之相以其趨<lb/>
　樂之節奏而不失于雅是以謂之雅此集説所本也<lb/>
　然長樂陳氏之辨尤明禮書云拊之為物以韋為之<lb/>
　狀若鼓然書傳所以謂韋為鼓謂之搏拊是也實之<lb/>
<pb n="12a"/>
　以糠白虎通所謂拊革著以糠是也其設則堂上書<lb/>
　所謂搏拊是也其用則先歌周禮所謂登歌合奏擊<lb/>
　拊是也荀卿曰鞉拊椌楬似萬物又曰懸一鍾而尚<lb/>
　拊大戴禮曰懸一磬而尚拊子夏曰弦匏笙簧㑹守<lb/>
　拊鼔始奏以文復亂以武治亂以相訊疾以雅言尚<lb/>
　拊則拊在一鍾一磬之東也言㑹守拊鼓則衆樂待<lb/>
　其動而後作也既曰㑹守拊鼓又曰治亂以相則相<lb/>
　非拊也鄭氏以相為拊誤矣拊書謂之搏拊明堂位<lb/>
<pb n="12b"/>
　謂之拊搏盖以其或搏或拊莫適先後也爾雅和樂<lb/>
　謂之節或説節即相也晉傅休奕節賦曰口非節不<lb/>
　詠手非節不拊江左清樂有節鼓唐雅樂升歌用之<lb/>
　其詳不可考也又曰周禮笙師掌敎舂牘應雅以敎<lb/>
　祴樂鄭司農云雅狀如漆桶而弇口大二圍長五尺<lb/>
　六寸以羊韋輓之有兩紐䟽畫此約漢法云然也鄭<lb/>
　康成云雅中有椎祴樂祴夏之樂牘應雅敎其舂者<lb/>
　謂以築地笙師敎之則三器在庭可知矣賔醉而出<lb/>
<pb n="13a"/>
　奏祴夏以此三器築地為之行節樂記曰訊疾以雅<lb/>
　孔頴達曰舞者訊疾奏此雅器以應之盖樂者正也<lb/>
　賔出而舂雅欲其醉而不失正也工舞而奏雅欲其<lb/>
　訊疾而不失正也賔出之奏雅有祴樂則工舞之奏<lb/>
　雅各以其舞之曲歟<lb/>
然後聖人作為父子君臣以為紀綱集説綱維網大繩<lb/>
紀附綱小繩綱目則附於紀也三綱謂君為臣綱父為<lb/>
子綱夫為妻綱也六紀謂諸父有善諸舅有義族人有<lb/>
<pb n="13b"/>
序昆弟有親師長有尊朋友有舊也<lb/>
　竊案此以紀綱專屬綱言亦自可通邱瓊山云綱紀<lb/>
　始見于五子之歌再見于詩棫樸假樂之篇大約以<lb/>
　綱紀為喻綱為網之大繩紀為綱中絲縷之目張其<lb/>
　大者是之為綱理其細者是之為紀揚子雲云大作<lb/>
　綱小作紀如綱不綱紀不紀雖有羅網惡得一目而<lb/>
　正諸鄭詩箋云張之為綱理之為紀孔䟽曰説文云<lb/>
　綱網絃也紀别絲也然則綱乃網之大繩故盤庚云<lb/>
<pb n="14a"/>
　若網在綱有條而不紊以舉網能張網之目故張之<lb/>
　為綱也紀者别理絲縷故理之為紀以喻為政有舉<lb/>
　大綱者有理微細者朱子詩傳云凡網罟張之為綱<lb/>
　理之為紀又云綱者猶網之有綱也紀者猶絲之有<lb/>
　紀也網無綱則不能以自張絲無紀則不能以自理<lb/>
　皆是以網罟為言<lb/>
詩云莫其徳音其徳克明克明克類克長克君王此大<lb/>
邦克順克俾<hi>比</hi>集説嚴氏曰克明謂知此理克類謂觸<lb/>
<pb n="14b"/>
類而長一理渾融徹上徹下也君又尊於長學記言能<lb/>
為長然後能為君是也以之君臨大邦則克順而能和<lb/>
其民克比而能親其民順言不擾比則歡然相愛矣<lb/>
　竊案左傳成鱄曰心能制義曰度徳正應和曰莫照<lb/>
　臨四方曰明勤施無私曰類敎誨不倦曰長賞慶刑<lb/>
　威曰君慈和徧服曰順擇善而從之曰比李氏皆以<lb/>
　為斷章取義鄭氏引以説經非也故嚴氏詩緝不從<lb/>
　而自以意為解集説取之朱子以貊為莫然清静克<lb/>
<pb n="15a"/>
　明為能察是非克類為能分善惡比為上下相親其<lb/>
　餘皆從左傳之説學者所宜詳也<lb/>
鄭音好濫淫志宋音燕女溺志衛音趨數煩志齊音敖<lb/>
辟喬志此四者皆淫於色而害於徳是以祭祀弗用也<lb/>
集説濫者泛濫之意謂泛及非已之色也燕者宴安之<lb/>
意謂躭於娛樂而不反也趨數廹促而疾速也敖辟倨<lb/>
肆而偏邪也四者皆以志言淫溺較深煩驕較淺然皆<lb/>
以害徳故不可用之宗廟<lb/>
<pb n="15b"/>
　竊案既云四者皆淫于色則趨數煩志傲辟喬志自<lb/>
　當俱作淫于色解諸儒惟于鄭宋之好濫淫志燕女<lb/>
　溺志為鄭及它色宋安燕于己妻妾以衛齊為好色<lb/>
　外兼有煩喬非也左傳云煩手淫聲盖煩則趨數而<lb/>
　流于淫又曰驕奢淫佚喬則放恣而行其淫如衛宣<lb/>
　淫其婦齊襄淫其妹皆出于煩喬也<lb/>
夾振之而駟伐盛威於中國也集説一説引君執干戚<lb/>
就舞位讀天子連下句<lb/>
<pb n="16a"/>
　竊案鄭注云王與大將夾舞者振鐸以為節熊氏申<lb/>
　之曰祭統君執干戚就舞位冕而總干率其羣臣以<lb/>
　樂皇尸又下文云食三老五更于大學冕而總干尚<lb/>
　得親舞何以不得親執鐸乎此執鐸為祭天地時也<lb/>
　愚以為不然武樂在庭天子至尊下簉綴鄼與舞人<lb/>
　為列可乎矧舞有定列有定人八佾六佾之外固不<lb/>
　多庸一人其人亦不可妄厠一位果天子與大將夾<lb/>
　舞振鐸將舞人六十有四之位數天子與大將亦在<lb/>
<pb n="16b"/>
　舞位乎抑不在舞位而參介其旁乎厠諸舞位則人<lb/>
　數浮參介其旁則為亂行為離局無一可者也且既<lb/>
　曰總干而山立武王之志也久立于綴以待諸侯之<lb/>
　至也此象武王者非它人必時之天子也則天子業<lb/>
　已總干而舞立于綴兆矣又别振鐸以夾舞人即所<lb/>
　夾者何舞人而舞干振鐸其一天子兼為之乎否也<lb/>
　周禮鼓人職以金振鐸通鼓大司馬敎治兵振旅則<lb/>
　兩司馬振鐸摝鐸盖雖真戰伐亦第令司鐸之人主<lb/>
<pb n="17a"/>
　之天子與大將不親之也而况乎其為舞類也惟皇<lb/>
　氏謂武王伐紂之時王與大將親自執鐸以夾軍衆<lb/>
　今作舞樂之時令二人振鐸夾舞者象武王與大將<lb/>
　伐紂之時矣此説近情理勝于熊氏集説不引皇氏<lb/>
　而引熊氏何歟<lb/>
武王克殷反商集説反讀為及言牧野克殷師之後即<lb/>
至紂都也<lb/>
　竊案古文書云乃反商政政由舊家語作反商之政<lb/>
<pb n="17b"/>
　方氏謂反商之政而復之下文所言皆反商政之事<lb/>
　吳氏謂反復也克殷之後復商盛時之善政也鄭注<lb/>
　以反為及而集説因之非是<lb/>
名之曰建櫜集説建讀曰鍵鎖也櫜韜兵器之具兵器<lb/>
皆以鍵櫜閉藏之示不用也今詳文理名之曰建櫜一<lb/>
句當在虎皮之下將帥之上<lb/>
　竊案上文散牛散馬衅車甲包干戈使將帥為諸侯<lb/>
　五者皆建櫜之事建立也櫜韜也建立五事以示天<lb/>
<pb n="18a"/>
　下使天下知韜武而用文也故名之曰建櫜鄭氏改<lb/>
　建為鍵以甲兵之衣為櫜言閉藏兵甲而引詩載櫜<lb/>
　弓矢左傳垂櫜而入周禮櫜之欲其約為証若建櫜<lb/>
　句單指衅車甲包干戈二者而言者於是集説遂欲<lb/>
　移此句於虎皮之下將帥之上失經㫖多矣<lb/>
　<lb/>
　<lb/>
　<lb/>
<pb n="18b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　陳氏禮記集説補正卷二十三<lb/>
</p>
<p>
</p>
  </div>
</body>
</text>
</TEI>