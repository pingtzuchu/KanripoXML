<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>陳氏禮記集説補正卷十四</head> <lb/>
    <p>
<pb n="1a"/>
欽定四庫全書<lb/>
　陳氏禮記集説補正卷十四<lb/>
　　　　　　　　　　頭等侍衛納喇性徳撰<lb/>
　　　禮器<lb/>
禮器是故大備大備盛徳也禮釋回增美質措則正施<lb/>
則行集説以禮為治身之器故能大備其成人之行至<lb/>
大備則其徳盛矣禮之為用能消釋人回邪之心而増<lb/>
益其材質之美措諸身則無往不正施諸事則無往不<lb/>
<pb n="1b"/>
達<lb/>
　竊案張子曰禮器云者語其成也禮大體完備若成<lb/>
　器然措則正者言不動思慮放下無事時亦不失於<lb/>
　正施則行是利用也必大備乃利用也禮器者亦是<lb/>
　成章也不成章則有窒礙不達處禮未器則亦有不<lb/>
　達處此解器字及措字與集説不同存之以備考擇<lb/>
人官有能也集説謂助祭執事之官各因其能而任之<lb/>
　竊案人官有能禮中所該者廣不必單指祭祀言若<lb/>
<pb n="2a"/>
　司徒奉牛司馬奉羊庖人治庖祝治尊俎固是祭祀<lb/>
　中事若蘧篨蒙璆戚施直鎛聾聵司火蒙瞽修聲豈<lb/>
　盡拘之祭祀乎集説偏矣<lb/>
堯授舜舜授禹湯放桀武王伐紂時也詩云匪革其猶<lb/>
聿追來孝集説革急也言文王之作豐邑初非急於成<lb/>
己之謀惟欲追先人之事而致其方來之孝以不墜先<lb/>
業耳<lb/>
　竊案引詩者蓋證上文禮時為大之意言武王聿追<lb/>
<pb n="2b"/>
　文王之道以趨時也今但依詩文演義而不顧上文<lb/>
　殊記㫖矣<lb/>
羔豚而祭百官皆足集説無解<lb/>
　竊案羔豚薄物也王制大夫士無田則薦謂用羔豚<lb/>
　言薦而已乃謂之祭者蓋别而言之則有薦祭之異<lb/>
　以事禮言之則薦亦可謂之祭也<lb/>
天子無介集説介所以佐賔天子以天下為家無為賔<lb/>
之義故無介也<lb/>
<pb n="3a"/>
　竊案此本之注疏然孔疏又云其實餘事亦有介副<lb/>
　故鬯人共介鬯是天子臨鬼神使介執鬯也<lb/>
祭天特牲集説特獨也<lb/>
　竊案疏云天神尊貴質故祭止一特集説本之然尚<lb/>
　有未詳者衛氏集説所引新説云天地之祭有兩牲<lb/>
　有降之者有祀之者燔柴于泰壇瘞埋于泰圻實牲<lb/>
　體焉所以降之在始祭之時也掃地而祭羞牲體焉<lb/>
　所以祀之在正祭之時也故牛人曰凡祭祀共其享<lb/>
<pb n="3b"/>
　牛求牛享牛祀神之牛也求牛降神之牛也降神之<lb/>
　牛於天則騂犢于地則黝牲各從其類也祀神之牛<lb/>
　于天用蒼于地用黄各象其功也此經特牲蓋言饗<lb/>
　牛而已<lb/>
大路繁纓一就次路繁纓七就集説殷世尚質其祭天<lb/>
所乗之車木質而已無别雕飾謂之大路繁馬腹帶也<lb/>
纓鞅也在馬膺前染絲而織以為罽五色一帀曰就就<lb/>
猶成也繁與纓皆以此罽為之車朴素故馬亦少飾也<lb/>
<pb n="4a"/>
大路之下有先路次路次路殷之第三路也供卑雜之<lb/>
用故就數多郊特牲云次路五就此盖誤為七就<lb/>
　竊案大路繁纓一就殷祭天之車也周禮王之五路<lb/>
　玉路繁纓十有二就金路九就象路七就革路五就<lb/>
　木路翦繁鵠就陸氏曰繁纓如字繁纓言其文之繁<lb/>
　也巾車云玉路樊纓十有再就謂之繁纓以此冕之<lb/>
　玉一名繁露與此同義士喪禮云馬纓三就則所謂<lb/>
　就者其纓而已鄭氏讀繁為鞶帶之鞶而以就為一<lb/>
<pb n="4b"/>
　匝非是方氏曰大路繁纓一就次路繁纓七就者殷<lb/>
　尚質故就之少者為大就之多者為次也至于周則<lb/>
　以多者為貴故玉路則十有再就然郊特牲言大路<lb/>
　繁纓一就先路三就次路五就而此則言次路七就<lb/>
　何也蓋彼所謂五就者指繼先路之次路也此所謂<lb/>
　七就指繼次路而又次者也顧命于革路象路通謂<lb/>
　之次路亦若是而已且自上而下降殺以兩由一以<lb/>
　至三由三以至五由五以至七固其理也以周路之<lb/>
<pb n="5a"/>
　有五則殷輅固不止于三矣二篇所言亦互相備爾<lb/>
　考之于書周所謂大路者非此所謂大路也周以玉<lb/>
　路為大此則木路為大爾周所謂先路次路者非此<lb/>
　所謂先路次路也周以行之前後為先與次此則以<lb/>
　等之上下為先與次爾愚案陸氏方氏之言則集説<lb/>
　依注疏改繁為鞶改七為五者過于信鄭注而疑記<lb/>
　文矣<lb/>
鬼神之祭單席集説鬼神異于人不假多席以為温煖<lb/>
<pb n="5b"/>
也<lb/>
　竊案此本注疏然陳氏謂周官之法祀先王之席如<lb/>
　覲饗祔之數而天神之祭則稾鞂而已此言鬼神之<lb/>
　祭單席者殆非周制也<lb/>
五獻之尊門外缶門内壺君尊瓦甒此以小為貴也集<lb/>
説引疏曰壺大一石瓦甒五斗缶又大於壺<lb/>
　竊案鄭注云缶大小未聞故集説亦不言數然案方<lb/>
　氏則云爾雅言盎謂之缶雖不言其所容以算法推<lb/>
<pb n="6a"/>
　之掬四謂之豆積之至于缶二謂之鍾則缶蓋四石<lb/>
　之名也缶之名雖同缶之用則不一有用之以盛酒<lb/>
　者若坎所謂用缶是也有用之以汲水者若比所謂<lb/>
　盈缶是矣有用之以節樂者若離所謂鼔缶是矣陸<lb/>
　氏又謂燕禮司宫尊于東楹之西兩方壺豈所謂門<lb/>
　内壺者耶公尊瓦本在尊南上豈所謂君尊瓦甒者<lb/>
　耶士旅食于門而兩圓壺豈所謂門外缶者耶圓壺<lb/>
　雖非缶其陳設之序則然<lb/>
<pb n="6b"/>
天子之堂九尺諸侯七尺大夫五尺士三尺集説考工<lb/>
記堂崇三尺是殷制此周制爾<lb/>
　竊案孔疏案考工記殷人重屋堂崇三尺鄭差之云<lb/>
　夏高一尺故知此九尺者周法也集説本之然周氏<lb/>
　又謂天子之堂九尺非周制周之上公以九為節則<lb/>
　天子當以十二為節<lb/>
天子之冕朱緑藻集説周用五采此言朱緑或是前代<lb/>
之制<lb/>
<pb n="7a"/>
　竊案藻必五采特言朱緑則舉其華者該之也亦與<lb/>
　雜帶君朱緑同義注疏必以為前代而非周甚不必<lb/>
　也<lb/>
燔柴於奥<hi>爨</hi>夫奥者老婦之祭也盛於盆尊於瓶集説<lb/>
此亦言臧文仲不能正失禮之事周禮以燔柴祀日月<lb/>
星辰有大火之次故祭火神則燔柴也今弗綦為禮官<lb/>
謂爨神是火神遂燔柴祭之是失禮矣禮祭至尸食竟<lb/>
而祭爨神宗婦祭饎爨烹者祭饔爨其神則先炊也故<lb/>
<pb n="7b"/>
謂之老婦惟盛食於盆盛酒於瓶卑賤之祭耳雖卑賤<lb/>
而必祭之者以其有功於人之飲食故報之也<lb/>
　竊案鄭注奥當為爨字之誤也或作竈故集説從之<lb/>
　不知祝融并奥及爨三者不同祝融古火官之長五<lb/>
　祀之神祀於郊奥者是竈之神常祀在夏以老婦配<lb/>
　之有俎及籩豆設於竈陘又延尸入奥爨者宗廟祭<lb/>
　後直祭先炊老婦之神在於爨竈孔疏甚明當時人<lb/>
　祭先炊於爨竈誤以為火神而燔柴臧文仲不能正<lb/>
<pb n="8a"/>
　故孔子譏之奥或作竈者近之鄭作爨者恐非蓋祭<lb/>
　爨者必於竈祭竈者必延尸於奥故誤竈為奥若爨<lb/>
　字則不相似矣又集説本孔疏謂燔柴於奥亦弗綦<lb/>
　所為疑屬臆斷案記文但説弗綦逆祀鄭注亦以燔<lb/>
　柴為時人未嘗專指弗綦也<lb/>
或素或青夏造殷因集説殷尚白夏尚黒素即白也青<lb/>
即黒也此類皆制作之末舉此以例其餘則前之創造<lb/>
後之因仍皆可知矣<lb/>
<pb n="8b"/>
　竊案上句言革下句言因或素或青所謂損益其小<lb/>
　過不及者也夏造殷因所謂殷因於夏禮者也舉素<lb/>
　青則周之尚赤在其中矣舉夏殷則周因殷禮亦從<lb/>
　可推矣集説混而無别<lb/>
因名山升中於天因吉土以饗帝於郊集説中平也成<lb/>
也巡守而至方岳之下必因此名山升進此方諸侯治<lb/>
功平成之事以告於天舜典柴岱宗即其禮也吉土王<lb/>
者所卜而建都之地也兆於南郊嵗有常禮<lb/>
<pb n="9a"/>
　竊案集説以升中於天為升此方諸侯之治功以告<lb/>
　於天恐非是中者中心也巡守之時至方岳則燔柴<lb/>
　而達我中心之精意於天吉土集説以為王者所卜<lb/>
　建都之地亦非是蓋謂兆五帝於四郊而卜其吉土<lb/>
　以為壇墠也<lb/>
三牲魚腊集説腊獸也少牢禮云腊用麋<lb/>
　竊案易有腊肉云乾肉也不必専主獸故方氏以魚<lb/>
　腊為薧魚<lb/>
<pb n="9b"/>
龜為前列先知也金次之見情也集説陳列之序龜獨<lb/>
在前以其知吉凶故先之金在其次以人情所同欲故<lb/>
云見情也<lb/>
　竊案集説解見情以金為人所同欲故次於龜殊失<lb/>
　記㫖夫見金而欲者末世陋習聖王制禮教人先義<lb/>
　後利豈以金見同欲之情乎先儒有二説一云金能<lb/>
　照物露見其情一云上文内金示和此見其情之和<lb/>
　也並存之<lb/>
<pb n="10a"/>
其出也肆夏而送之蓋重禮也集説諸侯為助祭之賔<lb/>
禮畢而出在無算爵之後樂工歌陔夏之樂章以送之<lb/>
注讀肆為陔者周禮鍾師掌九夏尸出入奏肆夏客醉<lb/>
而出則奏陔夏故知此當為陔也<lb/>
　竊案長樂陳氏謂王行大饗之禮四海諸侯各以其<lb/>
　職來祭其祭而入也各貢國之所有以修職其畢而<lb/>
　出也王奏肆夏之樂而送之肆夏天子所以享元侯<lb/>
　也以饗元侯之樂送來祭之諸侯重也其義當矣新<lb/>
<pb n="10b"/>
　安王氏曰鄭謂肆夏當作陔夏案大司樂王出入奏<lb/>
　王夏尸出入奏肆夏而大饗諸侯則諸侯出入奏肆夏<lb/>
　考其意饗則賔出奏肆夏重賔也然則助祭之後出廟門<lb/>
　疑奏肆夏不奏陔夏鄭謂助祭之後無算爵禮畢客<lb/>
　醉而出宜奏陔夏故燕禮大射賔出皆奏陔夏明不<lb/>
　失禮其説不然饗於廟燕於寢故曰享以訓共儉其<lb/>
　禮意主於嚴燕以示慈惠其禮意主於歡為其無算<lb/>
　爵故也廟中之享必不至醉享於廟燕不於廟安得<lb/>
<pb n="11a"/>
　奏陔夏以警其失禮乎集説仍鄭注改肆為陔者誤<lb/>
　也<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="11b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　陳氏禮記集説補正卷十四<lb/>
</p>
<p>
</p>
  </div>
</body>
</text>
</TEI>