<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>陳氏禮記集說補正卷三十七</head> <lb/>
    <p>
<pb n="1a"/>
欽定四庫全書<lb/>
　陳氏禮記集說補正卷三十七<lb/>
　　　　　　　　　　頭等侍衛納喇性徳撰<lb/>
　　　冠義<lb/>
冠義第四十三集說䟽曰冠禮起早晚書傳無正文世<lb/>
本云黄帝造旃冕是冕起于黄帝也黃帝以前以羽皮<lb/>
為冠以後乃用布帛其冠之年天子諸侯皆十二<lb/>
　竊案山隂陸氏曰二十曰弱冠則二十而冠禮之大<lb/>
<pb n="1b"/>
　節在是也惟天子諸侯十五而冠早成其徳先儒謂<lb/>
　晉侯曰國君十五而生子冠而生子禮也君可以冠<lb/>
　矣魯㐮公是時年十二諸侯十二冠誤矣葢曰可以<lb/>
　冠則非禮之正也金縢王與大夫盡弁成王時年十<lb/>
　五則冠在是嵗可知陸氏之言是也十五為入大學<lb/>
　之年可以成其德矣十二而冠保其無有童心乎而<lb/>
　以成人之道責之過矣世之人謂文王十五而生武<lb/>
　王尚有伯邑考又以冠而後生子故謂天子諸侯十<lb/>
<pb n="2a"/>
　二而冠究之文王之事當闕疑而以陸氏之言為正<lb/>
　也<lb/>
禮義之始在於正容體齊顔色順辭令集說方氏曰容<lb/>
體欲其可度故曰正顔色欲其可觀故曰齊辭令欲其<lb/>
可從故曰順<lb/>
　竊案正容體齊顔色順辭令即動容貌斯逺暴慢矣<lb/>
　正顔斯近信矣出辭氣斯逺鄙倍矣此曽子臨啓手<lb/>
　足之時所以告孟敬子者也君子之道三終身守此<lb/>
<pb n="2b"/>
　而已故下文曰禮義偹則正之齊之順之非禮義之<lb/>
　始與馬氏其知之矣<lb/>
古者冠禮筮日筮賔所以敬冠事敬冠事所以重禮重<lb/>
禮所以為國本也集說吕氏曰禮重則人道立此國之<lb/>
所以為國也故曰為國本方氏曰筮日所以求夫天之<lb/>
吉筮賔所以擇夫人之賢<lb/>
　竊案馬氏曰旬之外筮日前期三日筮賔筮日必吉<lb/>
　者所以期終身之吉筮賔必賢者所以要終身之賢<lb/>
<pb n="3a"/>
　故戒賔辭曰願吾子之教之也筮則質之於鬼神也<lb/>
　郝氏曰日謂行冠之日賔謂加冠之賔國本謂君臣<lb/>
　父子長㓜之禮立國之本也是冠者非子自冠之亦<lb/>
　非父冠之是賔加之也不特此也醮與字亦賔醮之<lb/>
　字之也而集說不言故補之且禮有重于君臣父子<lb/>
　長㓜者歟不據上文而泛言禮烏見其為立國之本<lb/>
　乎<lb/>
三加彌尊示有成也集說始加緇布冠再加皮弁次加<lb/>
<pb n="3b"/>
爵弁三加而服彌尊亦所以為成人敬也<lb/>
　竊案三加彌尊不特所加之冠異而衣裳亦異也醮<lb/>
　於客位三加而後醮之也而集說不言長樂陳氏曰<lb/>
　上而有冠則天道也中而有服則人道也下而有履<lb/>
　則地道也故三加而彌尊莫不有此三者焉夫始加<lb/>
　也其冠則緇布而服則𤣥端爵韠屨則黑而其絇青<lb/>
　再加也冠則皮弁而服則素積素韠屨則白而其絇<lb/>
　緇及其三加則冠為爵弁而授之以纁裳韎鞈屨則<lb/>
<pb n="4a"/>
　纁而其絇黒其加之有序有章雖衆人由之亦足以<lb/>
　得性命之文而况夫君子者乎所謂喻其志則有成<lb/>
　者凡在是也三加而後醮據儀禮<lb/>
見於母母拜之集說母之拜子先儒疑焉䟽以為脯自<lb/>
廟中來故拜受非拜子也吕氏以為母有從子之義故<lb/>
屈其庸敬以伸斯須之敬方氏從䟽義皆非也此因成<lb/>
人而與為禮一句似乎凡冠者皆然故啓讀者之疑惟<lb/>
石梁王氏云記者不知此禮為嫡長子代父承祖者與<lb/>
<pb n="4b"/>
祖為正體故禮之異于衆子也斯言盡之矣<lb/>
　竊案數說皆非也據儀禮冠者奠觶於薦東降筵北<lb/>
　靣坐取脯降自西階適東壁北面見於母母拜受子<lb/>
　拜送母又拜注云婦人于丈夫雖其子猶俠拜侠古<lb/>
　挾切音夾並也為童子時子拜母而已冠者成人成<lb/>
　人則丈夫故與為禮也疑此者讀儀禮則釋然矣<lb/>
𤣥冠𤣥端奠摰於君遂以摯見於卿大夫鄉先生以成<lb/>
人見也集說𤣥冠齊冠也𤣥端服天子燕居之服諸侯<lb/>
<pb n="5a"/>
及卿大夫士之齊服也摰用雉郷先生鄉之年徳俱高<lb/>
者或致仕之人也<lb/>
　竊案集說之言未偹孔氏曰此𤣥冠𤣥端則異於朝<lb/>
　服之衣但衣冠上士則𤣥裳中士則黄裳下士則雜<lb/>
　裳以其初成人故著𤣥端異扵朝服也若朝服則素<lb/>
　裳奠摰奠之於君也遂以摰見於卿大夫鄉先生者<lb/>
　以摰謂以雉也故士相見禮冬用雉夏用腒見於卿<lb/>
　大夫在朝之卿大夫也鄉先生謂鄉老而致仕者也<lb/>
<pb n="5b"/>
　嚴陵方氏曰𤣥冠𤣥端者齊服也既加以緇布冠矣<lb/>
　而又服𤣥冠者葢緇布則古之齊冠也𤣥冠則今之<lb/>
　齊冠也緇布以既冠而敝之故奠摰則加𤣥冠焉摰<lb/>
　則夏用腒也乾雉以防腐敗之患故也鄉大夫則鄉<lb/>
　之有職事者鄉先生則鄉之有年徳者既加皮弁之<lb/>
　朝服而奠摰止齊服者取夫潔已以進也童子則委<lb/>
　摰而退耳以摰見故曰以成人見也<lb/>
　　　昬義<lb/>
<pb n="6a"/>
昬義第四十四集說䟽曰謂之昬者娶妻之禮以昬為<lb/>
期因名焉必以昬者取陽徃隂來之義<lb/>
　竊案冠義言冠之始與冠之年而昬之始與年未言<lb/>
　也孔氏曰天地初分之後遂皇時則有夫婦是夫婦<lb/>
　始自遂皇也譙周云太昊制嫁娶儷皮為禮是儷皮<lb/>
　起於太昊也五帝以前為昬不限同姓異姓三王以<lb/>
　來文家異姓為昬質家同姓為昬其昬之年則大戴<lb/>
　禮男三十女二十自天子逹於庶人一也然舜年三<lb/>
<pb n="6b"/>
　十不娶謂之鰥文王十五生武王尚有兄伯邑考則<lb/>
　人君㛰娶早矣先儒又以男二十冠女十五而筓自<lb/>
　此以後可以嫁娶至男三十女二十是正禮也至若<lb/>
　嫁娶之時周禮仲春㑹男女周南之子于歸詠桃華<lb/>
　灼灼序者謂昬姻以時則昏期在仲春明矣故時過<lb/>
　者有摽梅之恨然家語及荀子又有霜降迎女冰冸<lb/>
　殺内之說與周禮周詩矛盾故毛鄭之義各有不同<lb/>
　朱子傳詩從鄭晚年輯儀禮經傳通觧又兼存家語<lb/>
<pb n="7a"/>
　荀子之文羅願有昏問一篇特從周禮可以折衷諸<lb/>
　家矣<lb/>
問名集說問名者問女生之母名氏也<lb/>
　竊案集說同孔氏之說也孔氏曰問名者問其女之<lb/>
　所生母之姓名故昏禮云為誰氏言女之母何姓氏<lb/>
　也是問女母之姓氏也又賈氏儀禮䟽云言問名者<lb/>
　問女之姓氏不問三月之名故下記問辭云某既受<lb/>
　命将加諸卜敢問女為誰氏鄭氏云誰氏者謙也不<lb/>
<pb n="7b"/>
　必其主人之女是問姓氏也然以姓氏為名者名有<lb/>
　二種一者是名字之名三月之名是也一者是名號<lb/>
　之名故孔安國注尚書以舜為名鄭君目録以曽子<lb/>
　為名亦據子為名皆是名號為名者也今以姓氏為<lb/>
　名亦名號之類也又下記䟽云納采則知女之姓矣<lb/>
　今乃更問女為誰氏者恐非主人之女假外人之女<lb/>
　収飬之是謙不敢必主人之女也其本云問名而云<lb/>
　誰氏者婦人不以名行眀本不問女之三月名此名<lb/>
<pb n="8a"/>
　即名號之名若尚書孔注云虞氏舜名舜為謚號猶<lb/>
　為名觧之眀姓氏亦得為名若然本問名上氏姓故<lb/>
　云誰氏也是問女之姓氏也新安朱子曰孔䟽問名<lb/>
　與儀禮賈氏䟽不同未詳孰是愚則謂問母之姓氏<lb/>
　迂矣賈䟽為長也<lb/>
葢親受之於父母也集說無觧<lb/>
　竊案孔氏曰葢親受之於父母也者於時女房中南<lb/>
　面母在房户外之西南面壻既拜訖旋降出女出房<lb/>
<pb n="8b"/>
　南面立於母左父西面戒之女乃西行母南面戒之<lb/>
　是壻親受之於父母但親受之非是分眀手有親受<lb/>
　示有親受之義故云蓋以疑之京山郝氏曰親受受<lb/>
　女也父母女父母也<lb/>
婦執笲棗栗段脩以見集說笲之為器似筥以竹或葦<lb/>
為之衣以青繒以盛此棗栗段脩之贄脩脯也加薑桂<lb/>
治之曰段脩<lb/>
　竊案集說下言婦席於户牖間矣而不言舅姑之坐<lb/>
<pb n="9a"/>
　處何也孔氏曰婦執笲棗栗段脩以見者案士昬禮<lb/>
　舅坐於阼間西面姑坐於房外南面婦執笲棗栗進<lb/>
　東靣拜奠於舅席訖婦又執段脩升進北面拜奠於<lb/>
　姑席是也舅姑各有坐處棗栗段脩分奠舅姑而集<lb/>
　說不言故補之<lb/>
厥眀舅姑共饗婦以一獻之禮奠酬集說厥眀昬禮之<lb/>
又明日也昬禮注云舅姑共饗婦者舅獻爵姑薦脯醢<lb/>
又云舅洗於南洗洗爵以獻婦也姑洗於北洗洗爵以<lb/>
<pb n="9b"/>
酬婦也賈䟽云舅獻姑酬共成一獻仍無妨姑薦脯醢<lb/>
此說是也但婦酬舅更爵自薦又云奠酬酬酢皆不言<lb/>
處所以例推之舅姑之位當如婦見舅席於阼姑席於<lb/>
房外而婦行更爵自薦及奠獻之禮歟<lb/>
　竊案儀禮士昬禮饗婦與婦見同日此云厥明與士<lb/>
　昬異故鄭注曰昬禮不言厥眀此言之者容大夫以<lb/>
　上禮多或異日孔䟽曰此士昬禮也故有特豚饋於<lb/>
　舅姑若大夫以上非惟特豚而已雖以士為主亦兼<lb/>
<pb n="10a"/>
　眀大夫故有厥眀共饗婦若士婦見舅姑之日即舅<lb/>
　姑饗婦故士昬禮舅姑醴婦醴婦既訖即饗之不待<lb/>
　厥眀也集說略無分别何也又案舅洗於南洗洗爵<lb/>
　以獻婦云云乃信齋楊氏儀禮圖觧之說而混於昬<lb/>
　禮鄭注使讀者不知出自誰氏誤亦甚矣<lb/>
是以古者婦人先嫁三月祖廟未毁教於公宫祖廟既<lb/>
毁教於宗室集說祖廟未毁者言此女猶於此祖有服<lb/>
也則于君為親故使女師教之於公宫公宫祖廟也既<lb/>
<pb n="10b"/>
毁謂無服也則於君為踈故教之于宗子之家<lb/>
　竊案内則女子十年不出使姆教成之是已前恒教<lb/>
　也嫁前三月而特就公宫之教者欲尊之也公宫天<lb/>
　子諸侯之祖廟也天子當言王宫而此言公宫者謂<lb/>
　公之宫若公邑及官家之宫爾故知兼天子諸侯也<lb/>
　此昬義雖記士禮自此以下廣眀天子以下教女及<lb/>
　夫婦之義也教之者女師即詩周南云言告師氏則<lb/>
　昬禮注云姆婦人五十無子出者也此皆集說所未<lb/>
<pb n="11a"/>
　及引者故詳之教於宗室集說但言宗子之家而宗<lb/>
　之大小未之别也孔氏曰與大宗近者於大宗教之<lb/>
　與大宗逺者於小宗教之此記謂君之同姓若君之<lb/>
　異姓亦有大宗小宗其族人嫁女各于其家也此可<lb/>
　謂詳眀矣<lb/>
教成祭之牲用魚芼之以蘋藻所以成婦順也集說祭<lb/>
之者祭所出之祖也魚與蘋藻皆水物隂類也芼之為<lb/>
羹也<lb/>
<pb n="11b"/>
　竊案孔氏曰祭之者祭女所自出之祖也此女出於<lb/>
　君之髙祖則祭高祖廟出於君之曾祖則祭曾祖以<lb/>
　下皆然女親行祭詩云誰其尸之有齋季女是也君<lb/>
　則使有司告之若卿大夫以下則女主之宗子掌其<lb/>
　禮也鄭氏曰掌其禮實蘋藻為羹菜祭無牲牢告事<lb/>
　耳非正祭也其齊盛用黍云集說不言祭者為誰告<lb/>
　事之祭與正祭有别故補之<lb/>
　陳氏禮記集説補正卷三十七<lb/>
</p>
<p>
</p>
  </div>
</body>
</text>
</TEI>