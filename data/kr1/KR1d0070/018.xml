<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>陳氏禮記集説補正卷十八</head> <lb/>
    <p>
<pb n="1a"/>
欽定四庫全書<lb/>
　陳氏禮記集説補正卷十八<lb/>
　　　　　　　　　　頭等侍衛納喇性徳撰<lb/>
　　　明堂位<lb/>
九采之國應門之外北面東上集説䟽曰此是九州之<lb/>
牧謂之采者以采取當州美物而貢天子故王制曰千<lb/>
里之外曰采<lb/>
　竊案新安王氏曰周官侯服外有甸服男服采服衛<lb/>
<pb n="1b"/>
　服外乃有蠻服夷服鎮服蕃服周官所謂六年五服<lb/>
　一朝者侯甸男采衛也作洛之役稱侯甸男邦采衛<lb/>
　見士於周皆不及蠻夷而采服諸侯與焉今蠻夷戎<lb/>
　狄之國在宫門外九采之國反在應門外鄭説曰九<lb/>
　采九州之牧何所據而為此説也大抵此記之言多<lb/>
　所可疑與諸經不合集説未一一細辨也<lb/>
明堂也者明諸侯之尊卑也集説無解<lb/>
　竊案明堂之說諸儒紛紛不一惟大戴記以為天子<lb/>
<pb n="2a"/>
　之路寢又以為文王之廟者近是蓋寢廟之制皆前<lb/>
　堂後室前堂向明故曰明堂天子有三朝而燕朝在<lb/>
　路寢之明堂每日退朝聽政之所不於此見諸侯秋<lb/>
　冬諸侯來朝天子在太廟之明堂負依而立若此篇<lb/>
　所記諸侯朝位蓋周公營洛邑時制為此禮大朝享<lb/>
　則於洛邑文王廟之明堂受之也記者不察以明諸<lb/>
　侯之尊卑解其義謬矣嚴陵方氏又從而推廣之謂<lb/>
　明有三義孔子言宗祀文王於明堂則祀事以之明<lb/>
<pb n="2b"/>
　故也孟子言行王政於明堂則政事以之明故也此<lb/>
　言朝諸侯於明堂則朝事以之明故也其説尤謬乃<lb/>
　大全復取之何耶<lb/>
成王以周公為有勲勞於天下是以封周公於曲阜地<lb/>
方七百里革車千乘集説孟子言公侯皆方百里又言<lb/>
周公封於魯地方百里而此云七百里者蓋以百里之<lb/>
田為魯本國如後世食實封也并附庸為七百里所謂<lb/>
錫之山川土田附庸也周禮封疆方五百里之制當時<lb/>
<pb n="3a"/>
設法未行不可以據　問孟子説齊魯皆封百里而先<lb/>
生向説齊魯始封七百里者何耶朱子曰此等處皆難<lb/>
考<lb/>
　竊案此記所云七百里集説雖謂并附庸言之恐未<lb/>
　可據信蓋天子之畿方千里其地百同出車萬乘魯<lb/>
　之地若方七百里凡四十九同蓋半天子之國矣豈<lb/>
　止革車千乘耶觀魯頌云公車千乗則孟子儉於百<lb/>
　里之言誠可信矣吳臨川亦云孟子曰周公之封於<lb/>
<pb n="3b"/>
　魯地非不足而儉於百里其後定制諸侯之地方四<lb/>
　百里乃是周公制作禮樂時事蓋除王所食之外有<lb/>
　方百里之國有方百里之鄙并附庸二十六國為方<lb/>
　四百里此記所云地方七百里者夸大之詞非其實<lb/>
　也況周公受封在武王克商之後魯公就國亦在武<lb/>
　王初喪之時今此乃云成王以周公為有勲勞於天<lb/>
　下然後封之於曲阜而有方七百里之地妄矣方百<lb/>
　里則有輕重車凡千乘<lb/>
<pb n="4a"/>
薦用玉豆雕篹集説篹籩也雕飾其柄故曰雕篹<lb/>
　竊案鄭注篹籩屬孔䟽篹形似筥亦薦時所用篹用<lb/>
　竹不可刻飾故雕鏤其柄據此則篹是籩之類非即<lb/>
　籩也集説似誤然孔疏謂竹不可刻飾而雕鏤其柄<lb/>
　者亦非也今之竹刻甚多豈古人獨拙於今人焉知<lb/>
　非雕鏤其身而必指言柄乎<lb/>
升歌清廟下管象朱干玉戚冕而舞大武皮弁素積裼<lb/>
而舞大夏集説象象武詩也堂下以管吹象武之詩故<lb/>
<pb n="4b"/>
曰下管象也<lb/>
　竊案清廟周頌祭文王之詩象是文王之舞維清亦<lb/>
　祭文王之詩即象舞之樂歌也武則大武之樂歌武<lb/>
　言勝殷遏劉維清不言征伐則象決非武舞矣注䟽<lb/>
　以文王武王之舞皆名為象維清象舞為文王下管<lb/>
　象為武王其意蓋謂清廟其管象若皆為文王不應<lb/>
　有上下之别殊不知古樂歌者在上匏竹在下凡以<lb/>
　人歌者皆曰升歌亦曰登歌以管奏者皆曰下管周<lb/>
<pb n="5a"/>
　禮大師帥瞽登歌下管奏樂器書言下管鼗鼓是也<lb/>
　清廟以人歌之自宜升象以管奏之自宜下凡樂皆<lb/>
　有堂上堂下之奏也集説於文王世子篇既取嚴氏<lb/>
　説以正注䟽之訛於此記仍以象武為解不㡬自相<lb/>
　矛盾歟内則成童舞象亦謂文王之舞<lb/>
是故夏礿秋嘗冬烝春社秋省而遂大蜡天子之祭也<lb/>
集説魯在東方或有朝於方岳之歲則廢春祠故此略<lb/>
之秋省秋歛也年不順成則八蜡不通必視年之上下<lb/>
<pb n="5b"/>
以為蜡之豐嗇舊讀省為獮者非<lb/>
　竊案鄭注不言春祠魯在東方王東巡狩以春或闕<lb/>
　之孔䟽魯在東方朝常以春當朝之年以朝闕祭巡<lb/>
　狩在二月不於正月祭者諸侯預前待乎竟故也嚴<lb/>
　陵方氏亦曰不言春祠與王制言烝則不礿同義其<lb/>
　所異者特彼以礿為春祭耳春祭闕祠而不闕社者<lb/>
　祠君之所獨社則民之所同故也集説葢本其意以<lb/>
　愚考之周家六年五服一朝十二年王乃時巡王非<lb/>
<pb n="6a"/>
　歲歲東巡狩至於岱宗魯侯亦非歲歲朝於鎬洛也<lb/>
　安得春祠常闕著為定典乎且王制諸侯礿則不禘<lb/>
　禘則不嘗嘗則不烝烝則不礿亦縁見春秋中惟有<lb/>
　禘烝嘗三祭謂魯惟行此三祭故云爾古制未必盡<lb/>
　然夫四時之祭不可闕不言春祠有脱文爾先儒謂<lb/>
　王春東巡則魯闕春祭當朝之年用春則亦闕祭非<lb/>
　也又案春社以祈年秋社以報賽春省以補耕秋省<lb/>
　以助歛此記於社言春不言秋春足以該秋也於省<lb/>
<pb n="6b"/>
　言秋不言春秋足以該春也集説太略<lb/>
庫門天子臯門雉門天子應門集説天子五門路應雉<lb/>
庫臯由内而外路門亦曰畢門今魯庫門之制如天子<lb/>
臯門雉門之制如天子應門也<lb/>
　竊案天子有五門本於鄭注實無所稽據清江劉氏<lb/>
　謂以詩書禮春秋考之天子與諸侯皆三門但門同<lb/>
　而名不同耳天子有臯應畢無庫雉路諸侯有庫雉<lb/>
　路無臯應畢明堂位所言葢魯用王禮門制同王門<lb/>
<pb n="7a"/>
　而名不同也<lb/>
有虞氏之旂夏后氏之綏集説周禮交龍為旂綏讀為<lb/>
緌以旄牛尾注於杠首而垂之者也鄭云當言有虞氏<lb/>
之緌夏后氏之旂謂虞質於夏惟緌而已至夏世乃有<lb/>
旂之制也<lb/>
　竊案鄭以虞旂夏綏為誤遂兩易之而讀綏為緌如<lb/>
　冠𬎼之蕤謂注旄牛尾於杠首所謂大麾恐非也下<lb/>
　文有虞氏之綏乃喪葬之飾鄭豈因此而改歟應氏<lb/>
<pb n="7b"/>
　曰子華子謂舜建大常舜惟建旂常耳至夏復綏之<lb/>
　以羽旄綏者旒之係於繩而華者也陳氏曰旂之制<lb/>
　始於舜此有虞氏之旂也至於夏則致飾矣故曰綏<lb/>
　方氏曰旂即所謂交龍為旂也殷之大帛即雜帛之<lb/>
　物周之大赤即通帛之旃唯麾不在九旂之數故以<lb/>
　綏名之此雖皆臆説然較改字者為優故並存之以<lb/>
　俟考<lb/>
夏后氏以龍勺殷以䟽勺周以蒲勺集説龍勺刻畫為<lb/>
<pb n="8a"/>
龍頭䟽勺刻畫䟽通也蒲勺者合蒲為鳧頭之形其口<lb/>
微開如蒲草本合而末微開也三者皆謂勺之柄頭耳<lb/>
　竊案龍勺為龍頭無疑矣以蒲勺為鳧頭恐未必然<lb/>
　陸氏又以䟽勺為雉頭不知何據豈雉曰䟽趾故為<lb/>
　此説歟更詳之<lb/>
拊搏玉磬揩擊大琴大瑟中琴小瑟四代之樂器也集<lb/>
説拊搏舊説以韋為之充之以糠形如小鼓揩擊謂<lb/>
柷敔皆所以節樂者方氏以為或拊或搏或揩或擊皆<lb/>
<pb n="8b"/>
言作樂之事又案書傳云戛擊考擊也搏至拊循也皆<lb/>
與此文理有礙當從鄭注<lb/>
　竊案拊搏玉磬揩擊琴瑟與書言戛擊鳴球搏拊琴<lb/>
　瑟同義拊取聲淺搏取聲深揩取聲淺擊取聲深注<lb/>
　䟽以為樂器者泥於記文而云然其實非也集説不<lb/>
　從方氏而從鄭氏何耶<lb/>
米廩有虞氏之庠也序夏后氏之序也集説孟子言夏<lb/>
曰校殷曰序<lb/>
<pb n="9a"/>
　竊案集説引孟子以見異而不解其所以予取方<lb/>
　氏説足之孟子以殷為序周為庠而此以夏后為<lb/>
　序虞為庠者盖以其養人於此則皆可謂之庠以其<lb/>
　習射於此則皆可謂之序也<lb/>
大璜封父龜天子之器也集説封父國名<lb/>
　竊案左傳周公相王室以尹天下於周為睦分魯以<lb/>
　大路大旂夏后氏之璜封父之繁弱夏后氏之璜即<lb/>
　此大璜封父之繁弱方氏以為大弓陸氏以為即此<lb/>
<pb n="9b"/>
　封父龜葢此龜一名繁弱以其善中而名之也未知<lb/>
　是否<lb/>
周獻豆集説獻讀為娑獻尊刻畫鳳羽則此豆亦必刻<lb/>
畫鳳羽故名也<lb/>
　竊案前尊用犧象之犧本謂尊為牛之形而集説取<lb/>
　舊注音莎謂刻畫鳳羽娑婆然也此獻豆集説又從<lb/>
　舊注音娑不知獻者若周官所謂再獻之獻再獻對<lb/>
　朝踐言之則朝踐為初獻矣醢人所謂朝踐之豆者<lb/>
<pb n="10a"/>
　初獻也所謂饋食之豆者再獻也此言獻豆則主祭<lb/>
　祀之豆爾司尊彞所謂獻尊義亦類此但未審飾此<lb/>
　豆尊者果加刻畫否耳胡翰曰禮有犧尊即獻尊也<lb/>
　司尊彞云其朝踐用兩獻尊其再獻用兩象尊鄭氏<lb/>
　讀獻為犧又音犧為摩莎之莎非也獻舉其事犧言<lb/>
　其象其為尊一而已以其尊一而謂其音亦同不可<lb/>
　也犧尊與象尊相須鄭氏謂犧尊飾以翡翠羽象尊<lb/>
　尊以象鳯凰其説亦非也蓋犧尊為牛形象尊為象<lb/>
<pb n="10b"/>
　形皆周尊也王肅云犧象之尊全刻牛象之形鑿背<lb/>
　為尊宋劉杳言古者犧尊彞尊皆刻木為鳥獸鑿頂<lb/>
　及背以出納酒二家之言近之而杳又云魯郡地中<lb/>
　得大夫子尾送女器有尊作犧牛形晉永嘉中青州<lb/>
　盜發齊景公冢獲二尊狀類牛象或者古之遺制也<lb/>
　苟以為刻木安能久置地中不壞或謂犧尊畫牛象<lb/>
　尊畫象亦以木耳非古之遺制也盖二尊皆以銅為<lb/>
　之其取又皆以牛象而得名犧尊為犧形象尊為象<lb/>
<pb n="11a"/>
　形則犧當讀為羲獻當讀如憲各如其字本音可也<lb/>
　獻舉其事犧言其象不害其為器之一也觀於閟宫<lb/>
　之詩朱子不取毛氏沙飾之説而今獨取鄭氏摩莎<lb/>
　之音豈非過乎況杳之言足以證肅之説為益可信<lb/>
　乎　熊朋來曰古字沙莎同音故莎娑等字諧聲於<lb/>
　沙此沙飾之所以音娑也犧之為娑亦如皮之為娑<lb/>
　儀之為義犧尊將將之上文亨以騂犧協降福孔多<lb/>
　一詩之中具有顯証騂犧尚且音娑則犧尊之犧非<lb/>
<pb n="11b"/>
　縁酒尊而異其音也説文引貫侍中云犧非古字蓋<lb/>
　古者犧讀為戲以其字音之相同戲或為獻以其字<lb/>
　文之相近故集韻以犧戲獻三字互見二韻或為戲<lb/>
　本虚宜反切騂犧協虚何而犧尊為桑何反切疑若<lb/>
　小異是則然爾而訶娑字音可以相入如華之為敷<lb/>
　洩之為泄委蛇亨之佗亨之為烹單之丹蟬二音皆<lb/>
　不可以字義字母為拘者古人之音在易書詩者盡<lb/>
　為後儒所變獨用禮之獻尊詩之犧尊左傳之犧象<lb/>
<pb n="12a"/>
　猶得三代之舊音知犧尊所以音娑則尊當為牛而<lb/>
　鳳羽娑娑之説非也又可知象尊為象而象骨飾尊<lb/>
　之説非也<lb/>
有虞氏祭首夏后氏祭心殷祭肝周祭肺集説方氏曰<lb/>
三代各祭其所勝葢夏尚黑為勝赤故祭心殷尚白為<lb/>
勝青故祭肝周尚赤為勝白故祭肺<lb/>
　竊案諸陽皆㑹於首虞氏祭首尚用陽氣也集説采<lb/>
　方説而獨遺此何歟周之尚肺特宗廟賔客飲食之<lb/>
<pb n="12b"/>
　間而已若五祀則户先脾中霤先心門先肝事異則<lb/>
　禮異矣又特牲饋食先祭肺後祭肝祝亦如之則祭<lb/>
　肺非不祭肝也以肺為主爾由是推之夏殷非不祭<lb/>
　肺以心與肝為主而已虞之祭首想當亦然<lb/>
凡四代之服器官魯兼用之集説此篇主於誇大魯國<lb/>
故歴舉四代之服器官以見魯之禮樂其盛如此不知<lb/>
適足以彰其僭而已<lb/>
　竊案記陳伊耆氏之樂女媧氏之笙簧非唯四代據<lb/>
<pb n="13a"/>
　其多者言之爾亦有但舉三代者如車旗言四代馬<lb/>
　言三代尊言四代其爵其彞其勺言三代簋俎言四<lb/>
　代豆言三代祭言四代其牲其酒言三代韍言四代<lb/>
　學言四代官言四代樂言四代鼓與簨簴舉三代是<lb/>
　也然四代服器魯家每物之中得用之不謂事事盡<lb/>
　用也至於四代之官魯不過百里諸侯何能兼備案<lb/>
　太宰職諸侯惟有三卿五大夫故公羊傳司徒司馬<lb/>
　司空之下各有二小卿司馬之下一小卿是三卿五<lb/>
<pb n="13b"/>
　大夫成王雖褒崇於魯亦使魯雜存四代官職名號<lb/>
　而已非謂魯盡備其數也吳幼清曰周末無識之儒<lb/>
　不知魯國天子禮樂之為非方且極推其盛以為夸<lb/>
　以其意在於夸也故其言多有非實者而石林葉氏<lb/>
　又欲為之掩護以為成王伯禽無失禮作明堂位者<lb/>
　無失辭其誤亦甚矣　明周洪謨曰周公以冢宰攝<lb/>
　政而已漢儒不達洛誥朕復子明辟及魯頌閟宫之<lb/>
　義而妄為此篇意謂周公有大功又常踐天子之位<lb/>
<pb n="14a"/>
　故成王賜魯以天子禮樂殊不知魯之郊禘後世子<lb/>
　孫僭之耳夫子存之魯頌筆之春秋所以示戒也<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="14b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　陳氏禮記集説補正卷十八<lb/>
</p>
<p>
</p>
  </div>
</body>
</text>
</TEI>