<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>陳氏禮記集説補正卷十七</head> <lb/>
    <p>
<pb n="1a"/>
欽定四庫全書<lb/>
　陳氏禮記集説補正卷十七<lb/>
　　　　　　　　　頭等侍衛納喇性徳撰<lb/>
　　　玉藻<lb/>
𤣥端而朝日於東門之外集説朝日春分之禮也疏曰<lb/>
知端當為冕者皮弁尊次則諸侯之朝服又其次𤣥端<lb/>
諸侯皮弁聽朔朝服視朝是視朝之服卑於聽朔今天<lb/>
子皮弁視朝若𤣥端聽朔贈是聽朔之服卑於視朝且<lb/>
<pb n="1b"/>
聽朔大視朝小故知𤣥端為冕謂𤣥冕也是冕服之下<lb/>
者<lb/>
　竊案鄭注以記文端字為誤而改從冕孔疏因而申<lb/>
　之且云日月為中祀而用𤣥冕者以天神尚質愚謂<lb/>
　記文固非鄭孔亦非也案國語云大采朝日少采夕<lb/>
　月孔晁云大采謂衮冕少采謂黼衣韋昭從鄭以大<lb/>
　采為𤣥冕於少采則無以言之矣周家朝日王搢大<lb/>
　圭執鎮圭而圭之藻藉有五采五就乘龍載大旂而<lb/>
<pb n="2a"/>
　旂之象有日月交龍其壇曰王宫其燎則實柴其牲<lb/>
　幣則尚赤其樂則黄鐘大吕雲門禮與祀天神上帝<lb/>
　者大㮣同矣服不以衮冕而以祀羣小祀之𤣥冕豈<lb/>
　所謂稱也故馬氏以記稱𤣥端朝日葢非周禮集説<lb/>
　輕信注䟽殊非闕疑之義<lb/>
皮弁以日視朝遂以食日中而餕奏而食日少牢朔月<lb/>
太牢五飲上水漿酒醴酏集説䟽曰皮弁服天子常日<lb/>
視朝之服也諸臣同此服日中而餕謂日中所食乃朝<lb/>
<pb n="2b"/>
食之餘也奏作樂也日常日也朔月月朔也上水以水<lb/>
為上也<lb/>
　竊案孔䟽引趙商問膳夫王日一舉鼎十有二物皆<lb/>
　有俎則三牲備案玉藻天子之食日少牢朔月太牢<lb/>
　禮數不同鄭謂禮記後人所集與周禮或合或否當<lb/>
　以經為正周禮六飲此五飲亦非周法也此辨同異<lb/>
　甚明集説失於引用特為補之又案山隂陸氏云周<lb/>
　禮王日一舉鼎十有二而此云日少牢朔月太牢則<lb/>
<pb n="3a"/>
　王日一舉鼎十有二用少牢與朔月月半然後三牲<lb/>
　備耳禮君無故不殺牛王雖尊不應日殺然則鼎十<lb/>
　有二不必皆太牢楚語云天子舉以太牢舉蓋謂朔<lb/>
　月月半以盛者言也此説又能合異為同存之以備<lb/>
　攷案以舉為朔望之盛饌此國語韋昭注<lb/>
動則左史書之言則右史書之集説無解<lb/>
　竊案孔䟽左陽陽主動故左史記動作之事右隂隂<lb/>
　主静故右史主言語之事周有内史外史大史小史<lb/>
<pb n="3b"/>
　御史而無左史右史之名案周禮太史抱天時又左<lb/>
　傳太史書崔杼弑其君是記動作之事則太史為左<lb/>
　史也周禮内史凡命諸侯及孤卿大夫則䇿命之左<lb/>
　傳王命内史叔興父䇿命晉侯為侯伯是皆言語之<lb/>
　事則内史為右史也太史記行内史記言是正法若<lb/>
　其有缺則交相攝代洛誥史逸命周公史逸成王太<lb/>
　史也襄三十年鄭使太史命伯石為卿皆太史主爵<lb/>
　命以内史缺故也若太史有缺則内史亦攝之春秋<lb/>
<pb n="4a"/>
　之時特置左右内史故襄十四年左史謂魏莊子昭<lb/>
　十二年楚左史倚相藝文志及六藝論云右史記事<lb/>
　左史記言與此正反於傳記不合其義非也馬氏云<lb/>
　動見於容貌為陽故左史書之言發於聲為隂故右<lb/>
　史書之大胥春合舞秋合聲意亦如此此二説甚明<lb/>
　可補集説之闕<lb/>
御瞽幾聲之上下集説幾察也察樂聲之髙下以知政<lb/>
令之得失也<lb/>
<pb n="4b"/>
　竊案注䟽以上下為憂樂政和則樂聲樂政酷則樂<lb/>
　聲哀瞽人審音以之侍側察樂聲上下哀樂防君之<lb/>
　失此集説所本也馬氏謂政有治忽故民有憂樂民<lb/>
　有憂樂故聲有上下上下雖殊而憂樂之聲均有焉<lb/>
　哀心感者聲噍以殺憂聲之下者也怒聲感者聲粗<lb/>
　以厲憂聲之上者也愛心感者聲和以柔樂聲之下<lb/>
　者也喜心感者聲發以散樂聲之上者也有瞽以幾<lb/>
　聲則下無匿情又與注䟽不同矣然注䟽以上為美<lb/>
<pb n="5a"/>
　下為惡馬氏以上下兼有美惡俱是臆見不若長樂<lb/>
　陳氏説為得也其説云樂以中聲為本古者神瞽考<lb/>
　中聲以作樂典同言高聲䃂下聲肆正聲緩中聲者<lb/>
　非高而䃂下而肆一適於正緩而已御於君所之瞽<lb/>
　其察樂聲以中聲為量齊音傲僻驕志則聲失之高<lb/>
　而上宋音燕女溺志則聲失之卑而下不上不下則<lb/>
　中有瞽以幾聲則人主無流湎之心矣此言頗有証<lb/>
　據可訂集説之訛<lb/>
<pb n="5b"/>
食無樂集説無解<lb/>
　竊案年不順成則天子食無樂即大司徒荒政蕃樂<lb/>
　大司樂大凶弛縣之意皆憂以天下故也然食雖無<lb/>
　樂飲酒則有樂矣曲禮曰歲凶非飲酒不樂此亦集<lb/>
　說所漏也<lb/>
凡有血氣之類弗身踐也集説踐音翦祭禮有射牲之<lb/>
文此言弗身踐亦謂尋嘗也<lb/>
　竊案鄭注踐當為翦聲之誤也翦猶殺也孔䟽云此<lb/>
<pb n="6a"/>
　謂尋常若祭祀之事則身自為之故楚語云禘郊之<lb/>
　事天子自射其牲又刲羊擊豕是也此集説所取也<lb/>
　第記云凡有血氣之類則螻蟻皆是不必指牛羊犬<lb/>
　豕矣踐讀如字猶所謂不履生蟲啓蟄不殺也陸氏<lb/>
　又云弗身踐者吾能弗踐而已不能禁人之亦弗踐<lb/>
　也解身字太拘<lb/>
揖私朝煇如也登車則有光矣集説煇光皆言徳容發<lb/>
越之盛光則又盛於煇矣<lb/>
<pb n="6b"/>
　竊案此注䟽舊説吳氏則謂煇如乃昧爽之際晨光<lb/>
　猶熹微也有光乃質明之時晨光已顯著也此從小<lb/>
　雅庭燎有煇庭燎有光得之姑存别解<lb/>
天子搢珽集説珽亦笏也即玉人所謂大圭長三尺者<lb/>
是也以其珽然無所詘故謂之珽<lb/>
　竊案珽非大圭大圭長三尺此長六寸大圭杼上終<lb/>
　葵首讓於天日讓於先王也珽挺然而已無所屈焉<lb/>
　盖王執鎮圭搢大圭以祀天以朝日以享先王執冒<lb/>
<pb n="7a"/>
　搢珽以朝羣臣以見諸侯先儒合珽大圭為一蓋惑<lb/>
　於搢大圭搢珽之文已上陸氏馬氏辨之甚明集説<lb/>
　猶仍注䟽之誤<lb/>
登席不由前為躐席集説竊意此經八字當作一句而<lb/>
為字平聲蓋行禮之時人各一席而相離稍遠固可從<lb/>
下而升若布席稍密或數人共一席則必須由前乃可<lb/>
得己之坐若不由前則是躐席矣<lb/>
　竊案有此兩解注䟽謂登席由下不由前由前則為<lb/>
<pb n="7b"/>
　躐席為此之故禮不由前如鄉飲酒禮賔升席自西<lb/>
　方主人介凡升席自北方皆由下升此為字作去聲<lb/>
　讀者一也集説謂人各一席而相離稍遠固可由下<lb/>
　升若布席稍密或數人共一席則必須由前乃可得<lb/>
　己之坐若不由前則是躐席此為字作平聲讀者二<lb/>
　也先儒多從注䟽以其有明証也集説所云恐未足<lb/>
　據<lb/>
讀書食則齊豆去席尺集説引王氏云食則豆去席尺<lb/>
<pb n="8a"/>
讀書則與豆齊亦去席尺是齊豆去席尺<lb/>
　竊案此有三説注䟽謂非飲食及講問時而徒坐不<lb/>
　盡席之前畔有餘一尺示無所求於前不忘謙也讀<lb/>
　書聲則當聞長者食為其汙席坐則近前與席畔齊<lb/>
　以設豆去席尺不得不前坐就豆也又引或説讀書<lb/>
　聲當聞尊者故人頭臨前一尺食為汚席人頭臨豆<lb/>
　與豆齊故云齊豆其豆經一尺與去席尺亦一也合<lb/>
　集説為三説愚謂皆不甚通鄭孔以齊字句絶而以<lb/>
<pb n="8b"/>
　豆去席尺申釋上句似單為食而言於讀書不屬矣<lb/>
　或説雖以齊豆改舊讀而其病亦然王説又似祗為<lb/>
　讀書矣凡三説所以舛者皆由分讀書與食為兩事<lb/>
　耳今案讀書食與上徒坐相反徒坐謂非飲食坐則<lb/>
　謙不敢近前而不盡席尺曲禮所謂虚坐盡後是也<lb/>
　讀書食謂因讀書而食則坐近席畔人頭臨前一尺<lb/>
　與豆相齊所云食坐盡前是也<lb/>
君若賜之爵則越席再拜稽首受登席祭之飲卒爵而<lb/>
<pb n="9a"/>
俟君卒爵然後授虚爵君子之飲酒也受一爵而色洒<lb/>
如也二爵而言言斯禮己三爵而油油以退集説無解<lb/>
　竊案燕禮臣先受爵而後拜此先再拜稽首而後受<lb/>
　燕禮公卒爵而後飲此飲卒爵而俟君卒爵燕禮爵<lb/>
　無算此禮止三爵故孔氏云此謂朝夕侍君得爵者<lb/>
　非大享之飲左傳云臣侍君燕過三爵非禮也蓋謂<lb/>
　侍君小燕耳集説略不一辨何也<lb/>
垂綏五寸惰游之士也𤣥冠縞武不齒之服也集説此<lb/>
<pb n="9b"/>
言縞冠素紕而緌之垂者長五寸蓋以其惰游失業之<lb/>
士使之服此以恥之耳不齒即王制所謂不帥敎而屏<lb/>
棄之者使之𤣥冠縞武亦以恥辱之<lb/>
　竊案集説二節俱言恥辱之而不較其輕重猶為缺<lb/>
　漏陳氏曰惰游之責輕於不齒縞冠素紕垂緌五寸<lb/>
　重於𤣥冠縞武惰游之辱則重不齒之辱則輕何也<lb/>
　盖惰游者一時之過不齒之辱不特一時而已苟變<lb/>
　惰游以趨職事則縞冠垂緌棄之可也若夫𤣥冠縞<lb/>
<pb n="10a"/>
　武或服之終身或服之三年先王豈忍重其辱於悠<lb/>
　久哉然則以重馭暫義也以輕馭久仁也義故民畏<lb/>
　其威仁故民懷其徳夫如是民孰不勵業而遷善哉<lb/>
　其説殊有分曉<lb/>
大帛不緌集説大帛冠之白者凶服去飾故不緌<lb/>
　竊案左傳衛文大布之衣大帛之冠白繒冠也雜記<lb/>
　大白冠不緌謂白布冠也此大帛不緌應同左傳鄭<lb/>
　注謂帛當為白聲之誤也孔䟽遂援雜記以實之集<lb/>
<pb n="10b"/>
　説略不分明㮣曰冠之白者何與<lb/>
君衣狐白裘錦衣以裼之君子狐青裘豹褎𤣥綃衣以<lb/>
裼之麛裘青豻褎絞衣以裼之羔裘豹飾緇衣以裼之<lb/>
狐裘黄衣以裼之集説引鄭氏曰凡裼衣象裘色<lb/>
　竊案衣裘之色雖以相稱為貴然不必一色故狐青<lb/>
　裘加以𤣥綃衣白麛裘加以蒼黄之絞衣𤣥綃衣之<lb/>
　類尚不必一色則其外又可知也故冕服雖𤣥衣不<lb/>
　害其加於狐白裘狐青裘之上皮弁雖白布衣亦不<lb/>
<pb n="11a"/>
　害其加於黑羊裘之上其衣裘同色者惟素錦以裼<lb/>
　狐白黄衣以裼狐裘耳集説引鄭氏衣象裘色之云<lb/>
　得半而失半矣<lb/>
犬羊之裘不裼不文飾也不裼集説犬羊之裘庶人所<lb/>
服裘與人俱賤故不裼以為飾也<lb/>
　竊案不文飾也不裼所該甚廣如聘禮使臣行聘之<lb/>
　時主於敬不主於文故襲裘是不文飾之事不裼裘<lb/>
　也至行享之時主於文故裼裘下文弔則襲不盡飾<lb/>
<pb n="11b"/>
　也君在則裼盡飾也亦是此義集説謂犬羊裘裘與<lb/>
　人俱賤故不裼以為飾似以不文飾句釋上句矣案<lb/>
　方氏云犬羊之裘庶人之服庶人之容焦焦而無文<lb/>
　故不裼故繼言不文飾也不裼集説之誤蓋出於此<lb/>
居士錦帶集説以錦為帶示文也鄭氏曰居士道藝處<lb/>
士也<lb/>
　竊案鄭氏尚有一説書大傳曰古之帝王必有命民<lb/>
　能敬長憐幼取舍好讓舉事力者命於其君然後得<lb/>
<pb n="12a"/>
　乘飾車騎馬衣文錦民之未命者不得衣不得乘乘<lb/>
　者有罰鄭氏釋之云居士錦帶然則此記所謂居士<lb/>
　即命民也以其有備成之文故錦帶古之居士有守<lb/>
　貞而不仕者如論語逸民是也有成材而未仕者如<lb/>
　鄉飲之賔介鄉射之君子是也荀卿曰古之處士徳<lb/>
　盛者也知命者也今之處士無能而云能者也離蹤<lb/>
　而跂訾者也處士即居士漢書又謂之處子<lb/>
凡帶有率無箴功集説凡帶各繂緶之處箴線細密不<lb/>
<pb n="12b"/>
見用箴之功若無箴功<lb/>
　竊案無箴功者謂實無箴線之功非若無箴功如杜<lb/>
　詩所謂裁縫滅盡箴線迹也故孔氏云無别裨飾之<lb/>
　箴功陳氏亦云無刺繡之功集説獨謂若無箴功失<lb/>
　之過巧<lb/>
古之君子必佩玉右徴角左宫羽集説徴角宫羽以玉<lb/>
聲所中言也徴為事角為民故在右右為動作之方也<lb/>
宫為君羽為物君道宜静物道宜積故在左左乃無事<lb/>
<pb n="13a"/>
之方也不言商者或以西方肅殺之音故遺之歟方氏<lb/>
曰徴角為陽宫羽為隂陽主動隂主靜右佩隂也而聲<lb/>
中徴角之動左佩陽也而聲中宫羽之静何哉盖佩所<lb/>
以為行止之節時止則止時行則行此設佩之意也<lb/>
　竊案集説既取注䟽又取方氏義非不具然草廬吳<lb/>
　氏之説更明云徴謂聲中林鍾律角則中姑洗也宫<lb/>
　謂聲中黄鍾律羽則中南吕也林鍾為徴隂聲之首<lb/>
　故居右徴三變生角角間二律與徴近故以徴配角<lb/>
<pb n="13b"/>
　黄鍾為宫陽聲之始故居左宫三變生羽羽間二律<lb/>
　與宫近故以羽配宫無商者周樂不用商調也方氏<lb/>
　云孔子謂君子之音温柔居中以養生育之氣商於<lb/>
　四時為秋秋之氣肅非温也於五行為金金之性剛<lb/>
　非柔也故象徳之佩享神之樂不用惟射樂偃旌於<lb/>
　商者以習武故尚義<lb/>
君未有命弗敢即乘服也集説此言諸侯之卿大夫為<lb/>
使臣而受天子之賜歸而獻諸其君君命之乘服乃得<lb/>
<pb n="14a"/>
乘服故君未有命不敢即乘服也左傳杜洩將以路葬<lb/>
南遺謂季孫曰叔孫未乘路葬焉用之季孫使杜洩舍<lb/>
路不可曰夫子受命於朝而聘於王王思舊勲而賜之<lb/>
路復命而致之君君不敢逆王命而復賜之<lb/>
　竊案此記上言君賜車馬乘以拜賜衣服服以拜賜<lb/>
　即繼之云君未有命弗敢即乘服也意與上一串凡<lb/>
　為臣者受賜通用之禮集説從鄭氏獨分此句為諸<lb/>
　侯之卿大夫受賜於天子之事上下判隔矣故陸氏<lb/>
<pb n="14b"/>
　謂非經賜雖有車馬衣服不敢輒乘服之若後世三<lb/>
　品雖應服緋必君賜而後服此説為優<lb/>
賜君子與小人不同日集説君子曰賜小人曰與貴賤<lb/>
殊故不可同日<lb/>
　竊案方氏分説賜與與注䟽不同引曲禮賜人者不<lb/>
　曰來取與人者不問其所欲為二字對舉之証集説<lb/>
　本之然賜字實與字虚舊説較為平穏周氏陳氏亦<lb/>
　云賜君子以徳賜小人以力均賜之者恩也不同日<lb/>
<pb n="15a"/>
　者義也如詩勞使臣則歌出車勞還卒則歌杕杜凡<lb/>
　以明貴賤辨等列也苟君子之與小人同日而賜之<lb/>
　是何異倒置冠履混淆珉玉乎<lb/>
凡獻於君大夫使宰士親皆再拜稽首送之集説皆再<lb/>
拜稽首送之者言大夫初遣宰時已拜送矣及至君門<lb/>
以授小臣則或宰或士皆再拜而送之也<lb/>
　竊案此本注疏而稍改之意遂晦滯不如舊文為明<lb/>
　白也孔氏云皆再拜稽首送之者雖大夫使人初於<lb/>
<pb n="15b"/>
　家亦自拜送而宰將命及士自送至於君門付小臣<lb/>
　之時宰及士皆再拜而送之也<lb/>
禮不盛服不充故大裘不裼集説前章言不充其服與<lb/>
此充字義殊此言禮之盛者則以充美為敬<lb/>
　竊案方氏云禮不盛服不充禮所以行道也故國家<lb/>
　未道則不充其服又案吳氏云此章前後有四充字<lb/>
　雖記者雜取非必出於一人一時之言然其意亦不<lb/>
　異蓋充者備也滿也備滿有盛之義焉不充其服如<lb/>
<pb n="16a"/>
　衛文公大布之衣大帛之冠自抑損而不備滿充盛<lb/>
　其服也服服襲也充美也鄭氏謂充猶覆也蓋襲衣<lb/>
　掩覆裼衣使其美深藏於内而不淺露有如數仭之<lb/>
　牆不見宗廟之美百官之富是其美之在内備滿充<lb/>
　盛者也若露裼衣而見其美亦如及肩之牆窺見室<lb/>
　家之好不得為盛矣臣之於君不敢以充美自處惟<lb/>
　自抑損乃為敬君故臣以見美不充為敬也不敢充<lb/>
　服不充亦同此義集説謂充字義殊非矣<lb/>
<pb n="16b"/>
圈豚行不舉足集説舊説圈轉也豚之言循讀為上聲<lb/>
謂徐趨之法當曵轉其足循地而行故云不舉足也方<lb/>
氏謂此言廻旋而行羔性聚豚性散圈之則聚而廻旋<lb/>
於其中矣故取況如此未知是否<lb/>
　竊案集説二解皆不明且近於鑿陸農師更有一説<lb/>
　以圈屬上句豚屬下句為草廬所取今存之其説曰<lb/>
　疾趨則欲發而手足無移圈句圈讀如杯圈之圈言<lb/>
　雖舉趾稍高尚循徐趨圈域之内豚俯其首豚行蓋<lb/>
<pb n="17a"/>
　冕行也下文端行謂服𤣥端而行弁行謂服爵弁皮<lb/>
　弁而行吳氏曰案陸説似優於注疏蓋此節之首緫<lb/>
　言與尸行之節次言徐趨疾趨之異末言豚行端行<lb/>
　弁行及執龜玉而行四者之異也愚案集説於端行<lb/>
　頤霤如矢弁行剡剡起屨下亦引一説云端謂𤣥端<lb/>
　素端弁謂爵弁皮弁行容各欲稱其服也與仍舊説<lb/>
　以端為直以弁為急者不同則陸氏以豚行為冕行<lb/>
　者良是蓋冕後高前俯豚俯其首似之故以取况<lb/>
<pb n="17b"/>
燕居告温温集説燕居之時與告語於人之際則皆欲<lb/>
其温和所謂居不容寛柔以敎也<lb/>
　竊案鄭氏云告謂敎使也孔氏云私燕所居色尚和<lb/>
　善敎人使人之際惟須温温不欲嚴慄據此則燕居<lb/>
　告者謂燕居敎人使人之時非兩事也<lb/>
視容瞿瞿梅梅集説瞿瞿驚遽之貌梅梅猶昩昩瞻視<lb/>
不審故瞿瞿梅梅然也<lb/>
　竊案瞿瞿驚顧之貌孝子在喪思見其親故若有形<lb/>
<pb n="18a"/>
　影而驚顧也檀弓云既殯瞿瞿如有求而弗得是也<lb/>
　梅梅則微昧之意集説以為所視不審非矣<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="18b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　陳氏禮記集説補正卷十七<lb/>
</p>
<p>
</p>
  </div>
</body>
</text>
</TEI>