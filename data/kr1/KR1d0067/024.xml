<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="1a"/>
　欽定四庫全書<lb/>
日講禮記解義卷二十四<lb/>
　禮運<lb/>
　　名禮運者以其記五帝三王相變易隂陽轉運之道<lb/>
　　張子曰禮運本是一片段文字混混然一大意須是<lb/>
　　據大體而觀之乃能見胡氏曰禮運是子游作<lb/>
　昔者仲尼與於蜡賓事畢出遊於觀之上喟然而嘆仲<lb/>
　尼之嘆蓋嘆魯也言偃在側曰君子何嘆孔子曰大道<lb/>
<pb n="1b"/>
　之行也與三代之英丘未之逮也而有志焉<lb/>
　　此聖人傷古治之不復因蜡祭而明其意也蜡謂於<lb/>
　　歳十二月合聚萬物而索饗之亦祭宗廟賓則異姓<lb/>
　　之臣助祭者也觀謂門闕縣國典於上以示人者昔<lb/>
　　孔子仕魯與於蜡祭之賓祭事既畢因出遊於觀之<lb/>
　　上喟然而嘆仲尼之嘆蓋以嘆夫魯也時子游在側<lb/>
　　問曰君子何嘆孔子曰我思古昔大道之行於天下<lb/>
　　與夫三代英賢之臣所以得時行道之盛今雖未之<lb/>
<pb n="2a"/>
　及見也而嘗有志焉案有志如云吾其為東周乎鄭<lb/>
　氏謂識古文未是<lb/>
大道之行也天下為公選賢與能講信脩睦故人不獨<lb/>
親其親不獨子其子使老有所終壯有所用幼有所長<lb/>
矜寡孤獨廢疾者皆有所飬男有分女有歸貨惡其弃<lb/>
於地也不必藏於己力惡其不出於身也不必為己是<lb/>
故謀閉而不興盗竊亂賊而不作故外戸而不閉是謂<lb/>
大同<lb/>
<pb n="2b"/>
　此言五帝時之事也天下為公謂官天下如堯授舜<lb/>
　舜授禹也外戸者扉從外闔也大同天下如一也大<lb/>
　道之行也天下為公而不以私其子孫選賢與能講<lb/>
　信脩睦不獨親其親不獨子其子而推以及人使老<lb/>
　者壮者幼者各得其所困窮者皆有所飬男各安於<lb/>
　所業之分女各歸於良奥之家以貨之弃於地為可<lb/>
　惡也但得貯貨以資用足矣不必擅而藏於己也以<lb/>
　力之不出於身為可惡也但得竭力以成事足矣不<lb/>
<pb n="3a"/>
　必專以營乎己也夫如是故姦邪之謀閉而不興盗<lb/>
　竊亂賊之事絶而不作故外戸而不閉是之謂大同<lb/>
　之世而日由於禮而不自知也張子曰大道之行窮<lb/>
　乏皆有所飬者蓋民足固自如此菽粟如水火民焉<lb/>
　有不仁者哉<lb/>
今大道既隱天下為家各親其親各子其子貨力為己<lb/>
大人世及以為禮城郭溝池以為固禮義以為紀以正<lb/>
君臣以篤父子以睦兄弟以和夫婦以設制度以立田<lb/>
<pb n="3b"/>
里以賢勇知以功為己故謀用是作而兵由此起禹湯<lb/>
文武成王周公由此其選也此六君子者未有不謹於<lb/>
禮者也以著其義以考其信著有過刑仁講譲示民有<lb/>
常如有不由此者在勢者去衆以為殃是謂小康<lb/>
　此言三代之英之事也天下為家謂家天下如禹傳<lb/>
　子也父子為世兄弟為及刑猶法也今自三代以後<lb/>
　大道既隱則以天下為家而不復傳賢故下之人亦<lb/>
　遂各親其親各子其子藏貨出力皆以為己大人之<lb/>
<pb n="4a"/>
　傳位以世及為禮以城郭溝池之守為固且凡事必<lb/>
　本禮義以為紀如君臣之正父子之篤兄弟之睦夫<lb/>
　婦之和以至於制度之設田里之立勇知之賢為己<lb/>
　之功皆莫有外於禮義者是故姦謀由此而作兵爭<lb/>
　由此而起若禹湯文武成王周公所以為三代之英<lb/>
　選者正以六君子之莫不謹於禮也故禮以制事則<lb/>
　著其義禮以防欺則考其信禮以詰姦則著有過禮<lb/>
　以立愛則刑仁禮以訓恭則講譲而皆有以示民之<lb/>
<pb n="4b"/>
　常法如有不由此者雖居尊位亦必廢之而衆以為<lb/>
　殃民此見興廢全繫於禮是謂小康之時非復大同<lb/>
　之世矣案家語無禮義以為紀至兵由此起亦無以<lb/>
　著其義至是謂小康有禮之所興與天地竝如有不<lb/>
　由禮而在位者則以為殃四句義理甚優此記似以<lb/>
　禮於忠信為薄恐是漢人傅㑹<lb/>
言偃復問曰如此乎禮之急也孔子曰夫禮先王以承<lb/>
天之道以治人之情故失之者死得之者生詩曰相鼠<lb/>
<pb n="5a"/>
有體人而無禮人而無禮胡不遄死是故夫禮必本於<lb/>
天殽於地列於鬼神逹於喪祭射御冠昏朝聘故聖人<lb/>
以禮示之故天下國家可得而正也<lb/>
　此言禮之所繫者重也殽效也言偃復問曰子所言<lb/>
　者固如此乎禮之急也孔子曰夫先王之制禮也上<lb/>
　以承天之道而下以治人之情故失之者死得之者<lb/>
　生蓋非獨興廢所由也鄘風相鼠之詩曰相鼠有體<lb/>
　人而無禮人而無禮胡不遄死是故夫禮以承天之<lb/>
<pb n="5b"/>
　道則必本於天殽於地列於鬼神以治人之情則逹<lb/>
　於喪祭射御冠昏朝聘故聖人以禮示人則天道明<lb/>
　人情治而天下國家乃可得而正也案此節子游承<lb/>
　上發問子因約言禮之始終本末以答之言天地而<lb/>
　又言鬼神則所謂造化之迹是也<lb/>
言偃復問曰夫子之極言禮也可得而聞與孔子曰我<lb/>
欲觀夏道是故之杞而不足徴也吾得夏時焉我欲觀<lb/>
殷道是故之宋而不足徴也吾得坤乾焉坤乾之義夏<lb/>
<pb n="6a"/>
時之等吾以是觀之<lb/>
　此言聖人之言禮必有所考據也鄭氏云得夏四時<lb/>
　之書其書存者有小正得殷隂陽之書其書存者有<lb/>
　歸藏言偃復問曰夫子之極言古禮也可得而聞與<lb/>
　孔子曰禮莫備於昭代而實監於夏殷我欲觀夏道<lb/>
　是故之杞而求之而不足徴也吾僅得夏時焉我欲<lb/>
　觀殷道是故之宋而求之而不足徴也吾僅得坤乾<lb/>
　焉坤乾之義夏時之等吾以是觀之而禮之所由起<lb/>
<pb n="6b"/>
　者可推也案聖人之於禮也有述古之誠而又有心<lb/>
　通之智鄭氏謂是觀於二書之意所見髙矣<lb/>
夫禮之初始諸飲食其燔黍捭豚汙尊而抔飲蕢桴而<lb/>
土鼓猶若可以致其敬於鬼神及其死也升屋而號告<lb/>
曰皋某復然後飯腥而苴孰故天望而地藏也體魄則<lb/>
降知氣在上故死者北首生者南鄉皆從其初<lb/>
　此言古初飬生送死之禮也捭擘也汙掘地為汙坎<lb/>
　也抔手掬也蕢桴蓋以草為桴也皋引聲之詞某謂<lb/>
<pb n="7a"/>
　死者腥生稻米也苴包也原夫禮之初蓋始諸飲食<lb/>
　古無釡甑也則釋米捭肉加於燒石之上而熟之無<lb/>
　尊罍革木也則鑿地為尊以手掬飲取蕢為桴築土<lb/>
　為鼓其簡陋也如此然非但可以事生而已有可致<lb/>
　其誠敬於鬼神者及其死也升屋而號其名曰皋某<lb/>
　復如是不生然後取生稻米為含飯而裹孰肉為遣<lb/>
　奠也故始也望天而招而繼也藏於地以體魄之降<lb/>
　於下而知氣之升於上也故死者則之幽而北首生<lb/>
<pb n="7b"/>
　者則向明而南鄉此皆從古初之制也案食之禮始<lb/>
　於燔黍捭豚飲之禮始於汙尊抔飲則是蕢桴土鼔<lb/>
　蓋為樂之始矣古初之時儀文未備而死生之說鬼<lb/>
　神之情状有黙契而無間者固非後世之所能易也<lb/>
昔者先王未有宫室冬則居營窟夏則居橧巢未有火<lb/>
化食草木之實鳥獸之肉飲其血茹其毛未有麻絲衣<lb/>
其羽皮後聖有作然後脩火之利范金合土以為臺榭<lb/>
宫室牖戸以炮以燔以亨以炙以為醴酪治其麻絲以<lb/>
<pb n="8a"/>
為布帛以飬生送死以事鬼神上帝皆從其朔<lb/>
　此言法制至後聖而備也營窟營累其土以為窟穴<lb/>
　也橧巢橧聚薪柴以為巢居也茹毛者謂去毛不盡<lb/>
　而并食之范字當從竹韻注云鑄器之式也范金者<lb/>
　造形範以治冶也合土者合坏墼以作陶也裹燒曰<lb/>
　炮加於火上曰燔煑於鑊曰亨貫而置之火曰炙酪<lb/>
　醋也治湅染之類也昔先王之世未有宫室民無以<lb/>
　居故冬避寒則營窟以土處夏避暑則橧巢以木處<lb/>
<pb n="8b"/>
　未有火化故食草木之實與鳥獸之肉并飲其血而<lb/>
　茹其毛未有麻絲故取鳥之羽獸之皮以為衣而蔽<lb/>
　其體迨至後聖有作然後脩火之利以前民用蓋得<lb/>
　火以範金合土而為臺榭宫室牖戸則可代巢穴而<lb/>
　居矣炮燔亨炙而為醴酪則可代毛血而食矣治其<lb/>
　麻絲而為布帛則可代羽皮而衣矣於是乎明可以<lb/>
　飬生送死幽可以事鬼神上帝皆從乎脩其利者之<lb/>
　朔也陳氏祥道曰開端之始謂之初繼終有始謂之<lb/>
<pb n="9a"/>
　朔呉氏澄曰上古時事為太朴陋不可從也故言後<lb/>
　聖可從之禮<lb/>
故𤣥酒在室醴醆在戸粢醍在堂澄酒在下陳其犧牲<lb/>
備其鼎俎列其琴瑟管磬鐘鼓脩其祝嘏以降上神與<lb/>
其先祖以正君臣以篤父子以睦兄弟以齊上下夫婦<lb/>
有所是謂承天之祜<lb/>
　此言今禮饌具所因於古及其事義也元酒即水周<lb/>
　禮有五齊醴即醴齊酒一宿而成者醆即盎齊酒成<lb/>
<pb n="9b"/>
　而白色者粢當作齊粢醍即醍齊酒成而赤色者澄<lb/>
　酒即沈齊酒成而滓沈者色純曰犧體全曰牲祝祝<lb/>
　為主人告神之辭嘏祝為尸致福於主人之辭也上<lb/>
　神謂天神祭祀之物今昔不同而陳設各有其序故<lb/>
　元酒則在室内近北醴醆則在室之稍南近戸粢醍<lb/>
　則在於堂澄酒則在於下蓋重古而略今又以酒之<lb/>
　清濁用之神人為序也至犧牲未殺則麗於碑既殺<lb/>
　則實於鼎而載於爼各備其器也樂中之琴瑟則在<lb/>
<pb n="10a"/>
　堂上管磬鐘鼓則在堂下各列其等也祝以孝告祖<lb/>
　考嘏以慈告子孫各脩其職也禮物既備於以降天<lb/>
　神及先祖則君不迎尸正君臣也北面事尸明子事<lb/>
　父之道篤父子也主人獻長兄弟及衆兄弟睦兄弟<lb/>
　也獻與餕各有次序而無遺缺齊上下也君在阼夫<lb/>
　人在東房夫婦有所也行禮如此則鬼神莫不歆享<lb/>
　是以能承受上天之福祜也周氏諝曰有齊酒犧牲<lb/>
　鐘鼓祝嘏固足以降上神與先祖矣然必待正君臣<lb/>
<pb n="10b"/>
　篤父子睦兄弟齊上下夫婦有所而後可以承天之<lb/>
　祜者尤以人事為重也<lb/>
作其祝號𤣥酒以祭薦其血毛腥其爼孰其殽與其越<lb/>
席疏布以冪衣其澣帛醴醆以獻薦其燔炙君與夫人<lb/>
交獻以嘉魂魄是謂合莫然後退而合亨體其犬豕牛<lb/>
羊實其簠簋籩豆鉶羮祝以孝告嘏以慈告是謂大祥<lb/>
此禮之大成也<lb/>
　此言祭禮之大成也祝號周禮有六神號鬼號祗號<lb/>
<pb n="11a"/>
　牲號齊號幣號是也腥生肉殽骨體越席蒲席也冪<lb/>
　覆也澣帛湅染之帛也簠内圎外方簋外圎内方籩<lb/>
　竹器豆木器鉶似鼎而小祥善也祭祀之禮有合古<lb/>
　今而始備者凡鬼神牲玉皆造為美號之辭而祝史<lb/>
　稱之每祭必設元酒於五齊之上薦血毛於殺牲之<lb/>
　時又以生肉載於爼而進於尸前骨體既觧則以湯<lb/>
　爓而孰之席用蒲屬冪用疏布祭服用湅染之帛朝<lb/>
　踐薦腥時用醴饋食薦孰時用醆主人獻尸賓長以<lb/>
<pb n="11b"/>
　肝從主婦獻尸賔長以燔從君與夫人交錯而獻皆<lb/>
　所以嘉善於死者之魂魄而求契合於冥漠也然後<lb/>
　退取爓肉及尸爼所不載之左體而合亨之於犬豕<lb/>
　牛羊體别其骨之貴賤而為祭末燕饗之衆爼以稻<lb/>
　粱實簠黍稷實簋水土之品實籩豆五味之和實鉶<lb/>
　鼎祝以孝告尸主嘏以慈告子孫是之謂大祥而盡<lb/>
　善此所以有本有文而為禮之大成也案鄭注血毛<lb/>
　以上所以法於大古孰其殽以下所以法於中古退<lb/>
<pb n="12a"/>
　而合亨以下謂薦今世之食也周禮越席疏布是祭<lb/>
　天物此蓋錯舉而備言之<lb/>
孔子曰嗚呼哀哉我觀周道幽厲傷之吾舎魯何適矣<lb/>
魯之郊禘非禮也周公其衰矣杞之郊也禹也宋之郊<lb/>
也契也是天子之事守也故天子祭天地諸侯祭社稷<lb/>
　此言周禮以魯僣而衰也厲王名胡幽王名宫涅傷<lb/>
　猶壊也孔子因言偃之問而自明其嘆魯之意曰嗚<lb/>
　呼哀哉我觀周家文武之道實由於幽厲而傷之今<lb/>
<pb n="12b"/>
　周禮在魯吾舎魯将安往矣然魯之有郊禘則非禮<lb/>
　也是周公之道蓋因子孫之僣而衰矣杞之郊也以<lb/>
　為禹也宋之郊也以為契也二國之統承先王脩其<lb/>
　禮物是天子之事守也在禮唯天子祭天地諸侯但<lb/>
　祭社稷而已魯非杞宋之比若之何郊與禘也程子<lb/>
　曰周公雖聖人臣也周公之功皆人臣所當為成王<lb/>
　之賜伯禽之受皆非也案吕氏春秋魯惠公使宰譲<lb/>
　請郊廟之禮於天子天子使史角往魯人止之據此<lb/>
<pb n="13a"/>
　則郊廟之禮魯嘗請之周周不許而自用之也觀於<lb/>
　周公閱辭備物之享寗俞譏湛露彤弓而魯人曽無<lb/>
　一言及於成王之賜以自解則知魯僣蓋起於東遷<lb/>
　之初也<lb/>
祝嘏莫敢易其常古是謂大假祝嘏辭説藏於宗祝巫<lb/>
史非禮也是謂幽國醆斝及尸君非禮也是謂僣君冕<lb/>
弁兵革藏於私家非禮也是謂脅君大夫具官祭器不<lb/>
假聲樂皆具非禮也是謂亂國故仕於公曰臣仕於家<lb/>
<pb n="13b"/>
曰僕三年之喪與新有昏者期不使以衰裳入朝與家<lb/>
僕雜居齊齒非禮也是謂君與臣同國<lb/>
　此歴言失禮之弊也陳注大假之假當作嘏冕祭服<lb/>
　弁朝服齒齊列也始則祝以主人之辭告於神終則<lb/>
　嘏以神之辭告於主惟不敢易其常道古制是謂大<lb/>
　假而神必福之若祝嘏辭説藏於宗祝巫史而君不<lb/>
　及知非禮也是謂幽暗之國醆為夏爵斝為殷爵惟<lb/>
　杞宋二王之後君得以之獻尸尸亦得以之酢君其<lb/>
<pb n="14a"/>
　餘諸侯不用時王之器而用此以及尸君非禮也是<lb/>
　謂僣上之君冕弁為廟朝之尊服兵革為國家之武<lb/>
　衛藏於私家而肆其强横非禮也是謂脅制之君大<lb/>
　夫而官事不攝祭器不假及祭而聲樂皆具非禮也<lb/>
　是謂紊亂之國凡仕於諸侯者對君而言則曰臣仕<lb/>
　於卿大夫之家者對主而言則曰僕居三年之喪與<lb/>
　新有昏者期年君不之使其以衰裳赴朝或與家僕<lb/>
　雜居齊列皆非禮也是謂君與臣無别而共有此國<lb/>
<pb n="14b"/>
　案孔疏大夫有地者置宰一人兼攝衆職大夫無地<lb/>
　不造祭器有地造而不具樂有判縣而祭不得用樂<lb/>
　故少牢饋食無奏樂之文惟君賜乃有之吳氏澄曰<lb/>
　先言臣與僕之不同稱以見臣僕雜齊之非禮先言<lb/>
　喪與昏之不役使以見衰裳入朝之非禮也<lb/>
故天子有田以處其子孫諸侯有國以處其子孫大夫<lb/>
有采以處其子孫是謂制度故天子適諸侯必舎其祖<lb/>
廟而不以禮籍入是謂天子壊法亂紀諸侯非問疾弔<lb/>
<pb n="15a"/>
喪而入諸臣之家是謂君臣為謔<lb/>
　此亦言失禮之弊也采謂采地子孫通謂支子孫禮<lb/>
　籍若周禮小行人掌邦國賔客之禮籍是也天子有<lb/>
　畿内之田諸侯有國大夫有采皆得以處其子孫而<lb/>
　等級分明此先王之制度也故天子適諸侯必舎於<lb/>
　其祖廟諸侯以此敬天子而天子亦不敢慢其先人<lb/>
　者禮也使不以大史掌禮之籍而入或言動有違則<lb/>
　是天子而壊法亂紀矣諸侯之於臣有問疾弔喪以<lb/>
<pb n="15b"/>
　厚之者禮也非此而入諸臣之家則是輕舉妄動君<lb/>
　臣相為戲謔而已矣<lb/>
是故禮者君之大柄也所以别嫌明㣲儐鬼神考制度<lb/>
别仁義所以治政安君也故政不正則君位危君位危<lb/>
則大臣倍小臣竊刑肅而俗敝則法無常法無常而禮<lb/>
無列禮無列則士不事也刑肅而俗敝則民弗歸也是<lb/>
謂疵國<lb/>
　此言禮失而及於政也接賔以禮曰儐接鬼神亦然<lb/>
<pb n="16a"/>
　制度如衣服度量權衡之類禮也者君所操持之大<lb/>
　柄也所以别近似之嫌明幾兆之微儐接鬼神考正<lb/>
　制度辨别仁義此政所由治而君所恃以安其位也<lb/>
　若失此禮則政不正而君位危君位危則大臣倍而<lb/>
　不法小臣竊而不廉為君者峻法以繩下為民者輕<lb/>
　犯而無恥斯刑肅俗敝而法失其常法失其常則禮<lb/>
　失其列禮失其列此士職所以不事也刑肅而俗敝<lb/>
　此民心所以不歸也是謂疵病之國蓋禮者政之本<lb/>
<pb n="16b"/>
　政者禮之用而刑以輔之其得失未有不相因者也<lb/>
故政者君之所以藏身也是故夫政必本於天殽以降<lb/>
命命降於社之謂殽地降於祖廟之謂仁義降於山川<lb/>
之謂興作降於五祀之謂制度此聖人所以藏身之固<lb/>
也<lb/>
　此言禮以治政安君之實也藏猶安也命出政之命<lb/>
　令也政不正則君危故政者乃君之所以藏身者也<lb/>
　是故夫政必推本於天而效之以降命凡君命之所<lb/>
<pb n="17a"/>
　至一如天命之所至命降於社而法其髙下使尊卑<lb/>
　有序是之謂效地之政也降於祖廟而自仁率親自<lb/>
　義率祖是之謂仁義之政也降於山川而因其材物<lb/>
　利其器用是之謂興作之政也降於五祀而門行有<lb/>
　守内外有職是之謂制度之政也夫安上治民莫善<lb/>
　於禮聖人之用禮如此此所以民懐其徳而有藏身<lb/>
　之固也<lb/>
故聖人參於天地竝於鬼神以治政也處其所存禮之<lb/>
<pb n="17b"/>
序也玩其所樂民之治也故天生時而地生財人其父<lb/>
生而師教之四者君以正用之故君者立於無過之地<lb/>
也<lb/>
　此推言為政之本也參者竝立而為三也政必本於<lb/>
　君身故聖人所以參於天地竝於鬼神者凡以治政<lb/>
　也蓋天地鬼神之為體者聖人之心之所存天地鬼<lb/>
　神之為用者聖人之心之所樂處其所存則居之安<lb/>
　而即禮之所為序也玩其所樂則資之深而即民之<lb/>
<pb n="18a"/>
　所由治也故天運四時地産百貨人則父生而師教<lb/>
　之此四者惟君能以正用之故君當先立於無過之<lb/>
　地也案處其所存四句與易言居安樂玩相似皆指<lb/>
　聖人所自得而言<lb/>
故君者所明也非明人者也君者所飬也非飬人者也<lb/>
君者所事也非事人者也故君明人則有過飬人則不<lb/>
足事人則失位故百姓則君以自治也飬君以自安也<lb/>
事君以自顯也故禮逹而分定故人皆愛其死而患其<lb/>
<pb n="18b"/>
生<lb/>
　此言為政之大體也所明謂本諸身明人謂求諸人<lb/>
　也惟君為出治之本故君者自眧明徳非明人者也<lb/>
　飬以天下非飬人者也莫非王臣非事人者也若君<lb/>
　而明人則本不立而有過飬人則不給事人則失位<lb/>
　故百姓則君即以自治也飬君即以自安也事君即<lb/>
　以自顯也惟禮教通逹於下而分遂一定而不踰故<lb/>
　人皆愛守義而死患不義而生也案鄭氏讀下則字<lb/>
<pb n="19a"/>
　為明陳氏讀上明字為則書云明哲實作則如字義<lb/>
　自可通<lb/>
故用人之知去其詐用人之勇去其怒用人之仁去其<lb/>
貪故國有患君死社稷謂之義大夫死宗廟謂之變<lb/>
　此言用人與死難之道也去猶棄也變讀作辨辨猶<lb/>
　正也人君用人當取其所長棄其所短如知者能謀<lb/>
　而多詐故用人之知則去其詐勇者能斷而多怒故<lb/>
　用人之勇則去其怒仁者能施而多愛故用人之仁<lb/>
<pb n="19b"/>
　則去其貪至於國有患難君為社稷而死者義之宜<lb/>
　也大夫為君之宗廟而死者道之正也案用人者貴<lb/>
　乎通而守死則要於至正又人君能用人則知者勇<lb/>
　者仁者皆為之效死矣蓋與禮逹分定之意相足也<lb/>
故聖人耐以天下為一家以中國為一人者非意之也<lb/>
必知其情辟於其義明於其利逹於其患然後能為之<lb/>
何謂人情喜怒哀懼愛惡欲七者不學而能何謂人義<lb/>
父慈子孝兄良弟弟夫義婦聽長惠幼順君仁臣忠十<lb/>
<pb n="20a"/>
者謂之人義講信脩睦謂之人利爭奪相殺謂之人患<lb/>
故聖人之所以治人七情脩十義講信脩睦尚慈譲去<lb/>
爭奪舎禮何以治之<lb/>
　此言聖人之深明乎人情而見治天下之必以禮也<lb/>
　耐音能辟開也聖人之為治也天下雖大而能以為<lb/>
　一家若家人父子然中國之人雖衆而能以為一人<lb/>
　如手足腹心然此非以私意測度之也蓋天下中國<lb/>
　之離合繋乎人情故必有以知其情更開闢義路而<lb/>
<pb n="20b"/>
　使之由明逹其利與害而使之趨使之避然後能合<lb/>
　而為一家為一人也何謂人情則喜怒哀懼愛惡欲<lb/>
　七者乃人所弗學而能也何謂人義則父慈子孝兄<lb/>
　良弟弟夫義婦聴長惠幼順君仁臣忠十者乃人所<lb/>
　共由之道也講信脩睦而足以和義乃人之所同利<lb/>
　因爭奪而至於相殺乃人之所同患也故聖人而欲<lb/>
　有以治人之七情脩其十義使之講信脩睦尚慈譲<lb/>
　而去爭奪未有能外於禮者若舎禮則将何以治之<lb/>
<pb n="21a"/>
　　哉案蒋氏曰情我所固有也本義以制情是以因義<lb/>
　　以成利舎義而言利是以因利而生患制情立義興<lb/>
　　利去患納天下於相安相飬之域則禮之為用也大<lb/>
　　矣<lb/>
　<lb/>
　<lb/>
　<lb/>
　<lb/>
<pb n="21b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
日講禮記解義卷二十四<lb/>
</p>
<p>
</p>
  </div>
</body>
</text>
</TEI>