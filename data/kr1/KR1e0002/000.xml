<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="1a"/>
春秋序<hi>陸德明曰此杜元凱所作旣以釋經故依例音之本或題爲春秋左傳序者沈文何以爲釋例序今不用</hi>
　　唐國子博士兼太子中允贈齊州刺史吳縣開國男陸德丨釋文附<lb/>
春秋者魯史記之名也記事者以事繫日以日<lb/>
繫月以月繫時以時繫年所以紀逺近別同異<lb/>
也故史之所記必表年以首事年有四時故錯<lb/>
舉以爲所記之名也<hi>〇繫工帝反别彼列反錯七各反下皆同</hi>○周禮有<lb/>
史官掌邦國四方之事逹四方之志諸侯亦各<lb/>
有國史大事書之於䇿小事簡牘而巳孟子曰<lb/>
楚謂之檮杌晉謂之乗而魯謂之春秋其實一<lb/>
也<hi>〇策本又作冊亦作筴同初革反孟子書名姓孟名軻字子輿鄹邑人與齊宣王同時人著此書檮徒刀反杌五忽反檮杌四凶之一杜云頑凶無儔匹之貌乗繩證反車乗也一云兵乗</hi>〇韓宣子適魯見易<lb/>
<pb n="1b"/>
象與魯春秋曰周禮盡在魯矣吾乃今知周公<lb/>
之德與周之所以王韓子所見芸周之舊典禮<lb/>
經也<hi>〇宣子名起晉大夫適魯在昭二年盡津忍反後放此王于况反又如字</hi>〇周德旣衰官<lb/>
失其守上之人不能使春秋昭明赴告䇿書諸<lb/>
所記注多違舊章仲尼因魯史䇿書成文考其<lb/>
眞僞而志其典禮上以遵周公之遺制下以明<lb/>
將來之法其教之所存文之所害則刋而正之<lb/>
以示勸戒其餘則皆即用舊史史有文質辭有<lb/>
詳略不必改也故傳曰其善士又曰非聖人孰<lb/>
能脩之蓋周公之志仲尼從而明之<hi>〇告古毒反一音古報反崩薨曰赴禍福曰告注張住反字或作註刋苦干反削也</hi>〇左丘明受經於仲尼以<lb/>
<pb n="2a"/>
爲經者不刋之書也故傳或先經以始事或後<lb/>
經以終義或依經以辯理或錯經以合異隨義<lb/>
而發其例之所重舊史遺文略不盡舉非聖人<lb/>
所脩之要故也<hi>〇先悉薦反後戸豆反重直用反又直龍反</hi>〇身爲國史躬<lb/>
覽載籍必廣記而備言之其文緩其旨逺將令<lb/>
學者原始要終㝷其枝葉究其所窮優而柔之<lb/>
使自求之饜而飫之使自趨之若江海之浸膏<lb/>
澤之潤渙然冰釋怡然理順然後爲得也<hi>〇令力呈反下令學者同要於遥反究乆又反饜於豔反飫於預反趨七住反又七俱反浸子鴆反膏古刀反喚呼亂反怡以之反</hi>○<lb/>
其發凡以言例皆經國之常制周公之垂法史<lb/>
書之舊章仲尼從而脩之以成一經之通體其<lb/>
<pb n="2b"/>
㣲顯闡幽裁成義類者皆據舊例而發義指行<lb/>
事以正褒貶諸稱書不書先書故書不言不稱<lb/>
書曰之類皆所以起新舊發大義謂之變例然<lb/>
亦有史所不書即以爲義者此蓋春秋新意故<lb/>
傳不言凡曲而暢之也其經無義例因行事而<lb/>
言則傳直言其歸趣而巳非例也<hi>○闡昌善反明也褒保刀反貶彼檢反字林方犯反暢敕亮反趣七住反</hi>〇故發傳之體有三而爲例之<lb/>
情有五一曰微而顯文見於此而起義在彼稱<lb/>
族尊君命舎族尊夫人梁亡城縁陵之類是也<lb/>
二曰志而晦約言示制推以知例參㑹不地與<lb/>
謀曰及之類是也三曰婉而成章曲從義訓以<lb/>
<pb n="3a"/>
示大訓諸所諱辟璧假許田之類是也四曰<lb/>
盡而不汙直書其事具文見意丹楹刻桷天王<lb/>
求車齊侯獻捷之類是也五曰懲惡而勸善求<lb/>
名而亡欲蓋而章書齊豹盗三叛人名之類是<lb/>
也推此五體以㝷經傳觸類而長之附于二百<lb/>
四十二年行事王道之正人倫之紀備矣<hi>○爲于僞反又如字見賢遍反下同舎音捨參七南反又音三與音預婉於元反辟本亦作避音同後倣此假古雅反後不音者同汙於俱反曲也楹音盈刻音克桷音角捷在妾反懲直升反長丁丈反</hi>○或曰春秋以錯文見<lb/>
義若如所論則經當有事同文異而無其義也<lb/>
先儒所傳皆不其然荅曰春秋雖以一字爲襃<lb/>
貶然皆須數句以成言非如八卦之爻可錯綜<lb/>
<pb n="3b"/>
爲六十四也固當依傳以爲斷古今言左氏春<lb/>
秋者多矣今其遺文可見者十數家大體轉相<lb/>
祖述進不成爲錯綜經文以盡其變退不守丘<lb/>
明之傳於丘明之傳有所不通皆没而不說而<lb/>
更膚引公羊榖梁適足自亂預今所以爲異專<lb/>
脩丘明之傳以釋經經之條貫必出於傳傳之<lb/>
義例揔歸諸凡推變例以正襃貶簡二傳而去<lb/>
異端蓋丘明之志也其有疑錯則備論而闕之<lb/>
以俟後賢<hi>〇傳直專反數色主反下同綜宗宋反斷一亂反膚芳于反貫古亂反去起吕反</hi>然劉子<lb/>
駿創通大義賈景伯父子許惠卿皆先儒之美<lb/>
者也末有潁子嚴者雖淺近亦復名家故特舉<lb/>
<pb n="4a"/>
劉賈許潁之違以見同異分經之年與傳之年<lb/>
相附比其義類各隨而解之名曰經傳集解又<lb/>
別集諸例及地名譜第歷數相與爲部凡四十<lb/>
部十五卷皆顯其異同從而釋之名曰釋例將<lb/>
令學者觀其所聚異同之說釋例詳之也<hi>○駿音俊子駿劉歆字創初亮反字以作剏復扶又反下同見賢遍反下同比毗志反譜本又作諩同布古反數所具反後不音者皆同</hi>○或<lb/>
曰春秋之作左傳及榖梁無明文說者以爲仲<lb/>
尼自衛反魯脩春秋立素王丘明爲素臣言公<lb/>
羊者亦云黜周而王魯危行言孫以辟當時之<lb/>
害故微其文隱其義公羊經止獲麟而左氏經<lb/>
終於孔丘卒<hi>○王于况反下王魯素王同黜勑律反行下孟反孫音遜本亦作遜</hi>○敢問所安<lb/>
<pb n="4b"/>
荅曰異乎余所聞仲尼曰文王旣没文不在兹<lb/>
乎此制作之本意也歎曰鳯鳥不至河不出圖<lb/>
吾巳矣夫蓋傷時王之政也麟鳯五靈王者之<lb/>
嘉瑞也今麟出非其時虚其應而失其歸此聖<lb/>
人所以爲感也絶筆於獲麟之一句者所感而<lb/>
起固所以爲終也<hi>○岀如字又尺遂反夫音扶下若夫同瑞垂僞反應應對之應</hi>○曰<lb/>
然則春秋何始於魯隱公荅曰周平王東周之<lb/>
始王也隱公讓國之賢君也考乎其時則相接<lb/>
言乎其位則列國本乎其始則周公之祚胤也<lb/>
若平王能祈天永命紹開中興隱公能弘宣祖<lb/>
業光啓王室則西周之美可㝷文武之迹不墜<lb/>
<pb n="5a"/>
是故因其歷數附其行事采周之舊以㑹成王<lb/>
義垂法將來所書之王即平王也所用之歷即<lb/>
周正也所稱之公即魯隱也安在其黜周而王<lb/>
魯乎子曰如有用我者吾其爲東周乎此其義<lb/>
也<hi>〇祚才路反㣧以刃反中丁仲反墜直類反王如字又于况反正音政讀者多音征後皆放此</hi>○若夫制<lb/>
作之文所以章往考來情見乎辭言髙則旨逺<lb/>
辭約則義微此理之常非隱之也聖人包周身<lb/>
之防旣作之後方復隱諱以辟患非所聞也子<lb/>
路欲使門人爲臣孔子以爲欺天而云仲尼素<lb/>
王丘明素臣又非通論也<hi>〇包必交反防扶放反又音房論力頓反</hi>○先儒<lb/>
以爲制作三年文成致麟旣巳妖妄又引經以<lb/>
<pb n="5b"/>
至仲尼卒亦又近誣據公羊經止獲麟而左氏<lb/>
小邾射不在三叛之數故余以爲感麟而作作<lb/>
起獲麟則文止於所起爲得其實至於反袂拭<lb/>
面稱吾道窮亦無取焉<hi>○近誣如字近舊音附近之近誣音無邾張俱反射音亦袂綿丗反拭音式</hi>
春秋序終<lb/>
　　　　　濳府劉氏家<lb/>
　　　　　塾希世之寳<lb/>
</p>
<p>
</p>
  </div>
</body>
</text>
</TEI>