<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>春秋左傳注疏卷十五<hi>起僖公二十五年盡二十八年</hi>
                </head> <lb/>
    <p>
<pb n="1a"/>
欽定四庫全書<lb/>
　春秋左傳注疏卷十五<hi>起僖公二十五年盡二十八年</hi>
　　晉杜氏注　唐陸徳明音義　孔穎達疏<lb/>
經二十有五年春王正月丙午衞侯燬滅邢注衞邢同<lb/>
姬姓惡其親親相滅故稱名罪之音義<hi>燬况委反惡烏路反</hi>疏<hi>正義曰曲禮曰諸侯不生名滅同姓名傳云同姓也故名然則諸侯位貴居尊故不斥其名書名則是罪絶之事故云罪之也</hi>
夏四月癸酉衞侯燬卒注無傳五同盟疏<hi>正義曰燬以元年卽位四<pb n="1b"/>年盟于召陵五年于首止八年于洮九年于葵丘十五年于牡丘皆魯衛俱在是五同盟也</hi>
宋蕩伯姬來逆婦注無傳伯姬魯女爲宋大夫蕩氏妻<lb/>
也自爲其子來逆稱婦姑存之辭婦人越竟迎婦非禮<lb/>
故書音義<hi>爲于僞反越竟音境</hi>疏<hi>正義曰伯姬魯女而以宋蕩冠之知爲宋大夫蕩氏妻也婦者對姑之文姑卽伯姬故知自爲子來逆婦公羊傳曰宋蕩伯姬者何蕩氏之母也其稱婦何有姑之辭也穀梁傳曰婦人旣嫁不踰竟是婦人越竟逆婦非禮也以非禮故書之紀裂繻來逆女此云逆婦者姑自來逆故卽稱婦也宋有蕩氏者宋桓公生公子蕩蕩生公孫夀壽生蕩意諸意諸之後以蕩爲氏則此人字蕩也故云蕩氏妻</hi>
<pb n="2a"/>
宋殺其大夫注無傳其事則未聞於例爲大夫無罪故<lb/>
不稱名<lb/>
秋楚人圍陳納頓子于頓注頓廹於陳而出奔楚故楚<lb/>
圍陳以納頓子不言遂明一事也子玉稱人從告頓子<lb/>
不言歸興師見納故疏<hi>正義曰圍陳而納頓子明頓子廹於陳而出奔也楚人納之知其出奔楚也公羊傳曰何以不言遂兩之也一舉兵而行此兩意非因前生後故不言遂明此圍陳納頓子正是一事釋例曰傳稱諸侯納之曰歸今經諸稱納者皆有興師見納之事不待例而自明故但言納不復言歸納歸須兩見故云頓子不言歸興師見納故</hi>
<pb n="2b"/>
葬衞文公注無傳<lb/>
冬十有二月癸亥公會衞子莒慶盟于洮注洮魯地衞<lb/>
文公旣葬成公不稱爵者述父之志降名從未成君故<lb/>
書子以善之莒慶不稱氏未賜族音義<hi>洮吐刀反</hi>疏<hi>正義曰八年盟于洮杜云曹地三十一年魯始得曹田此時不得爲魯地注誤耳禮先君旣葬則嗣子成君此文公旣葬成公不稱爵者釋例曰文公欲平莒於魯未終而薨故衞子專父之志魯人由此亦脩文公之好此孝子之至感而人情之所篤故成公雖已免喪至於此盟會降以在喪自名猶武王伐紂稱大子發故經随而書子傳從而釋之曰脩文公之好也是說書子善之事</hi>
<pb n="3a"/>
　傳二十五年春衞人伐邢二禮從國子廵城掖以赴<lb/>
　外殺之疏<hi>正義曰說文云掖持臂也謂執持其臂投之城外也掖本持臂之名遂謂臂下脅上</hi>
　<hi>爲掖是因名轉而相生也</hi>正月丙午衞侯燬滅邢同姓也故名禮<lb/>
　至爲銘曰余掖殺國子莫余敢止注惡其不知恥詐<lb/>
　以滅同姓而反銘功於器音義<hi>掖音亦說文云以手持人臂曰掖惡烏路</hi>
　<hi>反</hi>○秦伯師于河上將納王狐偃言於晉侯曰求諸<lb/>
　侯莫如勤王注勤納王也諸侯信之且大義也繼文<lb/>
　之業注晉文侯仇爲平王侯伯匡輔周室音義<hi>仇音求</hi>
<pb n="3b"/>
　疏<hi>正義曰言欲繼文侯之功業而使信義宣布於諸侯今日納王是爲可矣</hi>而信宣於諸<lb/>
　侯今爲可矣使卜偃卜之曰吉遇黃帝戰于阪泉之<lb/>
　兆注黃帝與神農之後姜氏戰于阪泉之野勝之今<lb/>
　得其兆故以爲吉疏<hi>正義曰大戴禮五帝徳曰黃帝與赤帝戰于阪泉之野晉語云</hi>
　<hi>昔少典娶於有蟜氏生黃帝炎帝黄帝爲姬炎帝爲姜二帝用師以相濟也韋昭注云濟當爲擠擠滅也</hi>
　<hi>史記稱黃帝伐炎帝之後于阪泉之野炎帝卽神農也黄帝將戰卜得吉兆今卜復得彼兆故以爲吉也</hi>
　公曰吾不堪也注文公自以爲己當此兆故曰不堪<lb/>
　對曰周禮未改今之王古之帝也注言周徳雖衰其<lb/>
<pb n="4a"/>
　命未改今之周王自當帝兆不謂晉公曰筮之筮之<lb/>
　遇大有䷍注乾下離上大有之睽䷥注兌下離<lb/>
　上睽大有九三變而爲睽曰吉遇公用享于天子之<lb/>
　卦注大有九三爻辭也三爲三公而得位變而爲兌<lb/>
　兌爲說得位而說故能爲王所宴饗戰克而王饗疏<lb/>
　<hi>正義曰卜遇黃帝吉兆是戰克也筮得大有是王饗也</hi>吉孰大焉注言卜筮協<lb/>
　吉且是卦也注方更總言二卦之義不繫於一爻天<lb/>
　爲澤以當日天子降心以逆公不亦可乎注乾爲天<lb/>
<pb n="4b"/>
　兌爲澤乾變爲兌而上當離離爲日日之在天垂曜<lb/>
　在澤天子在上說心在下是降心逆公之象大有去<lb/>
　睽而復亦其所也注言去睽卦還論大有亦有天子<lb/>
　降心之象乾尊離卑降尊下卑亦其義也音義<hi>下遐嫁反</hi>
　晉侯辭秦師而下注辭讓秦師使還順流故曰下三<lb/>
　月甲辰次于陽樊右師圍溫注大叔在溫故左師逆<lb/>
　王○夏四月丁巳王入于王城取大叔于溫殺之于<lb/>
　隰城戊午晉侯朝王王饗醴命之宥注旣行饗禮而<lb/>
<pb n="5a"/>
　設醴酒又加之以幣帛以助勸也宥助也音義<hi>隰音習醴</hi>
　<hi>音禮宥音又</hi>請隧弗許注闕地通路曰隧王之葬禮也諸<lb/>
　侯皆縣柩而下音義<hi>隧音遂今之延道闕其月反縣音𤣥柩其九反</hi>疏<hi>正義曰隱</hi>
　<hi>元年傳曰闕地及泉隧而相見是闕地通路曰隧也天子之葬棺重禮大尤須謹愼去壙逺而闕地通路</hi>
　<hi>從遠處而漸邪下之諸侯以下棺輕禮小臨壙上而直縣下之故隧爲王之葬禮諸侯皆縣柩而下故不</hi>
　<hi>得用隧晉侯請隧者欲請以王禮葬也</hi>曰王章也注章顯王者與諸侯<lb/>
　異未有代徳而有二王亦叔父之所惡也與之陽樊<lb/>
　溫原攒茅之田晉於是始啓南陽注在晉山南河北<lb/>
<pb n="5b"/>
　故曰南陽音義<hi>惡烏路反攢才官反</hi>陽樊不服圍之蒼葛呼曰<lb/>
　注蒼葛陽樊人音義<hi>呼喚故反</hi>德以柔中國刑以威四夷<lb/>
　宜吾不敢服也此誰非王之親姻其俘之也乃出其<lb/>
　民注取其土而已音義<hi>俘芳扶反</hi>○秋秦晉伐鄀注鄀本<lb/>
　在商密秦楚界上小國其後遷於南郡鄀縣音義<hi>鄀音</hi>
　<hi>若國名字林云楚邑楮斫反</hi>疏<hi>正義曰言本在商密者據在後移都稱舊鄀以爲本耳其實此時在</hi>
　<hi>商密後始遷於鄀縣國至彼縣而滅故彼縣專得鄀名當此秦晉伐鄀之時國名爲鄀所都之邑名商密</hi>
　<hi>楚以申息之師戍商密者正謂戍鄀國也析是鄀之别邑戍人居析地爲商密之援</hi>楚鬬克屈<lb/>
<pb n="6a"/>
　禦宼以申息之師戍商密注鬬克申公子儀屈禦寇<lb/>
　息公子邊商密鄀别邑今南鄉丹水縣戍守也二子<lb/>
　屯兵於析以爲商密援音義<hi>禦魚呂反屯徒門反援于眷反</hi>秦人過<lb/>
　析隈入而係輿人以圍商密昬而傳焉注析楚邑一<lb/>
　名白羽今南鄉析縣隈隱蔽之處係縛輿人詐爲克<lb/>
　析得其囚俘者昬而傅城不欲令商密知囚非析人<lb/>
　音義<hi>過古臥反王音戈析星暦反俗作析隈烏回反係音計輿音餘傳音附注同處昌慮反令力呈</hi>
　<hi>反</hi>宵坎血加書僞與子儀子邊盟者注掘地爲坎以<lb/>
<pb n="6b"/>
　埋盟之餘血加盟書其上音義<hi>掘其勿反又其月反本又作闕其月反</hi>
　商密人懼曰秦取析矣戍人反矣乃降秦師囚申公<lb/>
　子儀息公子邊以歸注商密旣降析戍亦敗故得囚<lb/>
　二子音義<hi>降户江反後除注降名皆同</hi>楚令尹子玉追秦師弗及<lb/>
　注不復言晉者秦爲兵主音義<hi>復扶又反</hi>遂圍陳納頓子<lb/>
　于頓注爲頓圍陳音義<hi>爲于僞反</hi>○冬晉侯圍原命三日<lb/>
　之糧原不降命去之諜出注諜間也音義<hi>諜音牒間間廁之間</hi>
　曰原將降矣軍吏曰請待之公曰信國之寳也民之<lb/>
<pb n="7a"/>
　所庇也得原失信何以庇之所亡滋多退一舍而原<lb/>
　降遷原伯貫于冀注伯貫周守原大夫也音義<hi>庇必利反</hi>
　<hi>又音祕貫古亂反</hi>趙衰爲原大夫狐湊爲溫大夫注狐溱狐<lb/>
　毛之子音義<hi>溱側巾反</hi>○衞人平莒于我十二月盟于洮<lb/>
　脩衞文公之好且及莒平也注莒以元年酈之役怨<lb/>
　魯衞文公將平之未及而卒成公追成父志降名以<lb/>
　行事故曰脩文公之好音義<hi>好呼報反注同酈力知反</hi>○晉侯問<lb/>
　原守於寺人勃鞮注勃鞮披也音義<hi>守手又反勃歩忽反鞮丁兮反</hi>
<pb n="7b"/>
　對曰昔趙衰以壺飱從徑餒而弗食注言其亷且仁<lb/>
　不忘君也徑猶行也音義<hi>飱音孫從才用反舊如字徑古定反一讀以壺飱從</hi>
　<hi>絶句讀徑爲經連下句乖於杜意餒如罪反餓也</hi>疏<hi>正義曰杜以徑猶行者以傳文爲徑故釋爲行</hi>
　<hi>上讀爲義劉炫改徑爲經謂經歴飢餒下屬爲句輒改其字以規杜氏非也</hi>故使處原注<lb/>
　從披言也衰雖有大功猶簡小善以進之示不遺勞<lb/>
　音義<hi>披普皮反</hi>
經二十有六年春王正月己未公會莒子衞甯速盟于<lb/>
向注向莒地甯速衞大夫莊子也音義<hi>向舒亮反</hi>
<pb n="8a"/>
齊人侵我西鄙公追齊師至酅弗及注公逐齊師遠至<lb/>
齊地故書之濟北穀城縣西有地名酅下音義<hi>酅本又作巂户圭反注同一音以轉反</hi>疏<hi>正義曰於例將卑師少稱人將卑師衆稱師此來去一也而師人異文者穀梁傳曰其侵也曰人其追也曰師以公之弗及大之也此傳無解或如穀梁之言美公能逐其師若言追大師然變文以美公猶嘉季子之獲而書莒拏也公追戎于濟西不言所至此言至酅者美公逺追能逺至齊地故書之也桓十年齊侯衞侯鄭伯來戰于郎傳曰不書侵伐我有辭也此齊人侵我討洮向二盟與莒和好我亦無罪而書侵者於時晉文初起諸侯無伯齊侯是桓公之子欲以盟主自居魯不告齊而私爲此盟非有正禮可辭齊侯容得侵伐故從本文</hi>
<pb n="8b"/>
夏齊人伐我北鄙注孝公未入魯竟先使微者伐之音<lb/>
義<hi>竟音境傳同</hi>
衞人伐齊<lb/>
公子遂如楚乞師注公子遂魯卿也乞不保得之辭疏<lb/>
<hi>正義曰公子遂名書於經則是卿也而云大夫者大夫是總辭也今定本爲魯卿乞則自我之心得否在於彼國乞者執謙之意不保必得之辭釋例曰凡乞者有求過理之辭執謙以偪成其計故雖小國之乞大國大國之乞小國亦皆從不與謀之例臧宣叔郤錡乞師是也然則與謀者彼此合討同謀共行乞師者取彼之力我獨用之故不從與謀之例公羊傳曰乞者何卑辭也曷爲内外同辭重師也曷爲重師師不出正反戰不正勝<pb n="9a"/>穀梁亦同其意以爲兵凶器戰危事用師必有死傷不可必全得歸本不可謂之假借故皆以乞爲名</hi>
秋楚人滅夔以夔子歸注夔楚同姓國今建平秭歸縣<lb/>
夔有不祀之罪故不譏楚滅同姓音義<hi>夔求龜反秭音姊</hi>
冬楚人伐宋圍緡公以楚師伐齊取穀注傳例曰師能<lb/>
左右之曰以音義<hi>緡亡巾反</hi>公至自伐齊注無傳<lb/>
　傳二十六年春王正月公會莒兹㔻公注兹㔻時君<lb/>
　之號莒夷無諡以號爲稱音義<hi>㔻普悲反稱尺證反</hi>甯莊子盟<lb/>
　于向尋洮之盟也注洮盟在前年○齊師侵我西鄙<lb/>
<pb n="9b"/>
　討是二盟也○夏齊孝公伐我北鄙衞人伐齊洮之<lb/>
　盟故也公使展喜犒師注勞齊師音義<hi>犒苦報反勞也勞力報反</hi>
　<hi>下文同</hi>疏<hi>正義曰犒者以酒食餉饋軍師之名也服虔云以師枯槁故饋之飲食勞苦謂之勞也魯</hi>
　<hi>語云使展喜以膏沐犒師</hi>使受命于展禽注桞下惠疏<hi>正義曰魯語展禽對</hi>
　<hi>臧文仲云獲聞之是其人氏展名獲字禽柳下是其所食之邑名諡曰惠列女傳柳下惠死門人將諡之</hi>
　<hi>妻曰夫子之諡宜爲惠乎門人從以爲恵莊子云柳下季者季是五十字禽是二十字</hi>齊侯未<lb/>
　入竟展喜從之曰寡君聞君親舉玉趾將辱於敝邑<lb/>
　使下臣犒執事注言執事不敢斥尊音義<hi>趾音止足也</hi>齊<lb/>
<pb n="10a"/>
　侯曰魯人恐乎對曰小人恐矣君子則否齊侯曰室<lb/>
　如縣罄野無青草何恃而不恐注如而也時夏四月<lb/>
　今之二月野物未成故言居室而資糧縣盡在野則<lb/>
　無蔬食之物所以當恐音義<hi>恐立勇反下及注皆同縣音𤣥注同罄亦作磬</hi>
　<hi>盡也</hi>疏<hi>正義曰服虔云言室屋皆發撤榱椽在如縣罄孔晁曰縣罄但有桷無覆蓋杜以下云野無青</hi>
　<hi>草言在野無青草可食明此在室無資糧可噉故改如爲而言居室而資糧縣盡劉炫云如罄在縣下無</hi>
　<hi>粟帛炫乃以服義規杜非也</hi>對曰恃先王之命昔周公大公股肱<lb/>
　周室夾輔成王成王勞之而賜之盟曰世世子孫無<lb/>
<pb n="10b"/>
　相害也載在盟府注載載書也音義<hi>大音㤗下及注同夾古洽反舊</hi>
　<hi>音古協反</hi>大師職之注職主也大公爲大師兼主司盟之<lb/>
　官桓公是以糾合諸侯而謀其不協彌縫其闕而匡<lb/>
　救其災昭舊職也及君卽位諸侯之望曰其率桓之<lb/>
　功注率循也音義<hi>縫扶容反</hi>我敝邑用不敢保聚注用此<lb/>
　舊盟故不聚衆保守曰豈其嗣世九年而棄命廢職<lb/>
　其若先君何君必不然恃此以不恐齊侯乃還○東<lb/>
　門襄仲臧文仲如楚乞師注襄仲居東門故以爲氏<lb/>
<pb n="11a"/>
　臧文仲爲襄仲副使故不書音義<hi>使所吏反</hi>臧孫見子玉<lb/>
　而道之伐齊宋以其不臣也注言其不臣事周室可<lb/>
　以此罪責而伐之音義<hi>道音導</hi>○夔子不祀祝融與鬻<lb/>
　熊注祝融高辛氏之火正楚之遠祖也鬻熊祝融之<lb/>
　十二世孫夔楚之别封故亦世紹其祀音義<hi>融餘忠反鬻音</hi>
　<hi>育</hi>疏<hi>正義曰楚世家云楚之先出自帝顓頊高陽高陽生稱稱生卷章卷章生重黎黎爲高辛氏火</hi>
　<hi>正帝嚳命曰祝融帝誅重黎而以其弟呉回居火正爲祝融呉囘生陸終陸終生季連季連芉姓楚其後</hi>
　<hi>也其後中微或在中國或在蠻夷不能紀其世周文王之時季連之苗裔曰鬻熊事文王曾孫熊繹成王</hi>
<pb n="11b"/>
　<hi>封於楚是祝融鬻熊皆爲楚之逺祖也自祝融至鬻熊司馬遷不能紀其世杜言十二世不知出何書故</hi>
　<hi>劉炫規杜云計其間出有一千二百年略而言之則百年爲一世計父子爲十二世何以得近千二百年</hi>
　<hi>乎今刪定知不然者以其間或兄弟伯叔相及皆爲君故年多而世少或可轉寫誤劉更無别文以意而</hi>
　<hi>規杜氏未爲得也</hi>楚人讓之對曰我先王熊摰有疾鬼神弗<lb/>
　赦而自竄于夔注熊摰楚嫡子有疾不得嗣位故别<lb/>
　封爲夔子音義<hi>摰音至竄七亂反字林又千外反嫡丁歴反</hi>疏<hi>正義曰傳言熊摰有</hi>
　<hi>疾是以失楚明是嫡子有疾不得嗣位楚世家無其事不知熊摰是何君之適何時封夔按鄭語孔晁注</hi>
　<hi>云熊繹𤣥孫曰熊摰有疾楚人廢之立其弟熊延熊摰自棄於夔子孫有功王命爲夔子亦不知何所據</hi>
<pb n="12a"/>
　<hi>也</hi>吾是以失楚又何祀焉注廢其常祀而飾辭文過<lb/>
　秋楚成得臣鬬宜申帥師滅夔以夔子歸注成得臣<lb/>
　令尹子玉也鬬宜申司馬子西也○宋以其善於晉<lb/>
　侯也注重耳之出也宋襄公贈馬二十乘音義<hi>乘繩證反</hi>
　叛楚卽晉冬楚令尹子王司馬子西帥師伐宋圍緡<lb/>
　公以楚師伐齊取穀凡師能左右之曰以注左右謂<lb/>
　進退在己音義<hi>左右竝如字</hi>疏<hi>正義曰能左右者謂欲左則左欲右則右故注云謂</hi>
　<hi>進退在己釋例曰凡師能左右之曰以謂求助於諸侯而專制其用征伐進退帥意而行故變會及之文</hi>
<pb n="12b"/>
　<hi>而曰以施於匹敵相用者若伯主之命則上行於下非例所及也呉雖大國順蔡侯之請自將其衆唯蔡</hi>
　<hi>侯之命故亦言以呉子也傳例稱師則諸不言師者皆不用以爲例也以之於言所渉甚多劉賈許穎旣</hi>
　<hi>不守例爲斷又亦不能盡通諸以唯雜取晉人執季孫以歸劉子單子以王猛居于皇尹氏毛伯以王子</hi>
　<hi>朝奔楚隨示以義數事而已又云諸稱以皆小以大下以上非其宜也尋按晉侯以季孫歸又非下以上</hi>
　<hi>也荊以蔡侯歸亦非小以大也</hi>寘桓公子雍於穀易牙奉之以爲魯<lb/>
　援注雍本與孝公爭立故使居穀以偪齊音義<hi>寘之䜴反</hi>
　<hi>援于眷反</hi>楚申公叔侯戍之注爲二十八年楚子使申叔<lb/>
　去穀張本桓公之子七人爲七大夫於楚注言孝公<lb/>
<pb n="13a"/>
　不能撫公族<lb/>
經二十有七年春杞子來朝<lb/>
夏六月庚寅齊侯昭卒注十九年與魯大夫盟于齊<lb/>
秋八月乙未葬齊孝公注無傳三月而葬速<lb/>
乙巳公子遂帥師入杞注弗地曰入八月無乙巳乙巳<lb/>
九月六日<lb/>
冬楚人陳侯蔡侯鄭伯許男圍宋注傳言楚子使子玉<lb/>
去宋經書人者恥不得志以微者告猶序諸侯之上楚<lb/>
<pb n="13b"/>
主兵故疏<hi>正義曰此年傳云楚子及諸侯圍宋則是楚子親自來也十二月公會諸侯盟于宋公爲楚子在宋而徃會之明與楚子共盟也明年傳晉侯執曹伯分曹衛之田以畀宋人其下始云楚子入居于申使子玉去宋由此而言楚子初來圍宋必親至宋國使子玉主兵明年見晉之盛身始去之獨留子玉於宋耳杜以諸侯之貶不至稱人今言楚人不得爲楚子之身也子玉楚之正卿宜書其名今書曰楚人非子玉也故云恥不得志以微者告也若然莊二十八年齊人伐衛杜云齊侯稱人者諱取賂而還以賤者告二十二年宋公及楚人戰于泓杜云楚告命不以主帥人數故略稱人則以彼二解義亦得通但傳有子玉在宋之文故據子玉解之所以𢎞通其義也初圍宋在此年冬楚子入居于中乃是明年三月圍至明年不克始是不得志耳非是初圍之時爲不得志也杜意當以此爲明年始來告以今冬圍耳下句卽有公會諸侯于宋楚未來告而<pb n="14a"/>公得徃會之者公傳聞卽往非待告也其書圍宋之事必待專使來告傳聞行言不得書也然則成十三年公會諸侯伐秦傳稱戰于麻隧秦師敗績而經無戰敗之事杜云時公在師復不須告蓋經文闕□傳文獨存卽如彼言公見其事不復須告此時公會諸侯于宋卽是親見宋圍何以不卽書之而云待楚告者按檢上下襄十一年公會晉侯云云伐鄭傳稱鄭人行成下言晉趙武入盟鄭伯鄭子展出盟晉侯杜云二盟不書不告二十五年公會晉侯云云于夷儀傳稱伐齊齊人使隰鉏請成慶封如師杜云慶封獨使於晉不通諸侯故不書二十六年傳六月公會晉趙武宋向戌鄭良霄曹人于澶淵晉人執甯喜以歸杜云歸晉而後告諸侯故經書在秋此三事者公雖在會不告不書所言不須告者皆謂公親行其事麻隧公親在戰故云不復須告此時公往與盟不與圍宋故圍宋之事必待告乃書旣以微者來告猶序諸侯之上者春秋之例會同以國大小爲序<pb n="14b"/>征伐則以主兵在前此序諸侯之上由楚主兵故也</hi>十有二月甲戌公會諸侯盟<lb/>
于宋注無傳諸侯伐宋公與楚有好而往會之非後期<lb/>
宋方見圍無嫌於與盟故直以宋地音義<hi>好呼報反與音預</hi>疏<lb/>
<hi>正義曰陳蔡鄭許皆是楚之屬國楚子帥而與之圍宋往年公使公子遂如楚乞師始與之通和好魯非楚之屬國圍宋之事公不與謀直聞其在宋往會之耳非是楚來召公公自往會之非後期也言此者文七年扈之盟爲公後期不序其國而總曰諸侯此亦總曰諸侯有後期之嫌故名之非爲後期而總稱諸侯卽上圍宋之諸侯也一事而再見者前目而後凡常例也圍稱楚人以微者告魯此與諸侯盟會必是楚子親之不復别言楚子者上以厯序諸侯遂令楚子當楚人之處卽從總文故不復曲序之也凡盟會以國爲地者必國主與其<pb n="15a"/>盟會此時宋方見圍無嫌與盟故直以宋地也</hi>
　傳二十七年春杞桓公來朝用夷禮故曰子注杞先<lb/>
　代之後而廹於東夷風俗雜壞言語衣服有時而夷<lb/>
　故杞子卒傳言其夷也今稱朝者始於朝禮終而不<lb/>
　全異於介葛盧故唯貶其爵公卑杞杞不共也注杞<lb/>
　用夷禮故賤之音義<hi>共音恭本亦作恭下注同</hi>○夏齊孝公卒有<lb/>
　齊怨注前年齊再伐魯不廢喪紀禮也注弔贈之數<lb/>
　不有廢疏<hi>正義曰周禮小司徒掌喪紀之禁令庖人掌喪紀之庶羞樂記曰衰麻哭泣所以節</hi>
<pb n="15b"/>
　<hi>喪紀也言喪紀者多矣喪紀者喪事之總名諸侯相與唯有弔贈故注云弔贈之數不有廢也</hi>○秋<lb/>
　入杞責無禮也注責不共也音義<hi>責無禮本或作責禮也</hi>○楚<lb/>
　子將圍宋使子文治兵於睽注子文時不爲令尹故<lb/>
　云使治兵習號令也睽楚邑音義<hi>睽苦圭反又音圭</hi>終朝而<lb/>
　畢不戮一人注終朝自旦及食時也子文欲委重於<lb/>
　子玉故略其事音義<hi>朝如字注同戮音六</hi>子玉復治兵於蔿注<lb/>
　子玉爲令尹故蔿楚邑音義<hi>復扶又反蔿于委反</hi>終日而畢鞭<lb/>
　七人貫三人耳音義<hi>貫音官又古亂反</hi>疏<hi>正義曰耳助句也</hi>國老皆<lb/>
<pb n="16a"/>
　賀子文疏<hi>正義曰王制云有虞氏養國老於上庠養庶老於下庠然則園老者國之卿大夫士</hi>
　<hi>之致仕者也</hi>子文飲之酒注賀子玉堪其事音義<hi>飲於鴆反</hi>蔿<lb/>
　賈尚幼後至不賀注蔿賈伯嬴孫叔敖之父幼少也<lb/>
　音義<hi>嬴音盈少詩照反下同</hi>子文問之對曰不知所賀子之傳<lb/>
　政於子玉曰以靖國也音義<hi>傳直專反</hi>疏<hi>正義曰二十三年子玉伐陳城</hi>
　<hi>頓而還子文使爲令尹叔伯曰子若國何對曰吾以靖國也夫有大功而無貴仕其人能靖者與有幾子</hi>
　<hi>文恐子玉矜功爲亂故授令尹冀以靖國家此舉其前言以非之</hi>靖諸内而敗諸外<lb/>
　所獲幾何子玉之敗子之舉也舉以敗國將何賀焉<lb/>
<pb n="16b"/>
　子玉剛而無禮不可以治民過三百乘其不能以入<lb/>
　矣疏<hi>正義曰若使爲帥遇三百乘其必不能入前敵矣</hi>苟入而賀何後之有<lb/>
　注三百乘二萬二千五百人音義<hi>幾居豈反乘繩證反下同</hi>○冬<lb/>
　楚子及諸侯圍宋宋公孫固如晉告急注公孫固宋<lb/>
　莊公孫先軫曰報施救患取威定霸於是乎在矣注<lb/>
　先軫晉下軍之佐原軫也報宋贈馬之施音義<hi>軫之忍反</hi>
　<hi>施式氏反注同</hi>疏<hi>正義曰劉炫云下蒐于被廬先軫始佐下軍此時未爲下軍之佐以規杜氏知不然</hi>
　<hi>者以方欲救宋卽蒐被廬先軫此語與蒐相近不知未蒐之前先軫身作何官故以蒐後下軍之佐明之</hi>
<pb n="17a"/>
　<hi>然先軫後年亦爲中軍帥不云中軍帥者相去旣逺又隔下軍之佐故杜不言之</hi>狐偃曰楚<lb/>
　始得曹而新昏於衞若伐曹衞楚必救之則齊宋免<lb/>
　矣注前年楚使申叔侯戍穀以偪齊於是乎蒐于被<lb/>
　廬注晉常以春蒐禮改政令敬其始也被廬晉地音<lb/>
　義<hi>蒐所求反被皮義反廬力居反</hi>作三軍注閔元年晉獻公作二軍<lb/>
　今復大國之禮謀元帥注中軍帥音義<hi>帥所類反注同</hi>疏<hi>正義</hi>
　<hi>曰元長也謂將帥之長軍行則重者居中故晉以中軍爲尊而上軍次之其二軍則上軍爲尊故閔元年</hi>
　<hi>晉侯作二軍公將上軍</hi>趙衰曰郤縠可臣亟聞其言矣說禮樂<lb/>
<pb n="17b"/>
　而敦詩書詩書義之府也禮樂德之則也德義利之<lb/>
　本也音義<hi>穀本又作穀同胡木反亟欺冀反數也說音悅</hi>疏<hi>正義曰說謂愛樂之敦謂厚重</hi>
　<hi>之詩之大旨勸善懲惡書之爲訓尊賢伐罪奉上以道禁民爲非之謂義詩書義之府藏也禮者謙卑恭</hi>
　<hi>謹行歸於敬樂者欣喜歡娯事合於愛揆度於内舉措得中之謂徳禮樂者德之法則也心說禮樂志重</hi>
　<hi>詩書遵禮樂以布德習詩書以行義有德有義利民之本也晉語云文公問元帥於趙衰對曰郤穀可年</hi>
　<hi>五十矣守學彌惇夫好先王之法者德義之府也夫德義生民之本也能敦篤不忘百姓請使郤穀公從</hi>
　<hi>之</hi>夏書曰賦納以言明試以功車服以庸注尚書虞<lb/>
　夏書也取納以言觀其志也明試以功考其事也車<lb/>
<pb n="18a"/>
　服以庸報其勞也賦猶取也庸功也君其試之疏<hi>正義</hi>
　<hi>曰夏書言用臣之法賦取也取人納用以其言察其言觀其志也分明試用以其功考其功觀其能也而</hi>
　<hi>賜之車服以報其庸庸亦功也知其有功乃賜之古人之法如此君其試用之注正義曰此古文虞書益</hi>
　<hi>稷之篇漢魏諸儒不見古文因伏生之謬從堯典至𦙍征凡二十篇總名曰虞夏書以與禹對言故傳通</hi>
　<hi>謂大禹謨以下皆爲夏書也古本作敷納以言明庶以功敷作賦庶作試師受不同古字改易耳賦稅者</hi>
　<hi>取受之義故爲取也庸功釋詁文舜典云敷奏以言明試以功車服以庸文雖略同此引夏書非舜典也</hi>
　乃使郤縠將中軍郤溱佐之使狐偃將上軍讓於狐<lb/>
　毛而佐之注狐毛偃之兄音義<hi>將子匠反下將上將皆同溱側巾反</hi>疏<lb/>
<pb n="18b"/>
　<hi>正義曰晉語偃辭曰毛之知賢於臣其齒又長毛也不在位不敢聞命</hi>命趙衰爲卿讓<lb/>
　於欒枝先軫注欒枝貞子也欒賓之孫音義<hi>欒魯官反</hi>使<lb/>
　欒枝將下軍先軫佐之荀林父御戎魏犫爲右注荀<lb/>
　林父中行桓子音義<hi>行户剛反</hi>晉侯始入而教其民二年<lb/>
　欲用之注二十四年入子犯曰民未知義未安其居<lb/>
　注無義則苟生疏<hi>正義曰未知君臣之義不作長久之圖苟且爲生以過朝夕是未安</hi>
　<hi>其居</hi>於是乎出定襄王注二十五年定襄王以示事君<lb/>
　之義入務利民民懷生矣疏<hi>正義曰利民之事非止一塗晉語說文公爲政</hi>
<pb n="19a"/>
　<hi>云棄責薄歛施舍分寡救乏振滯匡困資無輕闗易道通商寛農茂穡勸分省用足財利器明德以厚民</hi>
　<hi>性皆是利民之事民懷生者謂有懷義之心不復苟且劉炫云生旣厚民皆懷戀居處</hi>將用之<lb/>
　子犯曰民未知信未宣其用注宣明也未明於見用<lb/>
　之信疏<hi>正義曰信是人之所用若未伐原示信民未明於信是人用故傳云未宣其用云見用者</hi>
　<hi>言信見爲人所用</hi>於是乎伐原以示之信注伐原在二十五<lb/>
　年民易資者不求豐焉注不詐以求多明徴其辭注<lb/>
　重言信公曰可矣乎子犯曰民未知禮未生其共於<lb/>
　是乎大蒐以示之禮注蒐順少長明貴賤音義<hi>長丁丈反</hi>
<pb n="19b"/>
　作執秩以正其官注執秩主爵秩之官音義<hi>秩直乙反</hi>民<lb/>
　聽不惑而後用之出穀戍釋宋圍注楚子使申叔去<lb/>
　穀子玉去宋一戰而霸文之教也注謂明年戰城濮<lb/>
　疏<hi>正義曰論語云上好禮則民莫敢不敬上好義則民莫敢不服上好信則民莫敢不用情今晉侯以</hi>
　<hi>義信禮教民然後用之是文德之教也明年傳君子謂晉於是彼也能以徳攻注云以文德教民而後用</hi>
　<hi>之謂此役也</hi>
經二十有八年春晉侯侵曹晉侯伐衞注再舉晉侯者<lb/>
曹衞兩來告<lb/>
<pb n="20a"/>
公子買戍衞不卒戍刺之注公子買魯大夫子叢也内<lb/>
殺大夫皆書刺言用周禮三刺之法示不枉濫也公實<lb/>
畏晉殺子叢而誣叢以廢戍之罪恐不爲遠近所信故<lb/>
顯書其罪音義<hi>刺七賜反殺也叢似東反枉紆徃反</hi>疏<hi>正義曰經言買傳言叢蓋名買字叢或字相似而一謬也周禮司刺掌三刺之法以贊司寇聽獄訟一刺曰訊羣臣再刺曰訊羣吏三刺曰訊萬民鄭𤣥云刺殺也訊而有罪則殺之訊言也内殺大夫此及成十六年刺公子偃皆書刺者若云用彼三刺之法言問臣吏萬民皆言合殺乃始殺之以示不枉濫也此三刺之法位在外朝庫門之外臯門之内故小司寇掌外朝之政三公及州長百姓北面羣臣西面羣吏東面如此訊之也魯史獨設此名所以異於外也公羊以爲<pb n="20b"/>内諱殺大夫謂之刺以爲諸侯不得專殺故諱言刺之其意小異於此公實畏晉殺子叢以說晉言戍衞者叢之所爲又歸罪於叢言不終戍事故殺之恐不爲逺近所信故顯書子叢之罪也然魯殺子叢本有兩意謂楚云不卒戍謂晉云叢欲戍衞今經之所書書謂楚之辭不書謂晉之辭者以魯先與楚同好恐楚疑之故顯書不卒戍之罪以告屬楚諸侯心實畏晉未敢宣露故經不書告晉之辭蘇云公子買不卒戍者告晉楚之辭也謂晉云公子買比來戍衞今不使終其戍事是以殺之謂楚云比令公子買戍衞其買不終戍事是以殺之</hi>
楚人救衞<lb/>
三月丙午晉侯入曹執曹伯畀宋人注畀與也執諸侯<lb/>
當以歸京師晉欲怒楚使戰故以與宋所謂譎而不正<lb/>
<pb n="21a"/>
音義<hi>畀必利反註同譎古穴反</hi>疏<hi>正義曰劉炫云公羊傳曰畀者何與也其言以畀宋人何與使聽之何休云宋稱人者明聽訟必師斷與其師衆共之穀梁傳曰畀與也其曰人何也不以晉侯畀宋公也注云畀上與下之辭故不以侯畀公按傳執曹伯分曹衞之田以畀宋人則田亦稱人非爲斷獄故稱人也若不使晉侯與宋公自可改其畀名何以名之爲畀而使義不得與也若與宋人豈宋國卑賤之人得獨受曹伯而治之乎二傳之言皆不得合左氏當以人爲衆辭舉國而稱之耳</hi>
夏四月己巳晉侯齊師宋師秦師及楚人戰于城濮楚<lb/>
師敗績注宋公齊國歸父秦小子慭旣次城濮以師屬<lb/>
晉不與戰也子玉及陳蔡之師不書楚人恥敗告文略<lb/>
<pb n="21b"/>
也大崩曰敗績音義<hi>濮音卜慭魚覲反不與音預</hi>疏<hi>正義曰於例將卑師衆稱師此齊宋秦皆文稱師則將非尊者傳云宋公齊國歸父秦小子慭次于城濮及其交戰唯言晉師陳于莘北說晉之將帥與楚相敵都不言齊宋公卿知其旣次城濮以師屬晉不與戰也沈氏云定四年戰于柏舉傳稱蔡侯呉子唐侯伐楚杜云唐侯不書兵屬於呉蔡今宋齊秦屬晉而書之者彼柏舉之戰唐師并屬呉蔡與之同陳故不書此齊宋師等雖屬晉猶異陳故得書之傳稱子玉及陳蔡之師皆在於陳而不書者楚人恥敗告辭略故史不得書之劉炫規過以爲晉人告略今知不然者但於此戰時魯猶屬楚凡禍福相告必同好之國故知楚人來告也楚人來告不言陳蔡者恥其諸國皆在不能敵晉故略言楚人而已若其晉告則應衿其勝事以少敗多何肯略其陳蔡而不告也劉以爲晉人來告而規杜氏非也</hi>
<pb n="22a"/>
楚殺其大夫得臣注子玉違其君命以取敗稱名以殺<lb/>
罪之<lb/>
衞侯出奔楚<lb/>
五月癸丑公會晉侯齊侯宋公蔡侯鄭伯衞子莒子盟<lb/>
于踐土注踐土鄭地王子虎臨盟不同歃故不書衞侯<lb/>
出奔其弟叔武攝位受盟非王命所加從未成君之禮<lb/>
故稱子而序鄭伯之下經書癸丑月十八日也傳書癸<lb/>
亥月二十八日經傳必有誤音義<hi>踐以淺反土如字或一音杜歃所洽反本<pb n="22b"/>又作喢</hi>疏<hi>正義曰傳稱王子虎盟諸侯于王庭而不書子虎知子虎臨盟不與歃定四年傳稱踐土之盟其載書云王若曰晉重魯申衛武蔡甲午鄭㨗齊潘宋王臣莒期其次與會不同者會之班次以國大小爲序及其盟也王臣臨之異姓爲後故載書之次與會異也定四年召陵之會傳稱祝佗言於萇𢎞曰踐土之盟衛成公不在夷叔其母弟也猶先蔡萇𢎞說告劉子乃長衞侯於盟如彼傳文則踐土召陵二盟衛皆先蔡而經書諸國之序二會皆蔡在衞先者釋例曰周之宗盟異姓爲後故踐土載書齊宋雖大降於鄭衛斥周而言止謂王官之宰臨盟者也其餘雜盟未必皆然踐土召陵二會蔡在衞上時國之次至盟乃正其高下者敬恭明神本其始也是言盟會異次之意也如釋例之言王官之宰臨盟乃以異姓爲後則二十九年翟泉之盟王子虎在焉宣七年黒壤之盟王叔桓公臨之彼二盟亦當異姓爲後與會異次也八年洮之盟王人在列杜指王<pb n="23a"/>官之宰則卑者未必能别同姓異姓若無王宫之伯則以大小爲序襄二十七年宋之盟晉楚争先是其餘雜盟不先同姓之文也周禮典命云諸侯之適子誓於天子攝其君則下其君一等未誓則以皮帛繼子男叔武是衞侯之弟未得從世子之法攝位受盟舊無正禮其班位高下出於主會之意以其非王命所加使從未成君之禮故稱子而序於鄭伯之下蓋晉文之意使然</hi>
陳侯如會注無傳陳本與楚楚敗懼而屬晉來不及盟<lb/>
故曰如會疏<hi>正義曰沈氏云八年鄭伯云乞盟此直云如會者彼及其盟故云乞盟此則不及其盟又陳侯不乞故與彼文異</hi>
公朝于王所注無傳王在踐土非京師故曰王所疏<hi>正義<pb n="23b"/>曰穀梁傳曰朝不言所言所者非其所也是其由非京師故稱王所也公羊傳曰曷爲不言公如京師天子在是也曷爲不言天子在是不與致天子也其意言晉文公召王來踐土左傳於此無召王之事直云作王宮于踐土杜云襄王聞戰勝自徃勞之故爲作宮則以王意自徃非晉召之不同公羊說也</hi>
六月衞侯鄭自楚復歸于衞注復其位曰復歸晉人感<lb/>
叔武之賢而復衞侯衞侯之入由于叔武故以國逆爲<lb/>
文例在成十八年衞元咺出奔晉注元咺衞大夫雖爲<lb/>
叔武訟訴失君臣之節故無賢文奔例在宣十年音義<lb/>
<hi>咺况晚反爲于僞反下爲其同訴本又作愬蘇路反</hi>疏<hi>正義曰宣十年齊崔氏出奔衛傳曰書曰崔氏非其<pb n="24a"/>罪也文八年宋司城來奔傳言司城効節於府人而出故書以官貴之也然書官及氏爲貴則書名不是賢文以元咺訴君於晉所訴雖直令君䧟罪失君臣之節故無賢文書其名從本文也</hi>
陳侯款卒注無傳凡四同盟疏<hi>正義曰款以十三年卽位十五年盟于牡丘十九年于齊二十一年于薄二十七年于宋魯陳俱在是四同盟也</hi>
秋杞伯姬來注無傳莊公女歸寧曰來<lb/>
公子遂如齊注無傳聘也<lb/>
冬公會晉侯齊侯宋公蔡侯鄭伯陳子莒子邾人秦人<lb/>
于溫注陳共公稱子先君未葬例在九年宋襄公稱子<lb/>
<pb n="24b"/>
自在本班陳共公稱子降在鄭下陳懷公稱子而在鄭<lb/>
上傳無義例蓋主會所次非褒貶也音義<hi>共音恭下共公同</hi>疏<lb/>
<hi>正義曰陳侯款經不書葬正以稱子知其先君未葬也宋襄稱子九年葵丘會也陳共公稱子此會也陳懷公稱子定四年召陵會也其班次上下傳無義例故疑主會所次非褒貶也桓十六年公會宋公衛侯陳侯蔡侯伐鄭杜云蔡常在衛上今序陳下蓋後至二十九年翟泉之盟秦人在陳蔡之下傳歴序諸侯之卿而有秦小子慭杜云秦小子慭在蔡下者若宋向戌之後會彼二事班失其次杜以後至釋之知此陳共公稱子降在鄭下非後至者杜以後至爲說亦無明文正以國之大小班序先定今乃退在小國之下因向戌有後至之譏故取以爲說耳未成君者例無定式不知所由故言蓋爲疑辭疑主會之意亦未必不由後至而降之禮雜記云<pb n="25a"/>君薨太子號稱子待猶君也然則待之如君在本班者爲得禮也降其班者出自主會之意</hi>
天王狩于河陽注晉地今河内有河陽縣晉實召王爲<lb/>
其辭逆而意順故經以王狩爲辭音義<hi>狩本又作守音同</hi>壬申<lb/>
公朝于王所注壬申十月十日有日而無月史闕文<lb/>
晉人執衞侯歸之于京師注稱人以執罪及民也例在<lb/>
成十五年諸侯不得相治故歸之京師疏<hi>正義曰成十五年晉侯執曹伯歸于京師彼不言之此言之者公羊傳曰歸之于者罪已定矣歸于者罪未定也左氏無此義正是更異辭耳</hi>衞元咺自晉復歸于衞注元咺與衞侯訟得勝而歸<lb/>
<pb n="25b"/>
從國逆例者明衞侯無道于民國人與元咺<lb/>
諸侯遂圍許注會溫諸侯也許比再會不至故因會共<lb/>
伐之音義<hi>比如字王俾利反</hi>曹伯襄復歸于曹注晉感侯獳之<lb/>
言而復曹伯故從國逆例音義<hi>獳乃侯反</hi>疏<hi>正義曰侯獳愛君以請此曹伯從園逆之例成十六年曹人再請於晉乃釋成公而云曹伯歸自京師從外納之文者彼國人請君自是恒事此侯獳貨筮史致其誠心晉侯感其言而特釋之所以顯侯獳故從國逆例也</hi>遂會諸侯圍許<lb/>
注言遂得復而行不歸國也<lb/>
　傳二十八年春晉侯將伐曹假道于衞注曹在衞東<lb/>
<pb n="26a"/>
　故衞人弗許還自南河濟注從汲郡南渡出衞南而<lb/>
　東音義<hi>汲音急</hi>侵曹伐衞正月戊申取五鹿注五鹿衞<lb/>
　地二月晉郤縠卒原軫將中軍胥臣佐下軍上德也<lb/>
　注先軫以下軍佐超將中軍故曰上德胥臣司空季<lb/>
　子音義<hi>將子匠反胥思徐反</hi>晉侯齊侯盟于斂盂注斂盂衞地<lb/>
　音義<hi>斂徐音亷又力檢反盂音于</hi>衞侯請盟晉人弗許衞侯欲與<lb/>
　楚國人不欲故出其君以說于晉衞侯出居于襄牛<lb/>
　注襄牛衞地音義<hi>說音悅或如字</hi>○公子買戍衞注晉伐衞<lb/>
<pb n="26b"/>
　衞楚之昏姻魯欲與楚故戍衞楚人救衞不克公懼<lb/>
　於晉殺子叢以說焉注召子叢而殺之以謝晉音義<lb/>
　<hi>說音悅</hi>謂楚人曰不卒戍也注謂告楚人言子叢不終<lb/>
　戍事而歸故殺之殺子叢在楚救衞下經在上者救<lb/>
　衞赴晚至○晉侯圍曹門焉多死注攻曹城門曹人<lb/>
　尸諸城上注磔晉死人於城上音義<hi>磔張宅反</hi>晉侯患之<lb/>
　聽輿人之謀曰稱舍於墓注輿衆也舎墓為将發冡音<lb/>
　義<hi>輿音餘爲如字又于僞反</hi>疏<hi>正義曰此謀字或作誦渉下文而誤耳其云誦者音韻如詩賦此稱</hi>
<pb n="27a"/>
　<hi>舍於墓直是計謀之言不得爲誦今定本作謀</hi>師遷焉曹人兇懼注遷至曹<lb/>
　人墓兇兇恐懼聲音義<hi>兇凶勇反恐丘勇反</hi>爲其所得者棺而<lb/>
　出之因其兇也而攻之三月丙午入曹數之以其不<lb/>
　用僖負羈而乘軒者三百人也且曰獻狀注軒大夫<lb/>
　車言其無德居位者多故責其功狀音義<hi>棺古患反一音官軒</hi>
　<hi>許言反</hi>令無入僖負羈之宮而免其族報施也注報飱<lb/>
　璧之施音義<hi>施始豉反注同飱音孫</hi>魏犫顚頡怒曰勞之不圖<lb/>
　報於何有注二子各有從亡之勞音義<hi>頡胡詰反從才用反</hi>疏<lb/>
<pb n="27b"/>
　<hi>正義曰二子有從行之勞未得厚賞故言勞苦之大不嘗圖謀其報此小惠於何有哉恨公忘己而念彼</hi>
　<hi>也</hi>爇僖負羈氏注爇燒也音義<hi>爇如悅反</hi>魏犫傷於胷公<lb/>
　欲殺之而愛其材注材力使問且視之病將殺之魏<lb/>
　犫束胷見使者曰以君之靈不有寧也注言不以病<lb/>
　故自安寧音義<hi>見賢遍反使所吏反</hi>距躍三百曲踊三百注距<lb/>
　躍超越也曲踊跳踊也百猶勱也音義<hi>距音巨躍羊略反三如字</hi>
　<hi>又息暫反百音陌下放此跳徒彫反勱音邁</hi>疏<hi>正義曰詩稱魚躍易言龍躍則躍是舉身向上之名</hi>
　<hi>禮記婦人踊不絶地則踊亦向上之名詩云踊躍用兵則踊躍二事勢相類也說文云躍超也踊跳也然</hi>
<pb n="28a"/>
　<hi>則躍以疾生名故以距躍爲超越言距地向前跳而越物過也曲踊以曲爲言則謂向上跳而折復下故</hi>
　<hi>以曲踊爲跳踊耳言直上向下而已以傷病之人而再言三百不可爲六百跳也杜言百猶勵亦不知勵</hi>
　<hi>何所謂蓋復訓勵爲勉言每跳皆勉力爲之</hi>乃舍之殺顚頡以徇于師立<lb/>
　舟之僑以爲戎右注舟之僑故虢臣閔二年奔晉以<lb/>
　代魏犫爲先歸張本音義<hi>舍如字又音捨下同徇似俊反</hi>宋人使門<lb/>
　尹般如晉師告急注門尹般宋大夫音義<hi>般音班</hi>公曰<lb/>
　宋人告急舍之則絶注與晉絶告楚不許我欲戰矣<lb/>
　齊秦未可若之何注未肯戰先軫曰使宋舍我而賂<lb/>
<pb n="28b"/>
　齊秦注求救於齊秦音義<hi>舍音捨</hi>藉之告楚注假借齊<lb/>
　秦使爲宋請音義<hi>藉在亦反借也爲于僞反</hi>我執曹君而分曹衞<lb/>
　之田以賜宋人楚愛曹衞必不許也注不許齊秦之<lb/>
　請喜賂怒頑能無戰乎注言齊秦喜得宋賂而怒楚<lb/>
　之頑必自戰也不可告請故曰頑公說執曹伯分曹<lb/>
　衞之田以畀宋人楚子入居于申注申在方城内故<lb/>
　曰入音義<hi>說音悅畀必利反</hi>使申叔去穀注二十六年申叔<lb/>
　戍穀使子玉去宋曰無從晉師晉侯在外十九年矣<lb/>
<pb n="29a"/>
　而果得晉國注晉侯生十七年而亡亡十九年而反<lb/>
　凡三十六年至此四十矣險阻艱難備嘗之矣民之<lb/>
　情僞盡知之矣天假之年注獻公之子九人唯文公<lb/>
　在故曰天假之年而除其害注除惠懷呂郤天之所<lb/>
　置其可廢乎軍志曰允當則歸注無求過分軍志兵<lb/>
　書音義<hi>當丁浪反分扶問反</hi>又曰知難而退又曰有德不可敵<lb/>
　此三志者晉之謂矣注謂今與晉遇當用此三志疏<lb/>
　<hi>正義曰允當則歸謂信當分理則須歸還無求過分決戰取勝也知難而退謂知前敵之難則須退辟也</hi>
<pb n="29b"/>
　<hi>有德不可敵謂必知敵彊不須與競也此三志者與晉相遇之謂矣劉炫云此志三云者情有淺深允當</hi>
　<hi>則歸謂彼雖可勝得當則還言前人弱於己也知難而退謂勝不可必早自退斂言前人與己敵也有德</hi>
　<hi>不可敵謂必知彼彊不須與競言前人彊於己也三者從弱至彊總言晉之謂矣指言晉彊於己也</hi>子<lb/>
　玉使伯棼請戰注伯棼子越椒也鬬伯比之孫音義<lb/>
　<hi>棼扶云反王扶粉反</hi>曰非敢必有功也願以間執䜛慝之口注<lb/>
　間執猶塞也䜛慝若蔿賈之言謂子玉不能以三百<lb/>
　乘入音義<hi>間間厠之間注同慝吐得反乘繩證反</hi>王怒少與之師唯西<lb/>
　廣東宮與若敖之六卒實從之注楚子還申遣此兵<lb/>
<pb n="30a"/>
　以就前圍宋之衆楚有左右廣又大子有宮甲分取<lb/>
　以給之若敖楚武王之祖父葬若敖者子玉之祖也<lb/>
　六卒子玉宗人之兵六百人言不悉師以益之音義<lb/>
　<hi>廣古曠反注同卒子忽反注同</hi>疏<hi>正義曰宣十二年傳欒武子說楚事云其君之戎分爲二廣廣有一</hi>
　<hi>卒卒偏之兩是楚有左右廣也周禮車僕掌戎路之萃廣車之萃鄭𤣥云廣車横陳之車襄十一年鄭人</hi>
　<hi>賂晉侯以廣車蓋兵車之名名之爲廣因卽以車表兵謂屬西廣之兵也文元年商臣以宮甲圍成王是</hi>
　<hi>東宮兵也周禮司馬凡制軍百人爲卒知六卒六百人也</hi>子玉使宛春告於晉師<lb/>
　曰請復衞侯而封曹臣亦釋宋之圍注衞侯未出竟<lb/>
<pb n="30b"/>
　曹伯見執在宋已失位故言復衞封曹音義<hi>宛於元反又於</hi>
　<hi>阮反竟音境</hi>子犯曰子玉無禮哉君取一臣取二注君取<lb/>
　一以釋宋圍惠晉侯臣取二復曹衛爲己功不可失<lb/>
　矣注言可伐先軫曰子與之疏<hi>正義曰以子犯言爲無理故先言子與之</hi>
　<hi>欲令子犯與子玉復衞封曹旣言此以答子犯然後復言其不可之理更别爲之立計使私許復曹衞以</hi>
　<hi>攜之</hi>定人之謂禮楚一言而定三國我一言而亡之我<lb/>
　則無禮何以戰乎不許楚言是棄宋也救而棄之謂<lb/>
　諸侯何注言將爲諸侯所怪楚有三施我有三怨怨<lb/>
<pb n="31a"/>
　讎已多將何以戰不如私許復曹衞以攜之注私許<lb/>
　二國使告絶于楚而後復之攜離也音義<hi>施始豉反</hi>執宛<lb/>
　春以怒楚旣戰而後圖之注須勝負決乃定計公說<lb/>
　乃拘宛春於衞且私許復曹衞曹衞告絶於楚子玉<lb/>
　怒從晉師晉師退軍吏曰以君辟臣辱也且楚師老<lb/>
　矣何故退子犯曰師直爲壯曲爲老豈在久乎微楚<lb/>
　之惠不及此注重耳過楚楚成王有贈送之惠音義<lb/>
　<hi>說音悅拘音俱過古禾反</hi>退三舍辟之所以報也注一舍三十里<lb/>
<pb n="31b"/>
　初楚子云若反國何以報我故以退三舍爲報背惠<lb/>
　食言疏<hi>正義曰釋詁云食僞也孫炎云食言之僞尚書湯誓云爾無不信朕不食言孔安國云食</hi>
　<hi>盡其言僞不實也哀二十五年傳孟武伯惡郭重曰何肥也公曰是食言多矣能無肥乎然則食言者言</hi>
　<hi>而不行如食之消散後終不行則前言爲僞通謂僞言爲食言故爾雅訓食爲僞也</hi>以亢其讎<lb/>
　注亢猶當也讎謂楚也音義<hi>背音佩下及注同亢苦浪反</hi>我曲楚<lb/>
　直其衆素飽不可謂老注直氣盈飽疏<hi>正義曰素訓爲上忿怒之</hi>
　<hi>深空腹不食直氣盈飽也</hi>我退而楚還我將何求若其不還君退<lb/>
　臣犯曲在彼矣退三舍楚衆欲止子玉不可夏四月<lb/>
<pb n="32a"/>
　戊辰晉侯宋公齊國歸父崔夭秦小子慭次于城濮<lb/>
　注國歸父崔夭齊大夫也小子慭秦穆公子也城濮<lb/>
　衞地音義<hi>夭於表反</hi>楚師背酅而舍注酅丘陵險阻名音<lb/>
　義<hi>酅户圭反</hi>疏<hi>正義曰兵法右背山陵前左水澤楚師背酅而舍知其背丘陵也蓋所舍之處有丘</hi>
　<hi>陵名酅其處有險阻也</hi>晉侯患之聽輿人之誦注恐衆畏險故<lb/>
　聽其歌誦曰原田每每舍其舊而新是謀注髙平曰<lb/>
　原喻晉君美盛若原田之草每每然可以謀立新功<lb/>
　不足念舊惠音義<hi>毎亡回反又梅對反舍音捨</hi>公疑焉注疑衆謂<lb/>
<pb n="32b"/>
　已背舊謀新子犯曰戰也戰而㨗必得諸侯若其不<lb/>
　㨗表裏山河必無害也注晉國外河而内山公曰若<lb/>
　楚惠何欒貞子曰漢陽諸姬楚實盡之注貞子欒枝<lb/>
　也水北曰陽姬姓之國在漢北者楚盡滅之思小惠<lb/>
　而忘大恥不如戰也晉侯夢與楚子搏注搏手搏音<lb/>
　義<hi>搏音博</hi>楚子伏已而盬其腦注盬啑也音義<hi>盬音古腦乃老</hi>
　<hi>反啑子荅反又所荅反又子甲反</hi>疏<hi>正義曰盬之爲啑未見正訓蓋相傳爲然服虔云如俗語相罵</hi>
　<hi>云啑女腦矣</hi>是以懼子犯曰吉我得天楚伏其罪吾且柔<lb/>
<pb n="33a"/>
　之矣注晉侯上向故得天楚子下向地故伏其罪腦<lb/>
　所以柔物子犯審見事宜故權言以荅夢音義<hi>向或作嚮</hi>
　<hi>許亮反下同</hi>子玉使鬭勃請戰注鬬勃楚大夫曰請與君<lb/>
　之士戲君馮軾而觀之得臣與寓目焉注寓寄也音<lb/>
　義<hi>馮皮氷反軾音式與音預寓音遇</hi>晉侯使欒枝對曰寡君聞命矣<lb/>
　楚君之惠未之敢忘是以在此爲大夫退其敢當君<lb/>
　乎旣不獲命矣注不獲止命音義<hi>爲于僞反</hi>敢煩大夫謂<lb/>
　二三子注煩鬬勃令戒勑子玉子西之屬音義<hi>令力呈反</hi>
<pb n="33b"/>
　戒爾車乘敬爾君事詰朝將見注詰朝平旦音義<hi>乘繩</hi>
　<hi>證反下及注皆同詰起吉反朝如字注同見如字又賢遍反</hi>晉車七百乘韅靷鞅<lb/>
　靽注五萬二千五百人在背曰韅在胷曰靷在腹曰<lb/>
　鞅在後曰靽言駕乘修備音義<hi>韅許見反王又去見反說文作□云著掖</hi>
　<hi>皮靷引刃反說文云軸也鞅於杖反說文云頸皮也靽音半一云縶也背如字</hi>疏<hi>正義曰說文云韅著</hi>
　<hi>掖皮也靷𢎞軸也鞅頸皮也此注與說文不同蓋以時騐而爲解也驂馬挽車有皮在背者有約胷者有</hi>
　<hi>在腹爲帶者有縶絆其足者從馬上而下次之在後正謂在足是也傳唯舉四事文無所結舉其小事皆</hi>
　<hi>具言其駕乘修備明諸事皆備也</hi>晉侯登有莘之虛以觀師曰少長<lb/>
<pb n="34a"/>
　有禮其可用也注有莘故國名少長猶言大小音義<lb/>
　<hi>莘所巾反虛丘魚反少詩照反注同長丁丈反注同</hi>遂伐其木以益其兵注伐<lb/>
　木以益攻戰之具輿曳柴亦是也音義<hi>攻如字又音貢</hi>己巳<lb/>
　晉師陳于莘北胥臣以下軍之佐當陳蔡子玉以若<lb/>
　敖之六卒將中軍曰今日必無晉矣子西將左子上<lb/>
　將右注子西鬬宜申子上鬬勃音義<hi>陳于直覲反卒子忽反下同將</hi>
　<hi>子匠反下及注同</hi>胥臣蒙馬以虎皮先犯陳蔡陳蔡奔楚右<lb/>
　師潰注陳蔡屬楚右師音義<hi>潰户内反</hi>狐毛設二斾而退<lb/>
<pb n="34b"/>
　之注斾大旗也又建二斾而退使若大將稍郤音義<lb/>
　<hi>斾薄貝反</hi>欒枝使輿曵柴而僞遁注曵柴起塵詐爲衆走<lb/>
　音義<hi>遁徒困反</hi>楚師馳之原軫郤溱以中軍公族橫擊之<lb/>
　注公族公所率之軍狐毛狐偃以上軍夾攻子西楚<lb/>
　左師潰楚師敗績子玉収其卒而止故不敗注三軍<lb/>
　唯中軍完是大崩音義<hi>夾古洽反又音頰</hi>晉師三日館穀注<lb/>
　館舍也食楚軍穀三日及癸酉而還甲午至于衡雍<lb/>
　作王宮于踐土注衡雍鄭地今榮陽卷縣襄王聞晉<lb/>
<pb n="35a"/>
　戰勝自徃勞之故爲作宮音義<hi>雍於用反卷音權又丘權反勞力報反故</hi>
　<hi>爲于僞反下文同</hi>鄉役之三月注鄉猶屬也城濮役之前三<lb/>
　月音義<hi>鄉許亮反又作曏同屬音燭</hi>鄭伯如楚致其師爲楚師旣<lb/>
　敗而懼疏<hi>正義曰致其師者致其鄭國之師許以佐楚也戰時雖無鄭師要本心佐楚故旣敗</hi>
　<hi>而懼</hi>使子人九行成于晉注子人氏九名音義<hi>爲于僞反</hi>疏<lb/>
　<hi>正義曰桓十四年鄭伯使其弟語來盟傳稱子人來盟杜云子人卽弟語也其後爲子人氏七年傳子華</hi>
　<hi>云洩氏孔氏子人氏三族實違君命今子人九必是語之後也杜譜以九爲雜人謬矣</hi>晉欒枝<lb/>
　入盟鄭伯五月丙午晉侯及鄭伯盟于衡雍疏<hi>正義曰此</hi>
<pb n="35b"/>
　<hi>二盟及上文晉侯齊侯盟于歛盂皆不書者皆不告也</hi>丁未獻楚俘于王駟介<lb/>
　百乘徒兵千注駟介四馬被甲徒兵歩卒音義<hi>駟音四介</hi>
　<hi>音界被皮義反卒子忽反</hi>鄭伯傅王用平禮也注傅相也以周平<lb/>
　王享晉文侯仇之禮享晉侯音義<hi>相息亮反</hi>己酉王享醴<lb/>
　命晉侯侑注旣饗又命晉侯助以束帛以將厚意王<lb/>
　命尹氏及王子虎内史叔興父䇿命晉侯爲侯伯注<lb/>
　以䇿書命晉侯爲伯也周禮九命作伯尹氏王子虎<lb/>
　皆王卿士也叔興父大夫也三官命之以寵晉疏<hi>正義</hi>
<pb n="36a"/>
　<hi>曰周語稱晉文公初立襄王使大宰文公及内史叔興賜文公命注國語者皆以爲大宰文公卽王子虎</hi>
　<hi>也今尹氏又在王子虎之上故以爲皆卿士唯叔興是大夫或云皆大夫皆字妄耳九命者大宗伯云一</hi>
　<hi>命受職再命受服三命受位四命受器五命賜則六命賜官七命賜國八命作牧九命作伯</hi>賜之<lb/>
　大輅之服戎輅之服注大輅金輅戎輅戎車二輅各<lb/>
　有服音義<hi>輅音路</hi>疏<hi>正義曰周禮巾車金路鉤樊纓九就建大旗以賓同姓以封革路龍</hi>
　<hi>勒條纓五就建大白以卽戎金路以封同姓知大輅是金輅也革路以卽戎言戎輅戎車卽周禮之革路</hi>
　<hi>二輅各有服者周禮司服侯伯之服自鷩冤而下凡兵事韋弁服金輅祭祀所乘其大輅之服當謂鷩冤</hi>
　<hi>之服戎輅之服當謂韋弁服也</hi>彤弓一彤矢百玈弓矢千注彤赤弓<lb/>
<pb n="36b"/>
　玈黒弓弓一矢百則矢千弓十矣諸侯賜弓矢然後<lb/>
　專征伐音義<hi>彤徒冬反玈音盧本或作旅字非也矢千本或作玈弓十玈矢千後人專輒加</hi>
　<hi>也</hi>疏<hi>正義曰彤赤玈黒舊說皆然說文彤從丹玈從𤣥是赤黑之别也周禮司弓矢掌六弓王弓弧</hi>
　<hi>弓以授射甲革椹質者夾弓庾弓以授射豻侯鳥獸者唐弓大弓以授學射者使者勞者鄭𤣥云勞者勤</hi>
　<hi>勞王事若晉文侯文公受王弓矢之賜者考工記弓人云徃體多來體寡謂之夾庾之屬徃體寡來體多</hi>
　<hi>謂之王弓之屬徃體來體若一謂之唐弓之屬然則唐大是弓彊弱之名彤玈是弓所漆之色王弧則合</hi>
　<hi>九而成規唐大合七而成規夾庾合五而成規司弓矢又有八矢枉矢絜矢利火射用諸守城車戰殺矢</hi>
　<hi>鍭矢用諸近射田獵矰矢茀矢用諸弋射恒矢痺矢用諸散射鄭注約考工記云枉矢之屬五分二在前</hi>
<pb n="37a"/>
　<hi>三在後殺矢之屬三分一在前二在後矰矢之屬七分三在前四在後恒矢之屬軒輖中其枉殺矰恒弓</hi>
　<hi>所用絜鍭茀痺弩所用彼司弓矢旣云枉矢絜矢用諸守城車戰此天子賜諸侯弓矢使用之以戰則彤</hi>
　<hi>矢玈矢當彼枉矢也但弓矢相配彊弓用重矢弱弓用輕矢旣唐弓大弓彊弱中其恒矢軒輖亦中又司</hi>
　<hi>弓矢云恒矢痺矢用諸散射鄭𤣥云散射謂禮射及習射也此賜弓矢則禮樂之事彤矢玈矢或當恒矢</hi>
　<hi>也玈弓矢千具於彤而略於玈準之則矢千弓十也諸侯賜弓矢然後專征伐王制文</hi>秬鬯一<lb/>
　卣注秬黑黍鬯香酒所以降神卣器名音義<hi>秬音巨鬯勑亮</hi>
　<hi>反卣音酉又音由爾雅云卣中尊也</hi>疏<hi>正義曰秬黒黍釋草云李廵云黑黍一名秬黍周禮鬯人掌共</hi>
　<hi>秬鬯而餙之鄭𤣥云鬯釀秬爲酒芬香條暢於上下也鬱人掌祼器凡祭祀之祼事和鬱鬯以實彞而陳</hi>
<pb n="37b"/>
　<hi>之禮祭祀必先祼是用之以降神也釋器云彞卣罍器也李廵曰卣鬯之罇也孫炎曰罇彞爲上罍爲下</hi>
　<hi>卣居中也詩江溪篇述宣王賜召穆公云秬鬯一卣告于文人鄭箋云賜之使祭其宗廟告其先祖也當</hi>
　<hi>賜之時實之于卣其祭則陳之於彞也</hi>虎賁三百人疏<hi>正義曰國語云天子有虎賁習</hi>
　<hi>武訓諸侯有旅賁禦災害大夫有貳車備承事士有陪乘告奔走周禮司馬之屬虎賁氏下大夫二人虎</hi>
　<hi>士八百人掌先後王而趨以卒伍軍旅會同亦如之舍則守王閑</hi>曰王謂叔父敬服<lb/>
　王命以綏四國糾逖王慝注逖遠也有惡於王者糾<lb/>
　而遠之音義<hi>賁音奔逖勑歴反慝他得反惡也</hi>疏<hi>正義曰逖遠釋詁文糾者繩治之名</hi>
　<hi>有惡於王者當繩治之而使逺於王也</hi>晉侯三辭從命曰重耳敢再拜<lb/>
<pb n="38a"/>
　稽首奉揚天子之丕顯休命注稽首首至地丕大也<lb/>
　休美也音義<hi>三息暫反又如字從例放此丕普悲反休許虯反注同</hi>受䇿以出<lb/>
　出入三覲注出入猶去來也從來至去凡三見王音<lb/>
　義<hi>見賢遍反</hi>○衞侯聞楚師敗懼出奔楚遂適陳注自襄<lb/>
　牛出使元咺奉叔武以受盟注奉使攝君事音義<hi>使攝</hi>
　<hi>君事並如字或讀連上奉字爲句使音所吏反非也</hi>癸亥王子虎盟諸侯于王<lb/>
　庭注踐土宮之庭書踐土别於京師音義<hi>别彼列反</hi>要言<lb/>
　曰皆奬王室無相害也有渝此盟明神殛之俾隊其<lb/>
<pb n="38b"/>
　師無克祚國注奬助也渝變也殛誅也俾使也隊隕<lb/>
　也克能也音義<hi>奬將丈反渝羊朱反殛紀力反本亦作極下是殛同俾本亦作卑必爾反</hi>
　<hi>隊直類反祚才故反隕于敏反</hi>疏<hi>正義曰勸奬者佐助之意故爲助也餘皆釋言文注</hi>及其𤣥<lb/>
　孫無有老幼君子謂是盟也信注合義信謂晉於是<lb/>
　役也能以德攻注以文德教民而後用之音義<hi>攻如字一</hi>
　<hi>音公送反</hi>初楚子玉自爲瓊弁玉纓未之服也注弁以鹿<lb/>
　子皮爲之瓊玉之别名次之以飾弁及纓詩云會弁<lb/>
　如星音義<hi>瓊求營反說文云赤玉弁本又作玣皮彦反會本又作璯古外反又户外反</hi>疏<lb/>
<pb n="39a"/>
　<hi>正義曰禮稱皮弁明其用皮也知以鹿子皮者相傳爲然至今仍用之詩毛傳云瓊玉之美者則瓊亦玉</hi>
　<hi>也選美者飾弁以惡者飾纓耳周禮弁師掌王之皮弁會五采玉璂鄭𤣥云會縫中也璂讀如綦綦結也</hi>
　<hi>皮弁之縫中每貫結五采玉以爲飾謂之綦又諸侯及孤卿大夫之皮弁各以其等爲之鄭𤣥云孤則璂</hi>
　<hi>飾四三命之卿璂飾三再命之大夫璂飾二是諸侯之臣其皮弁得以玉爲飾也弁師又云王五采諸侯</hi>
　<hi>三采鄭𤣥云王璂飾十二上公九諸伯七子男五卿大夫皆二采璂飾各如其命數鄭又云三采朱白蒼</hi>
　<hi>二米朱緣其纓之飾則無以言之蓋以玉飾纓之末耳詩云會弁如星衞風淇澳篇也鄭箋云會謂弁之</hi>
　<hi>縫中飾之以玉皪皪而處狀似星也</hi>先戰夢河神謂己曰畀余余賜女<lb/>
　孟諸之麋注孟諸宋藪澤水草之交曰麋音義<hi>先如字又</hi>
<pb n="39b"/>
　<hi>悉薦反畀必利反與也女音汝麋亡皮反藪素口反</hi>疏<hi>正義曰釋地云十藪宋有孟諸郭璞云今在梁</hi>
　<hi>國睢陽縣東北周禮職方氏正東曰青州其澤藪曰望諸禹貢豫州導菏澤被孟豬明皆是一物而字改</hi>
　<hi>易耳釋水云水草交爲眉李廵曰水中有草木交會曰湄古字皆得通用故此作麋耳</hi>弗致也<lb/>
　大心與子西使榮黃諫注大心子玉之子子西子玉<lb/>
　之族子玉剛愎故因榮黃榮黃榮季也音義<hi>愎皮逼反</hi>弗<lb/>
　聽榮季曰死而利國猶或爲之况瓊玉乎是糞土也<lb/>
　而可以濟師將何愛焉注因神之欲以附百姓之願<lb/>
　濟師之理音義<hi>糞弗問反</hi>疏<hi>正義曰劉炫云神道冥昧與人不交楚師之敗未必由此</hi>
<pb n="40a"/>
　<hi>但於時戰在河旁河神許助若子玉從神所求不惜瓊玉則國人以爲神得所欲必將助己自當三軍用</hi>
　<hi>命戰士争先亦旣不遂神心人謂神必不助則衆意皆阻莫不畏敵且兵凶戰危必有傷殺三軍之命在</hi>
　<hi>茲一舉猶尚愛惜此物是無恤民之心在軍之士誰肯競勸故云因神之欲以附百姓之願是濟師之理</hi>
　<hi>也禆竈請用瓘斚禳火非神所求若從而與之則驚動民意且災不可免徒長妖妄故子産不與異於此</hi>
　<hi>也</hi>弗聽出告二子曰非神敗令尹令尹其不勤民實<lb/>
　自敗也注盡心盡力無所愛惜爲勤音義<hi>盡竝津忍反</hi>旣<lb/>
　敗王使謂之曰大夫若入其若申息之老何注申息<lb/>
　二邑子弟皆從子玉而死言何以見其父老音義<hi>從如</hi>
<pb n="40b"/>
　<hi>字又才用反</hi>子西孫伯曰得臣將死二臣止之曰君其將<lb/>
　以爲戮注孫伯卽大心子玉子也二子以此荅王使<lb/>
　言欲令子玉往就君戮音義<hi>使所吏反下前使同令力呈反</hi>及連穀<lb/>
　而死注至連穀王無赦命故自殺也文十年傳曰城<lb/>
　濮之役王使止子玉曰無死不及子西亦自殺縊而<lb/>
　縣絶故得不死王時别遣追前使連榖楚地殺得臣<lb/>
　經在踐土盟上傳在下者說晉事畢而次及楚屬文<lb/>
　之宜音義<hi>榖胡木反縊一賜反又於計反縣音𤣥屬音燭</hi>晉侯聞之而後喜<lb/>
<pb n="41a"/>
　可知也注喜見於顔色音義<hi>見賢遍反</hi>曰莫余毒也已蒍<lb/>
　呂臣實爲令尹奉己而已不在民矣注言其自守無<lb/>
　大志○或訴元咺於衞侯曰立叔武矣其子角從公<lb/>
　公使殺之注角元咺子音義<hi>從才用反又如字</hi>咺不廢命奉<lb/>
　夷叔以入守注夷諡音義<hi>守手又反</hi>疏<hi>正義曰諡法安民好靖曰夷</hi>六<lb/>
　月晉人復衞侯注以叔武受盟於踐土故聽衞侯歸<lb/>
　音義<hi>聽吐丁反</hi>甯武子與衞人盟于宛濮注武子甯俞也<lb/>
　陳畱長垣縣西南有宛亭近濮水音義<hi>宛於阮反俞羊朱反近附</hi>
<pb n="41b"/>
　<hi>近之近</hi>曰天禍衞國君臣不協以及此憂也注衞侯欲<lb/>
　與楚國人不欲故不和也今天誘其衷注衷中也音<lb/>
　義<hi>衷音忠或丁仲反下同</hi>使皆降心以相從也不有居者誰守<lb/>
　社稷不有行者誰扞牧圉注牛曰牧馬曰圉音義<hi>扞户</hi>
　<hi>旦反牧音木養牛曰牧養馬曰圉</hi>不協之故用昭乞盟于爾大神以<lb/>
　誘天衷自今日以往旣盟之後行者無保其力居者<lb/>
　無懼其罪有渝此盟以相及也注以惡相及明神先<lb/>
　君是糾是殛國人聞此盟也而後不貳注傳言叔武<lb/>
<pb n="42a"/>
　之賢甯俞之忠衞侯所以書復歸衞侯先期入注不<lb/>
　信叔武音義<hi>先悉薦反</hi>甯子先長牂守門以爲使也與之<lb/>
　乘而入注長牂衞大夫甯子患公之欲速故先入欲<lb/>
　安喻國人音義<hi>牂子郎反使所吏反</hi>公子歂犬華仲前驅注衞<lb/>
　侯遂驅掩甯子未備二子衞大夫音義<hi>歂市專反華户花反又如</hi>
　<hi>字</hi>叔武將沐聞公至喜捉髪走出前驅射而殺之公<lb/>
　知其無罪也枕之股而哭之注公以叔武尸枕其股<lb/>
　音義<hi>射食亦反下注同枕支鴆反注同</hi>歂犬走出注手射叔武故公<lb/>
<pb n="42b"/>
　使殺之元咺出奔晉注元咺以衞侯驅入殺叔武故<lb/>
　至晉愬之○城濮之戰晉中軍風于澤注牛馬因風<lb/>
　而走皆失之疏<hi>正義曰劉炫規過爲以放牛馬於澤遺失大斾左旃不失牛馬今則定知</hi>
　<hi>不然者若不失牛馬唯亡左旃罪未至重何須殺之以徇馬牛是軍之要用於事尤重故費誓云馬牛其</hi>
　<hi>風臣妾逋逃則有常刑今旣亡左旃又失牛馬爲罪至重故殺之以徇若牛馬不失又大斾在軍何得因</hi>
　<hi>放牛馬而亡左旃故知風于澤者爲别失牛馬又於軍中亡失大斾之左旃故杜云掌此二事而不修理</hi>
　<hi>劉以爲不失牛馬而規杜過非也</hi>亡大斾之左旃注大斾旗名繫旐<lb/>
　曰斾通帛曰旃音義<hi>旃章然反爾雅云因章曰旃</hi>疏<hi>正義曰釋天云緇廣充幅</hi>
<pb n="43a"/>
　<hi>長尋曰旐繼旐曰斾則斾是旗之尾也今别名大斾則此斾有異於常故以大斾爲旗名上云狐毛設二</hi>
　<hi>斾而退之亦此類也通帛爲旜周禮司常文也鄭𤣥云通帛謂大赤從周正色無飾釋天云因章曰旃孫</hi>
　<hi>炎曰因其繪色以爲旗章不畫之是也謂之左旃蓋是左軍所建者此亦於事難明不可強說</hi>祁瞞<lb/>
　奸命注掌此二事而不脩爲奸軍令音義<hi>瞞莫于反奸音干</hi>
　司馬殺之以徇于諸侯使茅茷代之師還壬午濟河<lb/>
　舟之僑先歸士會攝右注權代舟之僑也士會隨武<lb/>
　子士薦之孫音義<hi>茷扶廢反僑其驕反</hi>秋七月丙申振旅愷以<lb/>
　入于晉注愷樂也音義<hi>愷開在反樂音洛</hi>疏<hi>正義曰大司馬云若師有功則</hi>
<pb n="43b"/>
　<hi>左執律右秉鉞以先愷樂獻于社注云律所以聽軍聲鉞所以爲將威兵樂曰愷司馬注曰得意則愷樂</hi>
　<hi>愷歌示喜也</hi>獻俘授馘飲至大賞注授數也獻楚俘於廟<lb/>
　音義<hi>馘古獲反數色主反</hi>徴會討貳注徴召諸侯將冬會于溫<lb/>
　殺舟之僑以徇于國民於是大服君子謂文公其能<lb/>
　刑矣三罪而民服注三罪顚頡祁瞞舟之僑詩云惠<lb/>
　此中國以綏四方不失賞刑之謂也注詩大雅言賞<lb/>
　刑不失則中國受惠四方安靖○冬會于溫討不服<lb/>
　也注討衞許衞侯與元咺訟注爭殺叔武事甯武子<lb/>
<pb n="44a"/>
　爲輔鍼莊子爲坐士榮爲大士注大士治獄官也周<lb/>
　禮命夫命婦不躬坐獄訟元咺又不宜與其君對坐<lb/>
　故使鍼莊子爲主又使衞之忠臣及其獄官質正元<lb/>
　咺傳曰王叔之宰與伯輿之大夫坐獄於王庭各不<lb/>
　身親蓋今長吏有罪先驗吏卒之義音義<hi>鍼其亷反坐如字或</hi>
　<hi>一音才臥反長丁丈反卒子忽反</hi>疏<hi>正義曰周禮獄官多以士爲名鄭𤣥云士察也主察獄訟之事</hi>
　<hi>者周禮命夫命婦不躬坐獄訟小司寇職文也鄭𤣥云爲治獄吏褻尊者也躬身也不身坐必使其屬若</hi>
　<hi>子弟也䘮服傳曰命夫者其男子之爲大夫者命婦者其婦人之爲大夫妻者凡斷獄訟皆令競者坐而</hi>
<pb n="44b"/>
　<hi>受其辭故云不躬坐也大司寇云以兩造禁民訟以兩劑禁民獄鄭𤣥云訟謂以財貨相告者獄謂相告</hi>
　<hi>以罪名者對文則小别散則可以通獄訟皆爭罪之事也元咺不宜與君對坐故使鍼莊子代衞侯爲坐</hi>
　<hi>獄之主甯子爲輔輔莊子也以甯子位高故先言之士榮亦輔莊子舉其官名以其主獄事故亦使輔之</hi>
　<hi>與晉之獄官對理質正元咺也所引傳曰在襄十年</hi>衞侯不勝注三子辭屈殺<lb/>
　士榮刖鍼莊子謂甯俞忠而免之執衞侯歸之于京<lb/>
　師寘諸深室注深室别爲囚室音義<hi>刖音月又五割反寘之䜴反</hi>
　甯子職納橐饘焉注甯俞以君在幽隘故親以衣食<lb/>
　爲己職橐衣囊饘糜也言其忠至所慮者深音義<hi>橐音</hi>
<pb n="45a"/>
　<hi>託饘之然反隘於賣反囊乃郎反糜亡皮反</hi>疏<hi>正義曰甯俞親以衣食爲己職者慮君飢渴且防酖</hi>
　<hi>毒也詩毛傳曰小曰橐大曰囊囊橐所以盛衣亦可以盛食宣二年傳曰爲之簞食與肉寘諸橐以與之</hi>
　<hi>是也釋言曰餬饘也鬻糜也郭璞曰饘糜也孫炎曰鬻淖糜也然則糜之與鬻稠淖之異名耳</hi>元咺<lb/>
　歸于衞立公子瑕注瑕衞公子適也音義<hi>適下歴反</hi>○是<lb/>
　會也晉侯召王以諸侯見且使王狩注晉侯大合諸<lb/>
　侯而欲尊事天子以爲名義自嫌強大不敢朝周喻<lb/>
　王出狩因得盡羣臣之禮皆譎而不正之事音義<hi>見賢</hi>
　<hi>遍反</hi>疏<hi>正義曰晉侯本意止欲大合諸侯之師共尊事天子以爲臣之名義實無覬覦之心但於時周</hi>
<pb n="45b"/>
　<hi>室旣衰天子微弱忽然帥九國之師將數十萬衆入京師以臨天子似有簒奪之謀恐爲天子拒逆或復</hi>
　<hi>天子怖懼棄位出奔則晉侯心實盡誠無辭可解故自嫌强大不敢朝王故召諸侯來會于溫溫去京師</hi>
　<hi>路近因加諷諭令王就會受朝天子不可以受朝爲辭故令假稱出狩若言王自出狩諸侯因會遇王遂</hi>
　<hi>共朝王得盡君臣之禮皆孔子所謂譎而不正之事榖梁傳曰全天王之行也爲若將狩而遇諸侯之朝</hi>
　<hi>也爲天王諱也是使王狩之意也公羊以爲踐土與此皆是晉侯召王何休云時晉文公年老恐霸功不</hi>
　<hi>成故上白天子曰諸侯不可卒致願王居踐土下謂諸侯曰天子在是不可不朝廹使正君臣明王法案</hi>
　<hi>溫去京師路無百里晉侯已能致之於溫何故不能致之於洛何休妄造其辭事非晉侯之意故杜氏正</hi>
　<hi>之自嫌彊大不敢朝周耳</hi>仲尼曰以臣召君不可以訓故書曰天<lb/>
<pb n="46a"/>
　王狩于河陽言非其地也注使若天王自狩以失地<lb/>
　故書河陽實以屬晉非王狩地疏<hi>正義曰此傳稱仲尼之語卽云書曰</hi>
　<hi>明是仲尼新意非舊文也杜以書曰爲仲尼新意亦以此而知之聖人作法所以貽訓後世以臣召君不</hi>
　<hi>可以爲教訓故改正舊史舊史當依實而書言晉侯召王且使王狩仲尼書曰天王狩于河陽言天王自</hi>
　<hi>來狩獵于河陽之地使若獵失其地故書之以譏王然釋例曰天子諸侯田獵皆於其封内不越國而取</hi>
　<hi>諸人河陽實以屬晉非王狩所故言非其地且明徳也義在隱其召君之闕是說改史之意也計天王之</hi>
　<hi>狩失地不書因此實非王地借之以改舊史若譏王狩然實不譏王也榖梁傳曰水北爲陽山南爲陽溫</hi>
　<hi>河陽也會于溫言小諸侯以河陽言之大天子也然河陽與溫止是一地天子來就諸侯假辭以稱狩耳</hi>
<pb n="46b"/>
　<hi>左氏無此義但會指所在之地故言溫狩是田獵之所故廣言其地蘇氏云明晉侯之徳没其召君書天</hi>
　<hi>子之狩顯其失地便是褒諸侯貶天子所以然者此亦假其失地之文欲明王狩所在非實貶也若隱其</hi>
　<hi>召君則全没不書於義爲可必書天王非地之狩者若全没其文無以明晉侯尊崇天子之徳故書天子</hi>
　<hi>出狩諸侯往朝</hi>且明德也注隱其召君之闕欲以明晉之功<lb/>
　德河陽之狩趙盾之弑泄冶之罪皆違凡變例以起<lb/>
　大義危疑之理故特稱仲尼以明之音義<hi>弑音試泄息列反冶</hi>
　<hi>音也危疑如字一本音作佹九委反</hi>疏<hi>正義曰晉侯所以召王志在尊崇天子故解舊史隱其召君之</hi>
　<hi>闕以明晉侯之功徳功德謂尊事天子是也丘明爲傳所以寫仲尼之意凡所改易皆是仲尼而於河陽</hi>
<pb n="47a"/>
　<hi>之狩趙盾之弑泄冶之罪此三事特稱仲尼曰者史策所書皆書實事晉侯召王使狩而作自狩之文是</hi>
　<hi>言不實也凡例弑君稱君君無道靈公不君而稱臣以弑似君無過也大夫無罪見殺不書其名泄冶忠</hi>
　<hi>諫而被殺書名乃罪合死也此三事皆違凡典變舊例以起大義危疑之理恐人不信須聖言以爲證故</hi>
　<hi>特稱仲尼以明之</hi>壬申公朝于王所注執衞侯經在朝王下<lb/>
　傳在上者告執晚疏<hi>正義曰傳之上下例不虚舉經文此虚舉經者終上晉侯召王</hi>
　<hi>以諸侯見之事</hi>○丁丑諸侯圍許注十月十五日有日無月<lb/>
　晉侯有疾曹伯之豎侯獳貨筮史注豎掌通内外者<lb/>
　史晉史使曰以曹爲解注以滅曹爲解故音義<hi>解户買反</hi>
<pb n="47b"/>
　<hi>注同又古買反</hi>齊桓公爲會而封異姓注封郉衞今君爲會<lb/>
　而滅同姓曹叔振鐸文之昭也注叔振鐸曹始封君<lb/>
　文王之子音義<hi>鐸待洛反</hi>先君唐叔武之穆也且合諸侯<lb/>
　而滅兄弟非禮也與衞偕命注私許復曹衞而不與<lb/>
　偕復非信也同罪異罰非刑也注衛已復故禮以行<lb/>
　義信以守禮刑以正邪舍此三者君將若之何公說<lb/>
　復曹伯遂會諸侯于許○晉侯作三行以禦狄荀林<lb/>
　父將中行屠擊將右行先蔑將左行注晉置上中下<lb/>
<pb n="48a"/>
　三軍今復增置三行以辟天子六軍之名三行無佐<lb/>
　疑大夫帥音義<hi>邪似嗟反舍音捨說音悅行户郎反下及注同將子匠反屠音徒擊古狄</hi>
　<hi>反又音計蔑亡結反復扶又反</hi>
　<lb/>
　<lb/>
　<lb/>
　<lb/>
　<lb/>
<pb n="48b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　春秋左傳注疏卷十五<lb/>
<pb n="49a"/>
　春秋左氏傳注疏卷十五考証<lb/>
宋蕩伯姬來逆婦疏以蕩爲氏則此人字蕩也○<hi>臣照</hi>
　按此人字蕩或謂字應作氏今攷衆仲對隱公問云<lb/>
　天子建德因生以賜姓胙之土而命之氏諸侯以字<lb/>
　爲諡因以爲族今宋桓公生公子蕩蕩生公孫壽壽<lb/>
　生蕩意諸後遂以蕩爲氏則是蕩乃公子蕩之字蓋<lb/>
　以字行蕩非名也孫以祖字爲氏卽所爲諸侯以字<lb/>
　也故孔氏曰以蕩爲氏則此人字蕩<lb/>
<pb n="49b"/>
楚人圍陳納頓子于頓注不言遂明一事也○明監本<lb/>
　訛作時今改正<lb/>
傳繼文之業注晉文侯仇爲平王侯伯匡輔周室○監<lb/>
　本誤刋在于今爲可矣句下今改正<lb/>
傳遇公用享于天子之卦注故能爲王所宴饗○<hi>臣召</hi>
　<hi>南</hi>按周易作公用亨于天子王弼注讀如字以通解<lb/>
　之曰公用斯位乃得通乎天子之道也先儒多依其<lb/>
　說惟朱子本義據此傳作享曰謂朝獻也蓋古字亨<lb/>
<pb n="50a"/>
　通之亨享獻之享烹餁之烹皆作亨也<lb/>
傳右師圍溫左師逆王○<hi>臣召南</hi>按晉武公初滅翼王<lb/>
　命以一軍爲晉侯至獻公始作上下二軍惠公因之<lb/>
　與秦戰韓時公與韓簡分將其一至文公初猶是兩<lb/>
　軍此左師右師是也至二十七年蒐被廬始作三軍<lb/>
傳晉於是始啟南陽○趙汸補注曰傳見晉文以功取<lb/>
　畿内地至王室益弱<hi>臣召南</hi>按周之東也晉鄭是依<lb/>
　其弱也亦以晉鄭而晉爲尤甚陽樊溫原攒茅之田<lb/>
<pb n="50b"/>
　桓王嘗以畀鄭至此又以賞晉畿内所餘曾復幾何<lb/>
　觀于盟向之求成陽樊之不服知周民猶戴王室而<lb/>
　強侯之跋扈等于攘奪也<lb/>
傳齊侯曰室如縣罄注如而也疏劉炫云如罄在縣下<lb/>
　無粟帛○<hi>臣浩</hi>按劉說勝杜<lb/>
傳凡師能左右之曰以○趙匡曰齊桓晉文用諸侯師<lb/>
　悉能左右之何不曰以凡不用我師而用彼師曰以<lb/>
　也<hi>臣照</hi>按孟子譏五霸摟諸侯以伐諸侯然則師能<lb/>
<pb n="51a"/>
　左右之者卽摟也諸侯不奉王命而左右于諸侯正<lb/>
　王綱之不振也公以楚師伐齊譏也若五伯之會諸<lb/>
　侯直書之而美惡不相揜則不必書以且内外異辭<lb/>
　以者内辭也<lb/>
傳命趙衰爲卿讓于欒枝先軫○<hi>臣召南</hi>按晉語趙衰<lb/>
　辭曰欒枝貞慎先軫有謀胥臣多聞皆可爲輔佐臣<lb/>
　勿若也疏于狐偃讓狐毛引晉語于此獨遺<lb/>
晉侯侵曹晉侯伐衞○<hi>臣浩</hi>按注以曹衞兩來告故兩<lb/>
<pb n="51b"/>
　書晉侯其實不然呂祖謙曰侵曹伐衞兩事也旣侵<lb/>
　曹矣又伐衞也事與齊桓之侵蔡遂伐楚不同<lb/>
公朝子王所注王在踐土非京師故曰王所○劉敞曰<lb/>
　踐土之會天子自往也自往雖微而猶可言河陽之<lb/>
　會臣召君不可以訓故書狩焉<lb/>
天王狩于河陽○孫覺曰齊桓之興始致世子晉文之<lb/>
　霸遂召天王<hi>臣召南</hi>按河陽卽溫也變文言河陽此<lb/>
　聖筆也<lb/>
<pb n="52a"/>
傳而乘軒者三百人也○<hi>臣召南</hi>按史記晉世家曰用<lb/>
　美女乘軒者三百人也妄加用美女三字此史遷之<lb/>
　謬又按詩曹風候人刺曹共公近小人也彼其之子<lb/>
　三百赤芾疏引此傳乘軒者三百人爲証甚確<lb/>
傳晉侯在外十九年矣注至此四十矣○<hi>臣召南</hi>按杜<lb/>
　此注所以駁正史記之謬也晉世家謂重耳年十七<lb/>
　有賢士五人獻公卽位重耳年二十一奔狄時年四<lb/>
　十三出亡凡十九歲而得入時年六十二矣杜故顯<lb/>
<pb n="52b"/>
　言以别之<lb/>
傳我曲楚直其衆素飽疏素訓爲上○<hi>臣浩</hi>按注云直<lb/>
　氣盈飽則此句應作素訓爲直<lb/>
傳晉師陳于莘北○林堯叟曰莘北卽城濮<lb/>
傳至于衡雍作王宮于踐土注衡雍鄭地今榮陽卷縣<lb/>
　襄王聞晉戰勝自往勞之故爲作宮○<hi>臣召南</hi>按史<lb/>
　記集解引服虔曰旣敗楚師襄王自往臨踐土賜命<lb/>
　晉侯晉侯聞而爲之作宮此杜注用服義也<lb/>
<pb n="53a"/>
傳使子人九行成于晉疏洩氏孔氏子人氏○洩監本<lb/>
　訛作泄今改正<lb/>
傳受䇿以出出入三覲○<hi>臣召南</hi>按史記晉世家用此<lb/>
　傳又忽誤以尚書文侯之命爲襄王命文公其疎如<lb/>
　此<lb/>
傳楚子玉自爲瓊弁玉纓注弁以鹿子皮爲之○子監<lb/>
　本訛作孟今改正<lb/>
傳晉侯作三行注以辟天子六軍之名○<hi>臣召南</hi>按史<lb/>
<pb n="53b"/>
　記集解引服虔曰辟天子六軍故謂之三行是杜用<lb/>
　服義<lb/>
　<lb/>
　<lb/>
　<lb/>
　<lb/>
　<lb/>
　春秋左氏傳注疏卷十五考証<lb/>
</p>
<p>
</p>
  </div>
</body>
</text>
</TEI>