<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>尚書精義卷三十</head>
    <p>
<pb n="1a"/>
欽定四庫全書<lb/>
　尚書精義卷三十　　　　　宋　黄倫　撰<lb/>
六三徳一曰正直二曰剛克三曰柔克平康正直彊弗<lb/>
友剛克燮友柔克沈潛剛克髙明柔克<lb/>
　無垢曰所謂三徳者發于正直剛柔之間皆中其節<lb/>
　乃皇極之用自然如此也無皇極又安有三徳哉正<lb/>
　則無邪直則順理剛克者其剛過人也克勝也嚴威<lb/>
　儼恪端居廟堂可畏而不可犯彊梗不順之人其有<lb/>
<pb n="1b"/>
　不心慴而氣沮乎是故號之則聴令之則止柔克者<lb/>
　其柔過人也温顔愉色開慰誘掖使其知善之可樂<lb/>
　而徳之可慕是故吉良之人皆安於為善而無所沮<lb/>
　喪且平康之人用正直待之正直者非剛非柔萬世<lb/>
　常行中和之道也如舜詢于四岳闢四門明四目達<lb/>
　四聰咨十有二牧曰食哉惟時柔逺能邇惇徳允元<lb/>
　而難任人此皆待平康之人萬世常行正直之道也<lb/>
　非剛柔之偏勝也彊謂彊禦弗友謂弗順如此等人<lb/>
<pb n="2a"/>
　當以剛待之如舜流共工于幽洲放驩兜于崇山竄<lb/>
　三苖于三危殛鯀于羽山此待彊弗友以剛克也是<lb/>
　流放竄殛乃天理也豈舜私意也哉燮謂和燮友謂<lb/>
　順理如此等人當以柔待之如舜命九官稱禹治水<lb/>
　之功稱皋陶明刑之功此待燮友以柔克也三徳之<lb/>
　用舜兼備之<lb/>
　富氏曰王者行洪範九疇則彝倫攸敘故先五行次<lb/>
　五事用八政協五紀建皇極至于皇極則治道成矣<lb/>
<pb n="2b"/>
　治道既成則君常執中以為徳聖人慮其執中而<lb/>
　無權權所以適其變通也　又曰敢問沈潛剛克<lb/>
　髙明柔克何謂也曰沈者深沈之謂也髙者髙大<lb/>
　之謂也俾人君深潛剛徳于内大明柔徳于外外<lb/>
　其柔則其下愛而親之内其剛則其下畏而服之<lb/>
　故泰卦泰内陽而外陰内健而外順為君子之道<lb/>
　也<lb/>
　髙氏曰徳本也本無剛柔亦無正直然人有殊習時<lb/>
<pb n="3a"/>
　有殊尚可剛則剛可柔則柔可中則中凡因彼而已<lb/>
　裂一為三聖人應世之迹也有剛有柔又有剛柔之<lb/>
　中交相治焉<lb/>
　張氏曰道生一一生二二生三道之生也以三而成<lb/>
　至其變也以三而復是故在天則有陰有陽有隂陽<lb/>
　之中在人則有剛有柔有剛柔之中天之消息盈虚<lb/>
　雖不同不過是三者之相代君之云為雖不一不過<lb/>
　是三者之迭用<lb/>
<pb n="3b"/>
惟辟作福惟辟作威惟辟玉食臣無有作福作威玉食<lb/>
臣之有作福作威玉食其害于而家凶于而國人用側<lb/>
頗僻民用僭忒<lb/>
　無垢曰惟辟作福柔克也惟辟作威剛克也惟辟玉<lb/>
　食此萬世常行之分此正直也若非滿朝平康人君<lb/>
　方且憂皇之不給何暇玉食乎三徳之柄不可在臣<lb/>
　下也使人臣而用柔克以作福用剛克以作威用玉<lb/>
　食以奉養天下止知有權臣而不知有天子<lb/>
<pb n="4a"/>
　張氏曰惟辟作福者言柔克之見乎政也惟辟作威<lb/>
　者言剛克之見乎政也作福作威人君之權也有其<lb/>
　權必彰之以其禮故繼之以惟辟玉食玉食者言人<lb/>
　君之食備四海九州之美味故也作福作威玉食人<lb/>
　君之所獨而臣弗與焉臣之有作福作威則下有以<lb/>
　侵上之權臣之有玉食則下有以僭上之禮下侵權<lb/>
　則上失政下僭禮則上失位既失位又失政此大亂<lb/>
　之道也故至于害于而家凶于而國先害而後凶先<lb/>
<pb n="4b"/>
　家而後國此其亂之由内以及外由微以至著也非<lb/>
　特害于家凶于國而天下之人莫不化之者矣故人<lb/>
　用是以側頗僻民用是以僭忒側則不正頗則不平<lb/>
　僻則不中人之所以側頗僻者由臣有作福作威而<lb/>
　化之也僭則犯上忒則不當民所以僭忒者由臣有<lb/>
　玉食而化之也<lb/>
　吕氏曰大扺中者天下之大本人君亦是天下之本<lb/>
　福威玉食只可出于一人纔出于臣下便是二出于<lb/>
<pb n="5a"/>
　臣下便不是中了亦不是權臣無有作福作威玉食<lb/>
　臣之有作福作威玉食小而卿大夫則害于家大而<lb/>
　人君必害于國在朝之臣則皆頗僻而植黨懐私下<lb/>
　及于庶民則皆僭忒而心疏志蕩也<lb/>
七稽疑擇建立卜筮人乃命卜筮曰雨曰霽曰蒙曰驛<lb/>
曰克曰貞曰悔<lb/>
　顧氏曰善用卜筮者聖人也能成聖人者卜筮也聖<lb/>
　人将有為之初其功逺大而難明其事幽隱而不可<lb/>
<pb n="5b"/>
　測是以天下之人或有不從者聖人将以使之從義<lb/>
　于是灼燧以占兆揲蓍以布卦舉而告天下曰此天<lb/>
　地鬼神之命也然則天下之人其有敢以逆之者乎<lb/>
　無也舜之禪禹也其辭曰龜筮協從周公之戒三監<lb/>
　曰寧王遺我大寶龜紹天明命此則聖人假之以役<lb/>
　人者也夫民之有所不從而終由蓍龜而從我故曰<lb/>
　能成聖人者卜筮也<lb/>
　史氏曰稽疑者卜筮之稱也聖人之意用而次三徳<lb/>
<pb n="6a"/>
　者盖使後世之君先以徳而化民民安俗康皆積徳<lb/>
　之效凡欲舉行大事以斷天下之疑則君臣契心立<lb/>
　籌建䇿然後假卜筮之語以傳先祖之命也故舜謂<lb/>
　禹曰朕志先定詢謀僉同鬼神其依龜筮協從卜不<lb/>
　習吉然而天子諸侯動作於事則必告于廟尊所天<lb/>
　也<lb/>
　張氏曰可以作可以無作事之不能無疑也疑如之<lb/>
　何稽之而已明則稽諸人以盡其智幽則稽諸鬼神<lb/>
<pb n="6b"/>
　以盡其神　又曰古者鑽龜以卜揲蓍而筮龜天産<lb/>
　也卜象也故曰雨曰霽曰蒙曰驛曰克以天下事言<lb/>
　之也蓍地産也筮數也故曰貞曰悔以人事言之也<lb/>
　天地合然後雨故曰雨言陰陽之和也天地辨然後<lb/>
　霽故曰霽言陰陽之辨也蒙如蒙雜之蒙故蒙言陰<lb/>
　陽之相雜驛如驛傳之驛故驛言陰陽之相傳克如<lb/>
　克勝之克故克言陰陽之相勝也内則静而正故其<lb/>
　卦謂之貞外則動而過故其卦謂之悔自雨至克五<lb/>
<pb n="7a"/>
　者所以為卜此以象稽之也自貞至悔所以為筮此<lb/>
　以數推之也凡卜五占用二者以此而已<lb/>
　吕氏曰聖賢之占卜不比後世之占卜聖人之卜假<lb/>
　蓍龜以寓其誠者然蓍龜又是至公無私之物須是<lb/>
　擇其卜筮之人亦如此至公無私方纔可卜<lb/>
凡七卜五占用二衍忒立時人作卜筮三人占則從二<lb/>
人之言汝則有大疑謀及乃心謀及卿士謀及庶人謀<lb/>
及卜筮<lb/>
<pb n="7b"/>
　無垢曰夫天下事有小疑有大疑小疑易判大疑難<lb/>
　決大疑出于人主人主先當以所疑事謀之于心若<lb/>
　曰如此而利乎如此而害乎則又曰如此若利矣得<lb/>
　無其中有如此害乎如此若害矣得無其中有如此<lb/>
　利乎其謀如此可謂盡矣心不能決然後以此疑謀<lb/>
　及朝廷卿士卿士又不能決主心之疑然後謀及卑<lb/>
　賤如庶人者庶人又不能決吾心之疑然後謀及卜<lb/>
　筮謀至于卜筮則吾心及卿士庶人智慮一切屏絶<lb/>
<pb n="8a"/>
　而惟卜筮是聽焉卜筮以為可吾心與庶人雖以為<lb/>
　不可不敢任也第從卜筮所謂可而已卜筮以為不<lb/>
　可吾心與庶人雖以為可不敢任也第從卜筮所謂<lb/>
　不可而已盖自庶人以上謀之人也卜筮謀之鬼也<lb/>
　事至謀及卜筮則亦極矣人之智慮盡矣故一聽鬼<lb/>
　神之命而無所可否焉此又洛書之意天理之自然<lb/>
　者然則人之有疑是亦天理也天理有疑雖聖人不<lb/>
　得無疑若以謂聖人獨智舉事無有疑者是欺天也<lb/>
<pb n="8b"/>
汝則從龜從筮從卿士從庶民從是之謂大同身其康<lb/>
彊子孫其逢吉汝則從龜從筮從卿士逆庶民逆吉卿<lb/>
士從龜從筮從汝則逆庶民逆吉庶民從龜從筮從汝<lb/>
則逆卿士逆吉汝則從龜從筮逆卿士逆庶民逆作内<lb/>
吉作外凶龜筮共違于人用靜吉用作凶<lb/>
　無垢曰三從二違又以庶民龜筮為決也我心雖與<lb/>
　卿士不以為然而亦獲吉盖庶民與龜筮同也稽疑<lb/>
　以龜筮為決又可見矣然而三從之内龜筮盡從為<lb/>
<pb n="9a"/>
　吉儻龜從筮違筮從龜違而汝與庶民皆從若四從<lb/>
　一違者吉乎凶乎曰吉夫稽疑以龜筮為決兩有一<lb/>
　違安得為吉曰以其從者多矣儻汝與卿士庶民互<lb/>
　有二從而龜筮亦有一從是亦為三從二違也其吉<lb/>
　乎凶乎曰吉以龜筮有一從者異乎龜筮共違于人<lb/>
　也箕子不盡言之者此留餘意以待武王自解也書<lb/>
　不盡言言不盡意存乎其人如何耳　又曰夫人主<lb/>
　與卿士庶民謀事而無疑夫何俟于卜筮所謂卜以<lb/>
<pb n="9b"/>
　決疑不疑何卜也惟謀事而人主之心終有疑焉而<lb/>
　卿士庶民不足以決其疑此所以一取信于龜筮也<lb/>
　若人主與卿士庶民以為當如此而龜與筮皆以為<lb/>
　不然此所謂龜筮共違于人如此則人主之疑是矣<lb/>
　静而别謀則獲吉作而妄行則必凶<lb/>
　髙氏曰有同心而無離心有同志而無異志謂之大<lb/>
　同身其康彊子孫其逢吉大同之效之吉不足以盡<lb/>
　之舜之命禹而曰枚卜功臣而謂朕志先定詢謀僉<lb/>
<pb n="10a"/>
　同鬼神其依龜筮協從此大同也是以天之歴數在<lb/>
　汝躬啓賢能繼其道則身其康彊子孫其逢吉可知<lb/>
　矣成王之欲宅洛邑也召公來相之周公往營之四<lb/>
　方民大和㑹卜澗水西曰惟洛食卜瀍水東而曰亦<lb/>
　惟洛食此大同也是以卜年八百卜世三十而終踰<lb/>
　過歴之期則身其康彊子孫其逢吉可知矣至于或<lb/>
　從或逆而龜筮之不違則皆云其吉而于筮逆則曰<lb/>
　作内吉龜筮共違于人則曰用静吉何也盖稽必以<lb/>
<pb n="10b"/>
　卜筮為正故也聖人之意人之所疑不得不疑而謂<lb/>
　卜以決疑當從其所卜而已又况有心者未若無心<lb/>
　之為公有情者未若無情之為信豈謂枯莖朽骨而<lb/>
　不靈于人哉不然又安得盤庚之遷都民咨胥怨羣<lb/>
　臣乃言不和吉言于百姓則違而不從者多矣而卜<lb/>
　稽曰其如台又曰我非敢違卜而已成王之東征也<lb/>
　爾邦君庶士御事咸曰艱大則違而不從者衆矣而<lb/>
　言曰朕不并吉又曰卜陳惟若兹而已故曰稽疑以<lb/>
<pb n="11a"/>
　卜筮為正<lb/>
　吕氏曰天下一理聖人與天地萬物無不合所謂大<lb/>
　同者是無一理之不該無一物之不順而一處之不<lb/>
　合即是也身其康彊子孫其逢吉自然流慶無窮也<lb/>
　古者人君洗心滌慮假至公無私之物以寓吾之誠<lb/>
　惟龜與筮皆從庶幾吾無一毫未是處若龜從而筮<lb/>
　不從亦是吾自身必有未盡處故作内吉如祭祀之<lb/>
　事則可作外凶如征伐之事則不可龜筮二物共違<lb/>
<pb n="11b"/>
　于人用静吉用作凶謂卿士與庶民皆從汝又自從<lb/>
　獨龜筮二物皆不從人君於此何必獨信枯莖朽骨<lb/>
　只縁古人之卜筮不與後世同龜筮之不從便是揆<lb/>
　之于理有未當處然卿士庶民與我雖從然其間必<lb/>
　竟未免得一箇人為惟龜筮却是無心之物苟如此<lb/>
　惟是守常則吉纔有所動作便凶<lb/>
八庶徵曰雨曰暘曰燠曰寒曰風曰時五者來備各以<lb/>
其敘庶草蕃廡一極備凶一極無凶<lb/>
<pb n="12a"/>
　無垢曰稽疑以龜筮可以無疑而自作矣然而天理<lb/>
　猶以為未盡也更當以庶徵卜之雨暘寒燠風以時<lb/>
　是吾肅乂晢謀聖之應也雨暘寒燠風之失時是吾<lb/>
　狂僭豫急蒙之應也豈可謂龜筮之外更無事乎人<lb/>
　事即天道人事可欺天道不妄以天道之徵以驗吾<lb/>
　人事則分毫不差矣嗚呼人主其可肆乎<lb/>
　張氏曰在天者有是事在人者有是理取諸彼以證<lb/>
　此故謂之徵陽氣降而雨陰氣收而暘暘暖而燠凍<lb/>
<pb n="12b"/>
　凝而寒陰陽之氣吹嘘鼓動而為風五者備各以其<lb/>
　序則陰陽調風雨時寒暑平三光全而萬物得以極<lb/>
　其髙大矣<lb/>
曰休徵曰肅時雨若曰乂時暘若曰晢時燠若曰謀時<lb/>
寒若曰聖時風若<lb/>
　無垢曰肅乂晢謀聖所謂休也雨暘寒燠風所謂徵<lb/>
　也肅乂晢謀聖在我雨暘寒燠風在彼在我者五事<lb/>
　皆敬則在彼者五物皆以時矣若順也謂人君貌而<lb/>
<pb n="13a"/>
　恭以恭作肅則時雨順之然則人君之于起居動作<lb/>
　之間其可不謹乎貌而恭恭而肅則四海之内蒙時<lb/>
　雨之休矣人君言而從從而作乂則時暘順之言當<lb/>
　於理而從事當于理而乂則四海之内無陰霖之苦<lb/>
　而有清明之休矣言發于此而暘應于彼人主於聲<lb/>
　音謦欬之間其可忽乎人君視而明明而作晢則時<lb/>
　燠順之盖内視而明無所不察而晢則時燠之幾已<lb/>
　在此矣故煖氣應之而萬物相見繁昌而盛大矣<lb/>
<pb n="13b"/>
　視起于此而燠應于彼人主于是非邪正之際其可<lb/>
　忽乎人君聴而聰聰而作謀則時寒順之矣盖反聴<lb/>
　而聰事皆知其微而成謀則時寒之幾已在此矣此<lb/>
　所以一之日觱發二之日栗烈而上天同雲雨雪紛<lb/>
　紛益之以霡霂既優既渥既霑既足矣聴起于此而寒<lb/>
　應于彼人主于利害成敗其可忽乎人君思而睿睿<lb/>
　而作聖則時風順之矣盖自通于理而睿事無所不<lb/>
　通而聖則時風之幾已在此矣此所以八風各以時<lb/>
<pb n="14a"/>
　至而萬物皆得極其髙大也思起于此而風應于彼<lb/>
　人主于幾微慎獨其可不謹乎<lb/>
　呂氏曰肅謂收斂無散漫故時雨若乂謂明辨故時<lb/>
　暘若晢謂明晢故時燠若謀謂深沈故時寒若聖謂<lb/>
　鼓舞動蕩故時風若大抵為于此則彼必應如古者<lb/>
　一匹夫尚能動天孝婦含寃而死六月飛霜又况人<lb/>
　君一身之氣便是天地之氣若鼓之應枹響之隨聲<lb/>
曰咎徵曰狂恒雨若曰僭恒暘若曰豫恒燠若曰急恒<lb/>
<pb n="14b"/>
寒若曰蒙恒風若<lb/>
　無垢曰反肅為狂貌不恭之應也貌不恭則强心作<lb/>
　狂心起于此而恒雨順于彼是恒雨者即此之狂心<lb/>
　形見于彼也反乂為僭言不從之應也言不從則僭<lb/>
　心作僭心作於此而恒暘順于彼是恒暘者即此之<lb/>
　僭心形見于彼也反晢為豫視不明之應也視不明<lb/>
　則所見者不逺故忽逺圖而徇目前此逸豫之心所<lb/>
　以作也豫心作于此而恒燠順于彼是恒燠者即此<lb/>
<pb n="15a"/>
　逸豫之心形見于彼也反謀為急聴不聰之應也聴<lb/>
　不聰則急心作急心作于此則恒寒應于彼是恒寒<lb/>
　者即此急心形見於彼也盖聴不聰則不原事之始<lb/>
　終不見幾之先後不觀理之久近第欲千百年之成<lb/>
　功立見于目前百千萬里之響應立至于頃刻倒行<lb/>
　逆施而萬事皆不得其敘反聖為蒙思不睿之應也<lb/>
　思不睿則蒙心作蒙心作于此則恒風應于彼是恒<lb/>
　風者即此蒙心形見于彼也盖思不睿則放意而行<lb/>
<pb n="15b"/>
　直情而前恒風之應豈偶然哉恒雨恒暘恒燠恒寒<lb/>
　恒風皆我之敗徳凝結而為戾氣耳然則人主於五<lb/>
　事其可不敬乎不敬于一念而貽害于天下使凶荒<lb/>
　札瘥毒流斯民其可忍乎休咎皆稱曰者丁寧之意<lb/>
　也<lb/>
曰王省惟歲卿士惟月師尹惟日歲月日時無易百穀<lb/>
用成乂用明俊民用章家用平康日月歲時既易百穀<lb/>
用不成乂用昏不明俊民用微家用不寧<lb/>
<pb n="16a"/>
　張氏曰無為而治者王不勞而成者嵗也嵗者王之<lb/>
　徵也積月以成嵗月者嵗之所總也卿士之職則總<lb/>
　于王猶月之總于嵗月者卿士之證也積日以成月<lb/>
　日者月之所總也師尹之職則總于卿士猶日之總<lb/>
　于月日者師尹之證也嵗月日三者相繫屬大小詳<lb/>
　畧各有常度而不可僭差猶王之與卿士師尹三者<lb/>
　亦相繫屬尊卑小大各有常職而不可踰越是故大<lb/>
　者治其大而畧小者治其小而詳上者安于上而不<lb/>
<pb n="16b"/>
　敢與下同徳下者安于下而不敢與上同道如嵗月<lb/>
　日時之無易而嵗功以之成矣夫惟如是則功用以<lb/>
　興分職以治以天事言則陰陽調風雨時而百穀成<lb/>
　矣以人事言則禮義修政事立而乂用明矣若夫大<lb/>
　者不能治其大小者不能治其小上偪下而與下同<lb/>
　徳下僭上而與上同道如日月嵗時之既易而嵗功<lb/>
　無由成故俊民微而家之所以不寧<lb/>
　吕氏曰此言嵗功有統紀然治功亦有統紀前皆是<lb/>
<pb n="17a"/>
　天應處此又是人做處謂王一如嵗一般統十二月<lb/>
　王在上為百官之統須當省察我亦如嵗一般卿士<lb/>
　惟月各為方伯連帥之長師尹惟日又統十二辰苟<lb/>
　嵗月日時無易謂上下各安厥職百穀自然成治自<lb/>
　然明俊民自然章賢人在位國家自然平康苟日月<lb/>
　嵗時既易謂上下各踰其位則百穀便不成治便不<lb/>
　明俊民便微所謂邦無道則卷而懐之國家便不寧<lb/>
庶民惟星星有好風星有好雨日月之行則有冬有夏<lb/>
<pb n="17b"/>
月之從星則以風雨<hi>案此條經解永樂大典原缺</hi>
九五福一曰夀二曰富三曰康寧四曰攸好徳五曰考<lb/>
終命<lb/>
　無垢曰記曰百年曰期頥古語曰人夀一百二十又<lb/>
　曰上夀一百中夀八十下夀六十是人夀本百年也<lb/>
　得中之數極其夀所以使之滿百年者實人主敬用<lb/>
　五事以錫厥中于天下也　又曰死而不弔者三畏<lb/>
　壓溺畏而死壓而死溺而死皆不成其所終之命也<lb/>
<pb n="18a"/>
　所終之命如何謂死于正寢死于牖下不死于婦人<lb/>
　之手者也聖人在上人人皆知性命之理豈有横死<lb/>
　不成其所終之命者乎是五福之柄全在人主也<lb/>
　張氏曰終其天命而不中道夭者夀也足衣足食而<lb/>
　無凍餒之阨者富也既夀而富安居徐行無患害禍<lb/>
　難以擾之則康寧矣故三曰康寧康寧者安之至也<lb/>
　既康寧而不知好徳則㒺之生也幸而免何足道哉<lb/>
　故四曰攸好徳福夀康寧而能知好徳又在夫考終<lb/>
<pb n="18b"/>
　命者也考終命則順受其正矣若夫立乎巖牆之下<lb/>
　動而徵病行而招死則非所謂考終命也<lb/>
六極一曰凶短折二曰疾三曰憂四曰貧五曰惡六曰弱<lb/>
　無垢曰鄭康成以為凶短折皆是夭枉之名漢書五<lb/>
　行志並與孔不同以余觀之凶對五曰考終命而言<lb/>
　短折對一曰夀而言也凡不得其所而死曰凶未至<lb/>
　下夀而死曰短暴死曰折皆謂未至百二十年而言<lb/>
　也五福之説多寛平故富次夀六極之説多急迫故<lb/>
<pb n="19a"/>
　疾次凶短折也疾當如伯牛之疾是也賢者而有此<lb/>
　疾是和氣不盛所至也顔子之短伯牛之疾有以也<lb/>
　夫哀哉作徳心逸日休何憂之有作偽心勞日拙此<lb/>
　所以多憂也聖王在上使兔置之人莫不好徳今乃<lb/>
　使人作偽而多憂是誰之過與古人曰貧者士之常<lb/>
　聖王在上有徳者滿朝廷食君之禄何為而貧民百<lb/>
　畝有田牆下有桑雞豚有畜何為而貧今使人至于<lb/>
　貧者亦人主之治有未至也好徳之人雞鳴而起孳<lb/>
<pb n="19b"/>
　孳為善不好徳之人雞鳴而起孳孳為不善如王温<lb/>
　舒為中尉則心開目明居他惛惛不辨此天生使之<lb/>
　為惡也所以使之至此者亦人君教化不至也江漢<lb/>
　游女無思犯禮伐條婦人勉夫以正豈可厚誣人為<lb/>
　無善心哉見㡬不作見義不為如胡廣趙戒之徒是<lb/>
　也好徳之人見賢思齊就義若渇其剛如此安得弱<lb/>
　乎所以使之如此者亦人君立徳不至也裴矩在隋<lb/>
　為佞臣在唐為賢士是則福極之柄全在人君而已<lb/>
<pb n="20a"/>
　矣人君敬用五事錫福庶民則天下之人皆嚮慕五<lb/>
　福唯恐失之畏逺六極若將凂焉<lb/>
　東坡曰夫五行之相沴本不至于六六沴者起于諸<lb/>
　儒欲以六極分配五行于是始以皇極附益而為六<lb/>
　夫皇極者五事皆得六極者五事皆失非所以與五<lb/>
　事並列而别為一者也是故有眊而又有蒙有極而<lb/>
　無福曰五福此應亦自知其疎也<lb/>
　張氏曰不得其死曰凶凶者考終命之反也不永曰<lb/>
<pb n="20b"/>
　短中絶曰折短折者夀之反也禍莫大于凶短折故<lb/>
　六極以凶短折為先而疾次之憂次之貧又次之憂<lb/>
　疾則不康寧矣貧則不富矣惡者小人之剛也弱者<lb/>
　小人之柔也惡弱則不能攸好徳矣五福人之所同<lb/>
　好也所以使之慕而欲其至故其序以其所致之次<lb/>
　而為之先後六極人之所同惡也所以使之畏而欲<lb/>
　其亡故其序以人之所尤畏者為先而猶愈者次之<lb/>
武王既勝殷邦諸侯班宗彝作分器<lb/>
<pb n="21a"/>
　無垢曰武王既勝殷其有功於伐紂者皆裂地而封<lb/>
　之不特封之又頒以宗彝之器使之保其宗廟社稷<lb/>
　焉故有分器之篇此篇亡矣徒其序存爾宗彝者宗<lb/>
　廟之酒尊也周禮有司尊彝之官孔頴達以謂盛鬯<lb/>
　者為彝盛酒者為尊是彝上尊也左氏曰諸侯之封<lb/>
　皆受明器于王室是封侯之法當以彝器賜之也<lb/>
</p>
<p>
</p>
  </div>
</body>
</text>
</TEI>