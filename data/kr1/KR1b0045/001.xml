<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="1a"/>
　欽定四庫全書<lb/>
日講書經解義卷一<lb/>
　虞書<lb/>
　　虞是帝舜有天下之號書共五篇堯典紀唐堯之事<lb/>
　　亦謂之虞書者書本虞史所作以臣述君也蓋堯舜<lb/>
　　授受一道紀堯不言唐紀禹不言夏而總曰虞書者<lb/>
　　以見舜之上承于堯而下授于禹也<lb/>
　堯典<lb/>
<pb n="1b"/>
　　洪荒之世簡樸未備堯以聖神文武之徳為開天立<lb/>
　　極之君因時致治著見功跡可為後世常法故以典<lb/>
　　名之實萬古君道之標凖也<lb/>
　曰若稽古帝堯曰放勲欽明文思安安允恭克讓光被<lb/>
　四表格于上下<lb/>
　　此一節書是史臣首贊帝堯徳業之盛也曰若是發<lb/>
　　語之辭稽猶考也放至也勲功業欽心之敬明心之<lb/>
　　通經緯燦然謂之文哲謀獨運謂之思允信也克能<lb/>
<pb n="2a"/>
　也光徳之顯被及也四表猶言四方格極其所至也<lb/>
　上下即天地也史臣稽考古之帝堯功業廣大無所<lb/>
　不至故謂之放勲然而功本于徳堯之徳欽敬無有<lb/>
　慢忽通明無不照灼文章著見思慮深逺此四者皆<lb/>
　出于自然安而又安無所勉强其徳之出于性也如<lb/>
　此所以恭以持己毫無虛假信乎恭也讓以接物毫<lb/>
　無矯飾自能讓也其徳之著于行也又如此有此盛<lb/>
　徳發為光輝凡東西南北無有不及上天下地無有<lb/>
<pb n="2b"/>
　不到無處非勲正無處非徳耳蓋洪荒以來伏羲神<lb/>
　農黄帝諸大聖人皆功在天下萬世然功徳極盛莫<lb/>
　過于堯究之帝堯之功本於徳帝堯之徳主于敬史<lb/>
　臣首以欽之一字為言實千古帝王心法之要孔子<lb/>
　刪書斷自唐虞其以此也與<lb/>
克明俊徳以親九族九族既睦平章百姓百姓昭明協<lb/>
和萬邦黎民於變時雍<lb/>
　此一節書見放勲之實也俊徳大徳也九族髙祖以<lb/>
<pb n="3a"/>
　下九世之親睦者交相和也平均也章明也協解作<lb/>
　合於嘆美辭變化而為善時猶言是雍和也史臣謂<lb/>
　夫徳性在人萬理咸備本自峻大但為物欲所蔽則<lb/>
　狹隘而不𢎞惟堯能明其大徳純乎天理湛然無累<lb/>
　大徳既明則身無不修而萬化之本立矣由是推此<lb/>
　徳以親愛九族九族皆知恩義和睦而無乖戻是勲<lb/>
　放于家矣百姓氣禀不齊均以此徳章之畿内百姓<lb/>
　皆感動興起昭然各明其固有之徳是勲放于國矣<lb/>
<pb n="3b"/>
　萬邦風氣不一總以此徳和之黎民美哉變惡為善<lb/>
　熈皥成俗是勲放于天下矣所謂放勲之實如此蓋<lb/>
　有此徳之全體即有此徳之大用一人修身于上而<lb/>
　齊治均平遂可還至立效舉萬類紛紜無不盡在春<lb/>
　風和氣之中勲業爛然夐絶百代非甚盛徳孰能當<lb/>
　此者乎<lb/>
乃命羲和欽若昊天厯象日月星辰敬授人時<lb/>
　此一節書是史臣記堯功徳之後因叙堯之政事而<lb/>
<pb n="4a"/>
　首言命官造厯也羲和掌天文之官若順也昊言其<lb/>
　廣大厯者紀數之書象者觀天之器帝堯以事之最<lb/>
　大最先莫過治厯明時乃總命羲氏和氏二人以為<lb/>
　日月星辰運于昊天有常數麗于昊天有定象汝等<lb/>
　須加意敬謹順其自然之理不可妄意穿鑿凡遲速<lb/>
　順逆書以記之而布算以總其實積分以歸其餘躔<lb/>
　度次舍器以象之而設璣以載其政置管以窺其行<lb/>
　如是則紀數有書觀天有器而人時定矣又必慎重<lb/>
<pb n="4b"/>
　其事頒之有司布之百姓使知因天時之早晚為人<lb/>
　事之先後誠以授時為民事之所闗不可忽也蓋聖<lb/>
　人事天治民不出欽敬之心而已敬天之心嚴于厯<lb/>
　象勤民之心嚴于授時聖人于事何往不敬而况于<lb/>
　事天治民之大者乎故曰帝王以敬為修身出治之<lb/>
　本<lb/>
分命羲仲宅嵎夷曰暘谷寅賓出日平秩東作日中星<lb/>
鳥以殷仲春厥民析鳥獸孳尾<lb/>
<pb n="5a"/>
　此下四節言厯既成而又分職以考驗之此節是命<lb/>
　春官也宅即居嵎夷東表之地在今山東登州府暘<lb/>
　谷所居官次之名寅賓敬以迎之如賓也平均平秩<lb/>
　次序也東作春作也日中者春分晝夜適中星鳥者<lb/>
　南方朱雀七宿殷中也析散處也孳物之生尾物之<lb/>
　交也春當發生宜布四方之春令帝堯分命羲仲掌<lb/>
　之測候之所在嵎夷東表之地其官次之名稱為暘<lb/>
　谷羲仲居此果何事哉一春之節氣早晚日星民物<lb/>
<pb n="5b"/>
　厯已載矣于春分之旦初出之日必致敬以迎之如<lb/>
　見賓而不敢忽察所出之景果見于卯位出于卯時<lb/>
　否也凡春月嵗功方興所當作起之事必均平周徧<lb/>
　序其先後之宜頒之有司考其果與厯合否也又必<lb/>
　考之春分晝日之晷度果五十刻于夏永冬短為適<lb/>
　中否考之春分初昬之時果南方朱鳥七宿適當午<lb/>
　位否二者相合可見仲春為陽氣之中矣于一春之<lb/>
　三月又驗之于民果皆分析散處非復隆寒聚室則<lb/>
<pb n="6a"/>
　氣之温可知又驗之于物果皆乳化交接生育以時<lb/>
　非復嚴冬藏蟄則氣之和可知仰觀天文俯察民物<lb/>
　如是而春厯無差羲仲之職盡矣<lb/>
申命羲叔宅南交平秩南訛敬致日永星火以正仲夏<lb/>
厥民因鳥獸希革<lb/>
　此一節書是命夏官也申命重命也南交交趾之地<lb/>
　南交下當有曰明都三字訛變化之意敬致者敬以<lb/>
　伺日景也火大火心星因因春之析而愈散處也希<lb/>
<pb n="6b"/>
　毛疎革毛易也夏當長飬宜布四方之夏令帝堯重<lb/>
　命羲叔掌之使居南方交趾之地官次之名稱為明<lb/>
　都羲叔居此果何事哉一夏之節氣早晚日星民物<lb/>
　厯巳載矣當夏月時物長盛所當變化之事必均平<lb/>
　周徧次其先後之宜頒之有司考其果與厯合否也<lb/>
　又考之于夏至之日中立土圭之法伺日行之中天<lb/>
　而察其晷景之長短又考之于夏至晝日之晷度果<lb/>
　六十刻為最長否考之于夏至初昬之時果大火心<lb/>
<pb n="7a"/>
　宿見于正南否二者相合可見仲夏得正陽之氣矣<lb/>
　于一夏之中又驗之于民因其析而又析氣之愈温<lb/>
　可知驗之于物毛漸希而革易氣之愈熱可知如是<lb/>
　而夏厯無差羲叔之職盡矣<lb/>
分命和仲宅西曰昧谷寅餞納日平秩西成宵中星虚<lb/>
以殷仲秋厥民夷鳥獸毛毨<lb/>
　此一節書是命秋官也寅餞敬以送之也納者日將<lb/>
　入也西成秋成也宵中者秋分晝夜適中虚北方虚<lb/>
<pb n="7b"/>
　星夷人氣舒平也毛毨毛更生而鮮潤也秋當成實<lb/>
　宜布四方之秋令帝堯分命和仲掌之測候之所在<lb/>
　西極之地官次之名稱為昧谷和仲居此果何事哉<lb/>
　一秋之節氣早晚日星民物厯巳載矣于春分之暮<lb/>
　將入之日必致敬而送之如祖餞而不敢忽察其所<lb/>
　入之景果於酉位酉時否也凡秋月物成之候所當<lb/>
　成就之事必均平周徧次其先後之宜布之有司考<lb/>
　其果與厯合否也又考之于秋分夜間之晷度果五<lb/>
<pb n="8a"/>
　十刻于夏永冬短為適中否考之秋分初昬之時果<lb/>
　虚星適當午位否二者相合可見仲秋為隂氣之中<lb/>
　矣于一秋之間又驗之于民果暑退而人氣和平驗<lb/>
　之于物果毛落而潤澤鮮好如是而秋厯無差和仲<lb/>
　之職盡矣<lb/>
申命和叔宅朔方曰幽都平在朔易日短星昴以正仲<lb/>
冬厥民隩鳥獸氄毛<lb/>
　此一節書是命冬官也朔方即北方在察也朔易冬<lb/>
<pb n="8b"/>
　月所改易之事昴西方昴宿隩室内深奥之處氄毛<lb/>
　毳細而温也冬為閉藏宜布四方之冬令帝堯申命<lb/>
　和叔掌之使居北方之地其官次之名稱為幽都和<lb/>
　叔居此果何事哉一冬之節氣早晚日星民物厯已<lb/>
　載矣當冬月嵗功已畢所當變舊為新之事必均平<lb/>
　周徧審察其先後之宜頒之有司考其果與厯合否<lb/>
　也又考之于冬至晝間之晷度果四十刻為最短否<lb/>
　考之于冬至初昬之星果昴宿見于正南否二者相<lb/>
<pb n="9a"/>
　合可見仲冬得正隂之氣矣于一冬之間又驗之于<lb/>
　民果氣寒而羣居室内又驗之于物果生耎毳細毛<lb/>
　而有以自溫如是而冬厯無差和叔之職盡矣蓋堯<lb/>
　既總命羲和造厯制器而又分職申布使之随時考<lb/>
　驗其要在測日景度日晷驗中星定二分二至之氣<lb/>
　以正四時之序故先天而天不違後天而奉天時敬<lb/>
　天之心一勤民之心也<lb/>
帝曰咨汝羲暨和朞三百有六旬有六日以閏月定四<lb/>
<pb n="9b"/>
時成嵗允釐百工庶績咸熙<lb/>
　此一節書是言置閏為作厯之要也咨歎而告之之<lb/>
　辭釐治也百工即百官庶績衆功也熙廣也帝堯既<lb/>
　命羲和造厯分方考驗又告之曰嗟汝羲氏和氏既<lb/>
　受命作厯當知置閏之法毎嵗十二月每月三十日<lb/>
　三百六十者一嵗之常數也使六旬之外無餘日三<lb/>
　十之月無大小何須置閏但周天三百六十五度四<lb/>
　分度之一天道左旋日月亦左旋天行健日繞地一<lb/>
<pb n="10a"/>
　周而過一度日之行亦繞地一周而不及天一度積<lb/>
　三百六十有六日而日與天復于初起之度相值時<lb/>
　序節候方為一周所謂朞也以朞之數合于嵗則天<lb/>
　日之會其氣常盈而多五日有竒矣月之行一日常<lb/>
　不及天十三度有竒積二十九日有竒而日與月復<lb/>
　于初起之度相值一嵗之間月與日十二會而必有<lb/>
　六月之小盡以嵗之數合于朞則日月之會其朔常<lb/>
　虛而少五日有竒矣合氣盈朔虛每嵗常餘出十日<lb/>
<pb n="10b"/>
　有竒若不置閏則嵗之那移久而愈差矣所以將此<lb/>
　餘日置為閏月三嵗一閏五嵗再閏十有九嵗七閏<lb/>
　盈者分為餘數而不使過虚者記為實數而不使不<lb/>
　及氣數分齊然後四時不差而嵗功得成造厯既成<lb/>
　頒行天下以此信治百官使有所遵守凡作訛成易<lb/>
　以至慶賞刑威莫不以時舉行而衆功自能熙廣豈<lb/>
　非置閏之為要哉蓋作厯之法既考分至之一定又<lb/>
　齊時月之參差時定嵗成則節候不爽寒暑無易百<lb/>
<pb n="11a"/>
　官萬民咸知因時趨事政令畢舉而治道備矣故唐<lb/>
　虞之人治皆天治也<lb/>
帝曰疇咨若時登庸放齊曰𦙍子朱啓明帝曰吁嚚訟<lb/>
可乎<lb/>
　此一節書是求總治之職也疇解作誰訪問曰咨任<lb/>
　用曰庸放齊臣名朱丹朱堯之嗣子啓明開明也吁<lb/>
　嘆其不然也言不忠信曰嚚爭辯曰訟帝堯問羣臣<lb/>
　曰今日者風氣漸開人文已著裁成輔相當盡其道<lb/>
<pb n="11b"/>
　經綸調燮務得其人誰能為我訪求順時為治之人<lb/>
　進而用之以任斯職也放齊對曰帝之嗣子丹朱心<lb/>
　性開通明哲可以登用堯嘆其不然曰吁丹朱為人<lb/>
　口不道忠信之言又好與人爭辯曲直有開明之才<lb/>
　用之于不善若人而使之秉掌國鈞方將作聰明以<lb/>
　亂舊章豈可登用乎蓋帝王出治知人為要論道經<lb/>
　邦之任必賴厚重端凝之品非區區便給所能勝者<lb/>
　故辯言亂政盛世之所深戒也<lb/>
<pb n="12a"/>
帝曰疇咨若予采驩兠曰都共工方鳩僝功帝曰吁靜<lb/>
言庸違象恭滔天<lb/>
　此一節書是求分治之職也采即事也都美而歎之<lb/>
　也驩兠臣名共工官名鳩者積累之意僝者宣揚之<lb/>
　意象貎也帝堯又問羣臣曰禮樂政刑工虞教飬皆<lb/>
　人君代天理物之事然畏事則弛喜事則擾誰為我<lb/>
　訪求順成事務之人進而用之以任斯職也驩兠欲<lb/>
　舉其人先嘆其美曰都今官居共工者精明强幹且<lb/>
<pb n="12b"/>
　方興未艾聚集事務著見其功若采所優為也堯嘆<lb/>
　其不然曰吁共工為人無事之時靜雖能言有事之<lb/>
　際用則違背無實用也貌雖恭敬心實傲很滔天浩<lb/>
　瀚無實心也以之任事安能有實績乎夫放齊驩兠<lb/>
　之舉何異後世奸邪小人互相汲引者惟堯知人之<lb/>
　明如日中天萬象畢照片言之發洞中隠㣲不但觀<lb/>
　之形跡而直見其心術此其所以為大聖與<lb/>
帝曰咨四岳湯湯洪水方割蕩蕩懷山襄陵浩浩滔天<lb/>
<pb n="13a"/>
下民其咨有能俾乂僉曰於鯀哉帝曰吁咈哉方命圮<lb/>
族岳曰异哉試可乃已帝曰往欽哉九載績用弗成<lb/>
　此一節書是求治水之職也四岳一人而總四岳之<lb/>
　事者割猶言害也包其外曰懷駕其上曰襄俾使之<lb/>
　也乂治也僉衆也圯族傷害儔類也异哉强舉之辭<lb/>
　帝堯訪問四岳大臣曰方今天下湯湯洪水流為民<lb/>
　害蕩蕩然汗漫無際懷髙山而包其四靣襄大陵而<lb/>
　駕出其上浩浩然汎濫不止勢若漫天下民不得安<lb/>
<pb n="13b"/>
　居粒食皆困苦嗟怨汝諸臣中有能順水之性除民<lb/>
　之患者我將任以治水之職四岳與諸侯在朝者同<lb/>
　辭嘆美曰當今之時能治水者其惟鯀哉堯乃嘆息<lb/>
　而甚不然其言曰鯀之為人悻悻自用上逆君命而<lb/>
　不行下敗族類而不和既拂人性必不能順水性以<lb/>
　治之也四岳又强舉之曰异哉廷臣未能如鯀之才<lb/>
　不若姑試用之取其可以治水而已帝不得已而戒<lb/>
　之曰汝往治水其敬之哉既而鯀不用命九嵗考績<lb/>
<pb n="14a"/>
　卒無成效帝堯之言驗矣蓋天為天下而生聖人聖<lb/>
　人為天下而求賢才堯知鯀之不可用者知人之智<lb/>
　知其不可而姑試用之者憂民之仁也<lb/>
帝曰咨四岳朕在位七十載汝能庸命巽朕位岳曰否<lb/>
徳忝帝位曰明明揚側陋師錫帝曰有鰥在下曰虞舜<lb/>
帝曰俞予聞如何岳曰瞽子父頑母嚚象傲克諧以孝<lb/>
烝烝乂不格姦帝曰我其試哉女于時觀厥刑于二女<lb/>
釐降二女于潙汭嬪于虞帝曰欽哉<lb/>
<pb n="14b"/>
　此一節書是帝堯為天下得人也巽即遜明明上明<lb/>
　言明顯之下明言在顯位者揚薦舉也側陋是㣲賤<lb/>
　者師錫猶言衆與也俞應許之辭女以女妻之刑法<lb/>
　則也釐治裝也降下嫁也溈水名在今山西蒲州水<lb/>
　之北曰汭嬪為婦也二女娥皇女英也虞舜氏也帝<lb/>
　堯欲以天下與賢而未得其人乃訪問于四岳曰朕<lb/>
　在帝位已七十載倦于勤勞汝能用我典禮命討之<lb/>
　命朕將讓之以位四岳對曰天位至重惟有徳者乃<lb/>
<pb n="15a"/>
　能當之臣無徳不敢忝辱帝位帝曰有徳之人不拘<lb/>
　貴賤如已居顯位者固當明顯之即有徳在側陋㣲<lb/>
　賤者亦當薦揚之于是衆臣同辭對曰有鰥夫居處<lb/>
　下位曰虞舜者徳可以堪此帝即應而然之曰予嘗<lb/>
　聞其人但不知其實徳何如四岳獨對曰虞舜是瞽<lb/>
　者之子其父則心非徳義而頑繼母則言不忠信而<lb/>
　嚚繼母所生之弟名象又傲慢不恭此天倫之變人<lb/>
　所難堪者舜卻能諧和之以孝道供人子之職以事<lb/>
<pb n="15b"/>
　其親體父母之心以及其弟負罪引慝至誠感動使<lb/>
　之進進以善自治父母漸化而為慈傲弟漸化而為<lb/>
　友不至于大為姦惡非盛徳其孰能之堯曰我既聞<lb/>
　其名尚試之以實嫁女與舜觀其儀刑二女何如蓋<lb/>
　人之常情或勉强于父母兄弟之間而不能掩飾于<lb/>
　夫婦隠㣲之際若能正始有道則舜徳益徴而四岳<lb/>
　之所薦為不虚矣于是治裝下嫁二女于溈水之北<lb/>
　使為舜婦于虞氏之家堯又訓戒二女曰欽哉當兢<lb/>
<pb n="16a"/>
　業以執婦道以天子之女下嫁匹夫驕慢易生故也<lb/>
　粤稽帝堯為五帝之盛堯典為百篇之首篇中所載<lb/>
　不過三大節先之以修齊治平繼之以治厯明時終<lb/>
　之以知人舉賢節目有三而綱領總歸一欽誠以欽<lb/>
　者一心之主宰而萬事之根本見于修齊治平者此<lb/>
　敬見于治厯明時者此敬見于知人舉賢而不溺于<lb/>
　親愛不遺于疎賤者亦此敬後之人主欲法堯者其<lb/>
　亦敬以作所而巳<lb/>
<pb n="16b"/>
舜典<lb/>
　帝舜紹堯致治歴試諸艱躬膺厯數攝政以前考言<lb/>
　詢事所以見臣道之勞即位以後分職命官所以見<lb/>
　君道之逸君臣之常法備于此書故曰舜典<lb/>
曰若稽古帝舜曰重華協于帝濬哲文明溫恭允塞𤣥<lb/>
徳升聞乃命以位<lb/>
　此記舜徳之盛以見升聞之所自也華光華也協合<lb/>
　也帝指堯也深沈莫測曰濬神智通㣲曰哲文者條<lb/>
<pb n="17a"/>
　理秩然之謂明者虚靈無蔽之謂溫和粹也塞篤實<lb/>
　也幽深之徳曰元徳史臣稽考古之帝舜曰堯徳顯<lb/>
　著既有光華舜徳又有光華與堯脗合其徳何如凡<lb/>
　人智者或失之淺露明者或過于伺察惟舜之智深<lb/>
　潛不露而沈幾先物舜之明經緯内含而虚靈不昧<lb/>
　與堯之欽明文思安安無異常人恭以持己者或過<lb/>
　于嚴峻實以待人者或出于矯飾惟舜之恭則和粹<lb/>
　可親而著肅雍之度舜之塞則表裏如一而昭篤實<lb/>
<pb n="17b"/>
　之容與堯之允恭克讓無異有此四者幽深之徳自<lb/>
　畎畝而令聞上逹堯乃命以司徒百揆四岳之位歷<lb/>
　試諸艱以驗其徳也蓋書首堯舜二典猶易首乾坤<lb/>
　二卦天地之道備于乾坤君臣之道備于唐虞帝舜<lb/>
　紹堯立極君臨天下皆由盛徳大業與堯相符故能<lb/>
　後先嫓美炳耀千古也與<lb/>
愼徽五典五典克從納于百揆百揆時叙賓于四門四<lb/>
門穆穆納于大麓烈風雷雨弗迷<lb/>
<pb n="18a"/>
　此一節書見帝舜歴試諸艱功用神速也愼敬也徽<lb/>
　美也五典即父子君臣夫婦長幼朋友五常之道從<lb/>
　順也百揆官名取揆度庶務之義時叙以時秩序也<lb/>
　四門四方諸侯來朝之門穆穆和順之意麓山足也<lb/>
　堯將禪位于舜先試之事以觀其徳初命為司徒之<lb/>
　官職掌五常之教舜則小心敬畏以美人倫由是百<lb/>
　姓親五品遜人人無不順從其徳足以敦典庸禮可<lb/>
　知進命為百揆之官統領庶務舜則以時整理由是<lb/>
<pb n="18b"/>
　禮樂政刑工虞水火事事無不修舉其徳足以統理<lb/>
　萬幾可知又命兼四岳之官賓接四方來朝之諸侯<lb/>
　舜則以禮感化由是四方諸侯有來雍雍至止肅肅<lb/>
　無不和順恭敬其徳足以儀刑百辟可知當洪水為<lb/>
　災堯又命舜入山林相視原隰適遇烈風雷雨變出<lb/>
　非常舜則神明泰定度量絶人初不驚懼迷惑其徳<lb/>
　足以當大任而不懾可知蓋聖人徳盛化神無往不<lb/>
　宜及人而人化之感天而天相之功用神速至誠不<lb/>
<pb n="19a"/>
　貳真與堯之峻徳光昭萬世也與<lb/>
帝曰格汝舜詢事考言乃言底可績三載汝陟帝位舜<lb/>
讓于徳弗嗣<lb/>
　此一節書是舜徳既驗而命以攝位也格來也咨謀<lb/>
　曰詢乃解作汝底猶致也陟升也帝堯試舜之後乃<lb/>
　呼而命之曰來汝舜當汝前日進用之初我常詢汝<lb/>
　以所行之事而考其所奏之言凡所以敷典揆政親<lb/>
　侯汝固歴歴有以陳之我矣歴三載之乆五典從百<lb/>
<pb n="19b"/>
　揆叙四門穆見汝之言皆致可有功隨用隨效言行<lb/>
　相符初終不渝觀其事業則素藴可知汝之徳真足<lb/>
　以付託天下其代我升陟帝位可乎舜猶讓于有徳<lb/>
　之人不敢承嗣誠不以天下為樂而以天下為憂也<lb/>
　蓋敷言試功乃唐虞觀人之成法堯賢舜曰乃言底<lb/>
　可績舜賢禹曰成允成功其義一也故課功核實為<lb/>
　國家用人之要<lb/>
正月上日受終于文祖<lb/>
<pb n="20a"/>
　此一節書是記舜之受攝也上日朔也文祖堯之始<lb/>
　祖舜既不嗣帝位而堯之命終不可辭于是但受攝<lb/>
　位之命權管國事乃以正月朔日受堯終帝位之事<lb/>
　于文祖之廟以攝位告也蓋天位至重正始之際尤<lb/>
　當致謹觀舜受堯之終而必告于文祖所以明得統<lb/>
　之正且以見古帝王遺大投艱實有敬畏不遑之意<lb/>
　也<lb/>
在璿璣玉衡以齊七政<lb/>
<pb n="20b"/>
　此一節書是政先觀象也在察也璿美珠也璣觀天<lb/>
　之器衡即璣中之管齊考驗也七政謂日月五星七<lb/>
　者運行于天随時布令猶人君之有政也故曰七政<lb/>
　厯象之職羲和世掌舜之去堯已久能必其在器者<lb/>
　果與天準哉故當攝位之初未遑他務首先整理觀<lb/>
　天之器美珠飾璣東西轉運所以象天而載日月五<lb/>
　星之躔度者以玉為管横而設之所以窺璣而齊日<lb/>
　月五星之運行者在器有隐見完否之弊而在天亦<lb/>
<pb n="21a"/>
　有轉移進退之差舜則精以察之由衡以窺璣由璣<lb/>
　以審象即在器之七政以齊在天之七政使或遲或<lb/>
　速或順或逆之數無不與天脗合也蓋天運難見審<lb/>
　諸器而可求法制易湮驗諸天而益合一推歩之間<lb/>
　而天時以定厯法以審此固體帝堯欽若昊天之心<lb/>
　為敬授人時之地也<lb/>
肆類于上帝禋于六宗望于山川徧于羣神<lb/>
　此一節書是祀羣神也肆解作遂類禋望皆祭名類<lb/>
<pb n="21b"/>
　比類也郊天有常禮倣其禮以行故曰類也精誠以<lb/>
　享曰禋宗尊也四時寒暑日月星辰水旱皆所當尊<lb/>
　故曰六宗也遥祭曰望徧周徧也舜受終觀象之後<lb/>
　即大舉祀典以告攝位上帝乃天神之至尊者正月<lb/>
　非郊祀之時其禮與郊祀同勿敢畧也四時日月星<lb/>
　辰寒暑水旱乃神之麗于天者亦必精意以享之推<lb/>
　敬天之心以及在天之神而告攝之意仰焉有以達<lb/>
　于天矣山川在地之祇不能親至其地則随其方向<lb/>
<pb n="22a"/>
　遥望而祭丘陵墳衍古昔聖賢乃羣神之麗于地者<lb/>
　亦必周徧祭告推敬地之心以及在地之神而告攝<lb/>
　之意俯焉有以達于地矣蓋天子受命于天為天地<lb/>
　百神之主惟祀典備舉馨香上逹則天神格地祇享<lb/>
　孰非誠敬一念之所感哉<lb/>
輯五瑞旣月乃日覲四岳羣牧班瑞于羣后<lb/>
　此一節書是覲諸侯也輯歛也五瑞即五等諸侯所<lb/>
　執之圭璧也既盡也四岳四方諸侯羣牧九州牧伯<lb/>
<pb n="22b"/>
　班賜也羣后即岳牧也舜既攝位不可不與天下正<lb/>
　始于是正月之内先徵召公侯伯子男五等諸侯令<lb/>
　其各執符瑞來朝蓋諸侯始封天子授之圭璧以為<lb/>
　瑞信至朝見之時乃合符于天子而驗其真偽也至<lb/>
　正月盡閒則四岳羣牧逺近不同先後而至舜則日<lb/>
　日見之禮意既得曲盡詢察又得周詳既見之後真<lb/>
　知非偽然後仍舊班還其瑞使知封爵之等昔固受<lb/>
　之于堯而統攝之權今固歸之于舜與天下正始以<lb/>
<pb n="23a"/>
　示更新也蓋天子為百辟之主必大權操之自上而<lb/>
　後禮樂政刑歸于一尊爵賞予奪定于一統此聖人<lb/>
　臨御天下之要道也<lb/>
嵗二月東廵守至于岱宗柴望秩于山川肆覲東后五<lb/>
玉三帛二生一死贄協時月正日同律度量衡修五禮<lb/>
如五器卒乃復五月南廵守至于南岳如岱禮八月西<lb/>
廵守至于西岳如初十有一月朔廵守至于北岳如西<lb/>
禮歸格于藝祖用特<lb/>
<pb n="23b"/>
　此一節書是廵守方岳也東岳泰山曰岱宗在今山<lb/>
　東濟南府泰安州燔柴以祀天曰柴秩者具牲幣祝<lb/>
　號之次第東后即東方諸侯五玉即所謂五瑞三帛<lb/>
　諸侯世子以下所執之幣帛有纁元黄三者之别二<lb/>
　生卿執羔大夫執鴈也一死士所執之雉也南岳衡<lb/>
　山在今湖廣衡州府西岳華山在今陜西西安府華<lb/>
　隂縣北岳恒山在今山西渾源州藝祖即文祖特特<lb/>
　牲也一牛曰特舜當廵守之年遂舉行廵守之禮二<lb/>
<pb n="24a"/>
　月先往東方至于東岳泰山禮先告至則燔柴以祀<lb/>
　天望秩以祀名山大川次重覲臣遂接見東方諸侯<lb/>
　凡來朝者皆執五玉三帛二生一死以為贄見之儀<lb/>
　祀覲既舉大政斯行時月日正朔之所自出則先協<lb/>
　四時先後與月之大小使寒暑晦朔不差而日固時<lb/>
　月所由成者又從而正之使永短甲乙不異朝廷所<lb/>
　頒也律度量衡制度之所自始則先同隂陽十二律<lb/>
　使高下清濁皆有準則而度量衡又受法于律者凡<lb/>
<pb n="24b"/>
　丈尺之長短斗斛之大小權衡之輕重亦從而同之<lb/>
　不異朝廷所制也吉禮以事神凶禮以致哀軍禮以<lb/>
　平邦國賓禮以親邦國嘉禮以親萬民五禮自有隆<lb/>
　殺修之使親疎厚薄不失其宜也簠簋用之于吉衰<lb/>
　絰用之于凶干戈為軍器旌節為賓器章甫為嘉器<lb/>
　五器各有規制如之使尊卑上下不違其度也數事<lb/>
　皆畢則轉而南行五月南廵守至于南岳衡山凡舉<lb/>
　祀禮覲諸侯一正朔考制度同風俗一禮器一如岱<lb/>
<pb n="25a"/>
　宗之禮八月西廵守至于西岳華山一如初時之禮<lb/>
　十一月北廵守至于北岳恒山一如西方之禮廵守<lb/>
　既畢乃歸京師至于藝祖之廟用特牛以祭復命所<lb/>
　尊因以告成也蓋正朔之建法度之詳與夫風俗之<lb/>
　好尚禮器之等級皆出自天朝而班諸侯國者苟不<lb/>
　時廵而考驗之則積乆生玩易至廢弛故廵守者所<lb/>
　以維持封建之深意然一嵗歴廵四岳而國不費民<lb/>
　不勞者從衞少而徵求寡也<lb/>
<pb n="25b"/>
五載一廵守羣后四朝敷奏以言明試以功車服以庸<lb/>
　此一節書是定朝廵之期而詳述職之事也敷陳也<lb/>
　試考驗也車路車服章服庸有功于民也舜既舉行<lb/>
　朝覲廵守之禮遂立為定制每五年内天子廵守以<lb/>
　一嵗之四仲徧天下之四方諸侯朝見以四年之定<lb/>
　期配四方之定所不疏不數所以逹上下之情通往<lb/>
　來之禮也當諸侯來朝之時各陳為治之説奏聞于<lb/>
　上言之善者猶恐所行未必盡符將治國之功績又<lb/>
<pb n="26a"/>
　從而明白考驗之若果能修舉職業有功于民則賜<lb/>
　路車以安其體章服以華其躬旌異之典行使善者<lb/>
　愈勸而不善者知勉也蓋天子之與諸侯乃共理天<lb/>
　下者不廵守則主徳無由下究不朝覲則民情無由<lb/>
　上逹古之君臣上下交而情志孚勸賞行而功能效<lb/>
　誠可為萬世法也<lb/>
肇十有二州封十有二山濬川<lb/>
　此一節書是舜經理天下之政也肇始也封表也濬<lb/>
<pb n="26b"/>
　開導也冀兖青徐荆揚豫梁雍九州之制自昔已然<lb/>
　至舜攝位以冀青幅隕遼濶始分冀東恒山之地為<lb/>
　并州東北醫無閭之地為幽州青之東北遼東等處<lb/>
　為營州九州雖無改于昔而三州實創闢于今以新<lb/>
　分合于故土故曰肇十有二州九山之奠在昔已定<lb/>
　舜以為冀青既分州鎭當識于是封恒山以主幷州<lb/>
　醫無閭以主幽州營丘以主營州九山仍乎其故而<lb/>
　三山又因以更新以新封合于舊識故曰封十有二<lb/>
<pb n="27a"/>
　山九川滌源水患已平舜又以為濬導之功不可不<lb/>
　繼于是或疏其源或濬其流川無大小皆深通之使<lb/>
　無壅決水患永寧故曰濬川蓋肇州所以廣徳化封<lb/>
　山所以愼封疆濬川所以防民患此皆經理之大者<lb/>
　也<lb/>
象以典刑流宥五刑鞭作官刑扑作教刑金作贖刑眚<lb/>
災肆赦怙終賊刑欽哉欽哉惟刑之恤哉<lb/>
　此一節書是舜維持天下之法也象如天之垂象以<lb/>
<pb n="27b"/>
　示人典常也遷徙逺方曰流宥寛也無心之過誤謂<lb/>
　之眚不幸而獲過謂之災肆釋也怙倚恃也終再犯<lb/>
　也賊殺也恤憫惻之意舜攝位時設為墨劓剕宮大<lb/>
　辟五等之常刑以明示天下如日月星辰天之垂象<lb/>
　使人曉然共知所以待夫罪之重者然雖入五刑而<lb/>
　情猶可疑法猶可議則發遣逺方以寛宥之此重中<lb/>
　之輕五刑之外有鞭刑用之官府有扑刑施之學校<lb/>
　所以待夫罪之輕者然入是刑而情猶可矜法猶可<lb/>
<pb n="28a"/>
　恕則又許出金以贖之此輕中之輕所謂法之經也<lb/>
　若入于五刑鞭扑之中或眚而過誤災而不幸此情<lb/>
　輕可矜者則不待流宥金贖而直赦之或藉寵而有<lb/>
　恃不悛而再犯此情重可惡者則不許流宥金贖而<lb/>
　刑殺之所謂法之權也因罪重輕立于常法之中因<lb/>
　情取舎通于常法之外聖人之制刑如此然其心果<lb/>
　何心哉蓋其錯綜斟酌敬之又敬雖經權並行而不<lb/>
　敢遂以為當罪慘舒並用而不敢自以為得情戚戚<lb/>
<pb n="28b"/>
　然惟以刑為民命之所闗而無所不致其憂也蓋死<lb/>
　者不可復生斷者不可復續稍失其平所闗匪細虞<lb/>
　帝用威之中而益見其仁恩之至故好生之心千載<lb/>
　而下如或見之<lb/>
流共工于幽洲放驩兠于崇山竄三苗于三危殛鯀于<lb/>
羽山四罪而天下咸服<lb/>
　此一節書是記舜用刑之當也流發遣也幽洲北裔<lb/>
　之地洲水中可居者放安置也崇山南裔之山在今<lb/>
<pb n="29a"/>
　湖廣澧州竄驅逐也三苗南蠻之君三危西裔之地<lb/>
　在今陜西肅州衞西八百里沙州之地殛拘囚也羽<lb/>
　山東裔之山在今海州贛榆縣共工静言庸違得罪<lb/>
　于已故流遣于北邊幽洲驩兠同惡相濟得罪于人<lb/>
　故放置于南邊崇山三苗負固不服得罪朝廷故竄<lb/>
　逐于西裔三危鯀治水無功得罪萬民故殛困于東<lb/>
　裔羽山此四人是人心所共惡者舜各因其罪而罪<lb/>
　之罪有大小是以法有輕重天下之人皆以為當而<lb/>
<pb n="29b"/>
　無不心服也蓋聖人心本無怒以天下之怒為怒正<lb/>
　天下之法義也除天下之害仁也仁至義盡益可以<lb/>
　見虞帝欽恤之實矣<lb/>
二十有八載帝乃殂落百姓如喪考妣三載四海遏密<lb/>
八音月正元日舜格于文祖<lb/>
　此一節書記堯終而舜始也殂落崩也遏絶也密静<lb/>
　也八音金石絲竹匏土革木之音月正正月也元日<lb/>
　朔日格至也舜攝位二十八年堯乃殂落畿内之民<lb/>
<pb n="30a"/>
　哀痛深切如喪父母至于三年之久四海之民亦皆<lb/>
　不忍作樂絶静八音帝堯徳澤深逺所以人心思慕<lb/>
　如此之甚堯崩之後舜以除喪之明年正月朔日復<lb/>
　至文祖之廟始告即位與天下更始重其事也以堯<lb/>
　之徳啓舜于前以舜之徳紹堯于後一以見帝堯之<lb/>
　正其終一以見帝舜之正其始<lb/>
詢于四岳闢四門明四目達四聰<lb/>
　此一節書是圖治于四岳也舜既告廟即位先召四<lb/>
<pb n="30b"/>
　岳大臣訪問治道以為天下賢才或隐于山林或居<lb/>
　于下位朝廷未必盡知汝四岳乃賢才進退之所闗<lb/>
　必總率羣臣大開四方登進之門使有徳者畢進有<lb/>
　能者咸事焉天下民情或暑雨祁寒或流離困苦人<lb/>
　主無由盡知汝四岳乃民情通塞之所係必總率羣<lb/>
　臣明四方之目使民之利病無不見達四方之聰使<lb/>
　民之休戚無不聞焉蓋人君圖治之要莫如用賢理<lb/>
　民二端以天下為一家而賢路無不廣以天下為一<lb/>
<pb n="31a"/>
　身而民隐無不達然非虚心諮訪多方採納則廉逺<lb/>
　堂髙安能盡天下之事而周知乎故好問好察為大<lb/>
　知之本<lb/>
咨十有二牧曰食哉惟時柔逺能邇惇徳允元而難任<lb/>
人蠻夷率服<lb/>
　此一節書是咨治于州牧也牧養民之官寛以撫之<lb/>
　曰柔馴而習之曰能惇親厚也允信任也徳有徳之<lb/>
　人元仁厚之人難拒絶也任人包藏凶惡之人舜訪<lb/>
<pb n="31b"/>
　四岳之後復呼十二州牧民之官而告之曰爾等為<lb/>
　養民之官食為民天莫先足食然必使三時不害而<lb/>
　人得盡力南畝倉廩不匱民食既足教化可興逺方<lb/>
　之民則當寛以撫之使樂歸徳化近處之民則當馴<lb/>
　而習之使服行禮教素行有徳者則尊位重祿以厚<lb/>
　之素性仁厚者則推心委任以信之至于包藏凶惡<lb/>
　之壬人則拒絶以難之使不得儌倖進用以貽害百<lb/>
　姓如是則不特中國之人時雍丕變即蠻夷外國慕<lb/>
<pb n="32a"/>
　生養安全之樂仰仁人君子之化亦皆相率而服從<lb/>
　矣蓋重民食一遐邇親君子逺小人則内治舉而外<lb/>
　夷服國家乆安長治之道莫踰于斯<lb/>
舜曰咨四岳有能奮庸熙帝之載使宅百揆亮采惠疇<lb/>
僉曰伯禹作司空帝曰俞咨禹汝平水土惟時懋哉禹<lb/>
拜稽首讓于稷契暨臯陶帝曰俞汝往哉<lb/>
　此一節書是求總治之人也奮起也熙廣也載即事<lb/>
　亮明也惠順也類曰疇衆曰僉懋勉也舜以相臣居<lb/>
<pb n="32b"/>
　百僚之首非才全徳備難堪此任故咨訪四岳曰今<lb/>
　之天下乃帝堯之天下今之事功即帝堯之事功汝<lb/>
　廷臣有能奮起事功以恢𢎞廣大帝堯之事者吾將<lb/>
　使之居百揆之任以明亮禮樂刑政工虞教養庶事<lb/>
　因以順成庻類使天地民物各得其宜各遂其性則<lb/>
　帝載無不興矣如此重任何人可以當之四岳與朝<lb/>
　臣同辭對曰伯禹見作司空可居此任帝素知禹賢<lb/>
　即以羣臣之舉為然而咨以命禹曰汝仍為司空以<lb/>
<pb n="33a"/>
　平水土惟是百揆之職兼而行之當勉勵不怠以成<lb/>
　熙載之功可也禹拜稽首不敢自任讓于稷契暨臯<lb/>
　陶言三人才徳可居是職帝舜以三人固賢而禹功<lb/>
　冠羣臣尤宜首用故但然其舉而不聼其讓曰百揆<lb/>
　重任非汝不可汝其往就職事哉蓋天下之治非憂<lb/>
　患禍亂之足虞而養安無事之可畏必君相常存奮<lb/>
　起之心而後治道乃有日新之象帝舜紹堯即位世<lb/>
　當極治而猶虚懐咨詢求賢若渴者誠以保邦制治<lb/>
<pb n="33b"/>
　首在擇相也<lb/>
帝曰棄黎民阻飢汝后稷播時百穀<lb/>
　此一節書是申命棄終飬民之職也棄后稷之名阻<lb/>
　困厄也后君也封于邰為君而居稷官故謂之后稷<lb/>
　播布種也帝曰洪水初平之後地利未能盡興黎民<lb/>
　容有困阨于飢餓者今命汝仍為后稷之官任養民<lb/>
　之職當教民因天時之早晚審地勢之燥溼以播種<lb/>
　此百穀使人人無阻飢之患以終司農之職可也當<lb/>
<pb n="34a"/>
　時艱食已奏烝民乃粒而舜猶視民如傷殷殷誥誡<lb/>
　者聖人愛民之心至無已也<lb/>
帝曰契百姓不親五品不遜汝作司徙敬敷五教在寛<lb/>
　此一節書是又申命契終教民之職也五品五倫之<lb/>
　名位等級也遜順也司徙掌教化之官敷宣布也五<lb/>
　教即五品之教寛從容不廹之意帝曰契平成甫奏<lb/>
　教化未洽百姓容有恩義乖離不相親睦以致五倫<lb/>
　之品節亦多不相遜順今命汝仍為司徒之官任教<lb/>
<pb n="34b"/>
　民之職必加意敬謹以宣布五品之教使人知所遵<lb/>
　守不可少有怠忽又必寛裕不廹徐俟民之自化以<lb/>
　復其天性之良則親遜成風矣蓋敷教之道必主于<lb/>
　敬而尤在于寛敬則不慢寛則易從二者不可偏廢<lb/>
　敬以濟寛而寛不失于縱弛寛以濟敬而敬不傷于<lb/>
　急廹誠萬世掌教者之所不能易也<lb/>
帝曰臯陶蠻夷猾夏冦賊姦宄汝作士五刑有服五服<lb/>
三就五流有宅五宅三居惟明克允<lb/>
<pb n="35a"/>
　此一節書是又申命臯陶終士師之職也猾亂也士<lb/>
　士師也掌刑之官服服其罪也宅居也帝曰平成方<lb/>
　始豈無蠻夷之人猾亂中國中國之人乗間而為冦<lb/>
　賊姦宄者乎今命汝仍為士師之官于冦賊姦宄罪<lb/>
　之不可宥者則有墨劓剕宫大辟五等之刑以服其<lb/>
　罪而服之但有三等之就惟死刑棄之于市宮刑則<lb/>
　下蠶室餘刑亦就屛處以全其生也于冦賊姦宄情<lb/>
　有可矜者則制五等流刑以宅其罪而宅之但為三<lb/>
<pb n="35b"/>
　等之居大罪居于四裔次則九州之外次則千里之<lb/>
　外以差其等也汝當盡心明察當刑而刑不失乎輕<lb/>
　重之則當流而流適合乎逺近之宜必如是則能刑<lb/>
　當其罪而人無不信服諸夏之人既已回心嚮道逺<lb/>
　方之人有不望風慕義者乎蓋司刑之官不明不足<lb/>
　以盡人心不允不足以當人罪惟明則情偽畢知允<lb/>
　則輕重適當易卦言用刑如噬嗑如賁如旅皆取象<lb/>
　于離則用刑貴明可知矣明則未有不允服者也<lb/>
<pb n="36a"/>
帝曰疇若予工僉曰垂哉帝曰俞咨垂汝共工垂拜稽<lb/>
首讓于殳斨暨伯與帝曰俞往哉汝諧<lb/>
　此一節書是求共工之官也若順也垂臣名共工掌<lb/>
　工作之官殳斨伯與三臣名諧和也帝曰制器利用<lb/>
　事闗國計誰能為我順物理之自然以治我百工之<lb/>
　事者我將用之羣臣同辭對曰有臣名垂者巧于因<lb/>
　物就功可當此任帝即然其所舉而呼垂而命之曰<lb/>
　工必因天時順物宜盡人事技藝有度不作滛巧以<lb/>
<pb n="36b"/>
　蕩上心服器有式不至侵陋以亂朝制汝其為予總<lb/>
　統衆工垂乃下拜稽首舉殳斨及伯與以讓之帝曰<lb/>
　三人雖賢但總領與專治不同諧和衆職非汝而誰<lb/>
　其往就職可也按禹之智行所無事垂之巧善因物<lb/>
　理可見唐虞之治不過事事順其自然此古人之制<lb/>
　作所以為不可及也<lb/>
帝曰疇若予上下草木鳥獸僉曰益哉帝曰俞咨益汝<lb/>
作朕虞益拜稽首讓于朱虎熊羆帝曰俞往哉汝諧<lb/>
<pb n="37a"/>
　此一節書言舜求掌山澤之官而命之也上山林也<lb/>
　下澤藪也益臣名虞掌山澤之官朱虎熊羆四臣名<lb/>
　帝曰上山下澤之間各有草木鳥獸惟取之有時用<lb/>
　之有節然後可以長養而不窮汝羣臣誰能為予順<lb/>
　而治之者予將用之羣臣同辭對曰在廷之臣惟伯<lb/>
　益可當此任帝又曰汝羣臣所舉誠然嗟伯益汝當<lb/>
　作我掌山澤之官伯益聞命下拜稽首推讓于朱虎<lb/>
　熊羆四人帝又曰汝益所讓固然然汝其往任此職<lb/>
<pb n="37b"/>
　哉山澤之事汝諧和之可也郅隆之世庶草蕃廡鳥<lb/>
　獸魚鼈咸若亦唯任用得人故耳用人顧不重哉<lb/>
帝曰咨四岳有能典朕三禮僉曰伯夷帝曰俞咨伯汝<lb/>
作秩宗夙夜惟寅直哉惟清伯拜稽首讓于夔龍帝曰<lb/>
俞往欽哉<lb/>
　此一節書言舜求典禮之官而命之也秩宗主秩次<lb/>
　百神之官心無私曲曰直清潔浄也帝曰予咨訪汝<lb/>
　四岳羣臣之中有能為予掌此祀天神享人鬼祭地<lb/>
<pb n="38a"/>
　祇之三禮者予將任而用之四岳與羣臣同辭對曰<lb/>
　在廷之臣惟伯夷可當此任帝又曰汝等所舉誠然<lb/>
　嗟伯夷汝當作我秩叙宗廟之官夫事神之本在于<lb/>
　一心必須每日之間無論早晚一于敬畏不可少有<lb/>
　怠忽使方寸之間常存正直自然心地潔浄而無物<lb/>
　欲之汚如此方可交于神明而主此三禮之事矣伯<lb/>
　夷聞命下拜稽首讓于夔龍二人帝又曰汝所讓固<lb/>
　然然典禮重任非汝不足當之汝其往任此官致其<lb/>
<pb n="38b"/>
　欽敬無失寅清之道哉寅者敬也敬者徳之聚也禮<lb/>
　之本也故不敬則禮不行禮不行則政事昬上下亂<lb/>
帝曰夔命汝典樂教胄子直而溫寛而栗剛而無虐簡<lb/>
而無傲詩言志歌永言聲依永律和聲八音克諧無相<lb/>
奪倫神人以和<lb/>
　此一節書言舜命典樂之官也胄子長子自天子之<lb/>
　太子以至公卿大夫之嫡子也和厚曰溫莊敬曰栗<lb/>
　永吟咏也聲五聲律十二律倫倫序也帝舜因伯夷<lb/>
<pb n="39a"/>
　讓夔遂呼而命之曰汝虁我今命汝作掌樂之官教<lb/>
　訓天子之太子與公卿大夫之嫡子此皆後日有天<lb/>
　下國家之責者故不可不豫教之汝當常以樂與彼<lb/>
　講習使涵飬其徳性變化其氣質如性氣直遂者或<lb/>
　少和厚教他直而又溫性氣寛緩者或少莊敬教他<lb/>
　寛而又栗使其無不及也剛勁者易至刻虐教他剛<lb/>
　而無虐簡畧者易至傲慢教他簡而無傲使其無太<lb/>
　過也作樂之道何如蓋樂由人心而生凡人心有所<lb/>
<pb n="39b"/>
　向必發于言而為詩是詩者言其志者也有詩便有<lb/>
　長短節奏可以歌咏是歌者永其言者也既有歌咏<lb/>
　便有高下清濁之不同是宫商角徵羽之五聲皆依<lb/>
　永而出者也既有五聲未必能和又必取十二律之<lb/>
　管調和之然後髙下清濁之節成文而不亂是律者<lb/>
　和此聲者也聲既和然後播于金石絲竹匏土革木<lb/>
　之間而為樂則八音皆能諧和而不相侵亂以失其<lb/>
　倫序由是薦之郊廟則神無不和奏之朝廷則人無<lb/>
<pb n="40a"/>
　不和蓋以和感和自然之理也以此而教胄子豈有<lb/>
　不感化者哉記曰移風易俗莫善于樂然教化之行<lb/>
　始自貴近此帝舜諄諄以教胄為先務與<lb/>
帝曰龍朕堲讒説殄行震驚朕師命汝作納言夙夜出<lb/>
納朕命惟允<lb/>
　此一節書言舜命納言之官也龍臣名堲疾惡也讒<lb/>
　説讒閒之言殄絶也大衆曰師納言官名允當也帝<lb/>
　舜因伯夷讓龍遂呼而命之曰汝龍我最疾惡小人<lb/>
<pb n="40b"/>
　造為讒閒之説顛倒是非變亂賢否既傷絶善人君<lb/>
　子所行之事且傾駭我國中衆人之聽聞其害至大<lb/>
　也今命汝作納言之官汝于早夜之間出納我之命<lb/>
　令或以我之言語宣布于下必用心審察果無矯偽<lb/>
　蒙蔽之私纔可傳出如有不當還須執奏或以羣下<lb/>
　言語奏聞于我亦必用心審察果無希合巧佞之姦<lb/>
　纔可奏上如有不當即須論駁如此則出納之間所<lb/>
　言皆合于理矯偽者既無所託邪僻者亦無由進而<lb/>
<pb n="41a"/>
　䜛説者不得行矣䜛佞之徒雖盛世不乏然大聖人<lb/>
　在上則彼小人自不得肆其奸邪之毒以為害于衆<lb/>
　不然元凱岳牧鮮不被陷于共驩欲求唐虞之治烏<lb/>
　可得哉<lb/>
帝曰咨汝二十有二人欽哉惟時亮天功<lb/>
　此一節書言舜總告羣臣而勉其盡職也帝舜既分<lb/>
　命羣臣各任其職至此又總告之曰嗟哉汝等四岳<lb/>
　九官十二牧共二十有二人職任雖有不同然所理<lb/>
<pb n="41b"/>
　者皆上天之事蓋天生民而以治理託于君君不能<lb/>
　獨理而託于臣故庶官之事即天事也苟一事怠慢<lb/>
　一時忽畧則天事必致廢缺汝等皆須常操敬謹之<lb/>
　心勤修職業使上天之事一一明亮則我代天理物<lb/>
　之責庶幾克盡矣汝等可不勉哉唐虞咨儆無不求<lb/>
　端于天而天事本人事人心即天心君臣上下各敬<lb/>
　其事即所以事天也豈僅祝史拜跪之空文而已哉<lb/>
三載考績三考黜陟幽明庶績咸熙分北三苗<lb/>
<pb n="42a"/>
　此一節書記舜命官之後立法以維持之而并述其<lb/>
　效也考核實也三考九載也罷斥曰黜登用曰陟無<lb/>
　功曰幽有功曰明分北猶分背也謂分别其善惡也<lb/>
　帝舜命官分治之後即立考課黜陟之法令百官三<lb/>
　年既滿即考其有無功績以驗其職事勤惰三年一<lb/>
　考六年再考至九年既滿然後通考其在任事績大<lb/>
　行賞罰惰而不能明其功者罷黜之勤而能明其功<lb/>
　者升用之三載考績固不失于太寛九載黜陟又不<lb/>
<pb n="42b"/>
　至于太嚴故羣臣各修其業庶功無不熙廣不止此<lb/>
　也如三苗乍臣乍叛本有惡而無善今則感慕服從<lb/>
　亦得以考其善惡而分别之善者擇而留之惡者竄<lb/>
　而去之無復向日之負固梗化亦因朝廷舉措得宜<lb/>
　可以服逺人觀化之心故也近説則逺來内安斯外<lb/>
　靖故曰式于政不式于勇式於廊廟之内不式於四<lb/>
　境之外<lb/>
舜生三十徴庸三十在位五十載陟方乃死<lb/>
<pb n="43a"/>
　　此一節書紀帝舜之始終也徴召也陟方升遐也史<lb/>
　　官於舜典篇末總叙之曰帝舜生三十年堯乃徵召<lb/>
　　于畎畝之中而登用之後來歷試二年居攝二十八<lb/>
　　年通共有三十年始即帝位在帝位又五十年乃升<lb/>
　　遐而崩計其夀凡一百有十嵗此帝舜之始終也大<lb/>
　　徳者必得其祿位名夀豈虛語哉<lb/>
　<lb/>
　<lb/>
<pb n="43b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
日講書經解義卷一<lb/>
</p>
<p>
</p>
  </div>
</body>
</text>
</TEI>