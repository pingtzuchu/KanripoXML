<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>春秋大全卷六</head> <lb/>
    <p>
<pb n="1a"/>
欽定四庫全書<lb/>
　春秋大全卷六<lb/>
　　　　　　　　　　　　明　胡廣等　撰<lb/>
　　桓公下<lb/>
<hi>庚桓王十辰九年</hi>十有一年<hi>齊僖三十晉緡四衞宣十八蔡桓十四鄭莊四十三卒曹莊公射姑元年陳厲六祀靖三宋莊九秦出子三楚武四十</hi>
春正月齊人衞人鄭人盟于惡曹<lb/>
<hi>左傳齊衞鄭宋盟于惡曹杜氏曰宋不書經闕</hi>
<pb n="1b"/>
　盟㑹皆君臣之禮故微者之盟㑹不志於春秋凡春<lb/>
　秋所志必有君與貴大夫居其間者也<hi>汪氏曰鹿上之盟三國皆</hi>
　<hi>書人齊之盟清丘同盟四國皆書人翟泉之盟七國皆書人蜀之盟十有一國皆書人澶淵之㑹十有二</hi>
　<hi>國皆書人未必皆微者苟皆微者則不書於經矣</hi>惡曹之盟即三國之君矣<lb/>
　既不以道興師為郎之戰又結怨固黨為惡曹之盟<lb/>
　故前書其爵而以來戰著罪後書此盟而以奪爵示<lb/>
　貶<hi>陳氏曰此郎之諸侯也曷為戰稱君盟稱人凡一役而再見者但人之畧之也鄭敗王師齊滅后之</hi>
　<hi>母家衞方抗子突以自立其無王甚矣自有參盟莫甚於惡曹故畧之也孫氏曰前書齊人伐山戎後書</hi>
<pb n="2a"/>
　<hi>齊侯來獻戎捷則知伐戎者齊侯也上書㑹楚公子嬰齊于蜀下書及楚人盟于蜀則知盟蜀者楚公子</hi>
　<hi>嬰齊也十二月書齊侯衞侯鄭伯戰郎正月書齊人衞人鄭人盟惡曹以比事之法求之則三國之貶稱</hi>
　<hi>人可知也</hi>
　附録<hi>左傳楚屈瑕將盟貳軫鄖人軍於蒲騒將與隨絞州蓼伐楚師莫敖患之鬭亷曰鄖人軍其郊</hi>
　<hi>必不誡且日虞四邑之至也君次于郊郢以禦四邑我以鋭師宵加於鄖鄖有虞心而恃其城莫有鬬志</hi>
　<hi>若敗鄖師四邑必離莫敖曰曷請濟師於王對曰師克在和不在衆商周之不敵君之所聞也成軍以出</hi>
　<hi>又何濟焉莫敖曰卜之對曰卜以決疑不疑何卜遂敗鄖師于蒲騒卒盟而還○鄭昭公之敗北戎也齊</hi>
　<hi>人將妻之昭公辭祭仲曰必取之君多内寵子無大援將不立三公子皆君也弗從</hi>
<pb n="2b"/>
夏五月癸未鄭伯寤生卒<lb/>
<hi>左傳夏鄭莊公卒初祭封人仲足有寵於莊公莊公使為卿為公娶鄧曼生昭公故祭仲立之</hi>
　鄭莊公志殺其弟使餬其口於四方自以為保國之<lb/>
　計得也然身没未幾而世嫡出奔庶孽奪正公子五<lb/>
　爭兵革不息<hi>孔氏曰是年忽奔衞突歸于鄭一爭也十五年突出奔蔡忽復歸二爭也十七</hi>
　<hi>年忽弑子亹立三爭也十八年齊人弑亹立子儀四爭也莊十四年傅瑕殺子儀納厲公五爭也</hi>忽<lb/>
　儀亹突之際其禍憯矣亂之初生也起於一念之不<lb/>
　善後世則而象之至於兄弟相殘國内大亂民人思<lb/>
<pb n="3a"/>
　保其室家而不得不亦酷乎有國者所以必循天理<lb/>
　而不可以私欲滅之也莊公之事可以為永鑒矣<hi>髙氏</hi>
　<hi>曰昭公不終于位五世兵革不息自入春秋考莊公之心慮知其積非必有餘殃矣陳氏曰春秋之初罪</hi>
　<hi>莫甚於鄭莊宋魯齊衞次之而父子兄弟之禍亦莫甚於此五國者是可為不臣者之戒矣</hi>
秋七月葬鄭莊公<lb/>
<hi>髙氏曰鄭忽既立不待五月而葬其父是生亂階</hi>
九月宋人執鄭祭仲<lb/>
<hi>此書執之始左傳宋雍氏女於鄭莊公曰雍姞生厲公雍氏宗有寵於宋莊公故誘祭仲而執之曰不立突將<pb n="3b"/>死亦執厲公而求賂焉祭仲與宋人盟以厲公歸而立之公羊傳祭仲者何鄭相也何以不名賢也何賢乎祭仲以為知權也其為知權奈何古者鄭國處於留先鄭伯有善于鄫公者通乎夫人以取其國而遷鄭焉而野留莊公死已葬祭仲將往省于留塗出于宋宋人執之謂之曰為我出忽而立突祭仲不從其言則君必死國必亡從其言則君可以生易死國可以存易亡少遼緩之則突可故出而忽可故反是不可得則病然後有鄭國古人之有權者祭仲之權是也權者何權者反於經然後有善者也權之所設舍死亡無所設行權有道自貶損以行權不害人以行權殺人以自生亡人以自存君子不為也榖梁傳宋人者宋公也其曰人何也貶之也</hi>
　祭仲鄭相也見執於宋使出其君而立不正罪較然<lb/>
<pb n="4a"/>
　矣何以不名命大夫也命大夫而稱字非賢之也乃<lb/>
　尊王命貴正卿大祭仲之罪以深責之也<hi>茅堂胡氏曰祭仲以</hi>
　<hi>命大夫而稱字深責之也或以仲為名者誤矣按鄭詩刺莊公不聽祭仲之諫而其詞曰將仲子兮又曰</hi>
　<hi>仲可懐也為此詩者豈斥其國相之名乎是知仲之為字無疑矣陳氏曰祭仲以命大夫專廢置君曷為</hi>
　<hi>從其恒稱而不名春秋之褒貶名號不足以盡意則見於辭書曰宋人執鄭祭仲突歸于鄭鄭忽出奔衞</hi>
　<hi>其為辭也詳矣</hi>其意若曰以天子命大夫為諸侯相而執其<lb/>
　政柄事權重矣固將下庇其身而上使其君保安富<lb/>
　尊榮之位也今乃至於見執廢絀<hi>與黜同</hi>其君而立其<lb/>
<pb n="4b"/>
　非所立者不亦甚乎任之重者責之深祭仲無所逃<lb/>
　其罪矣春秋美惡不嫌同辭突之書名則本非有國<lb/>
　由祭仲立之也若忽則以世嫡之正至於見逐不能<lb/>
　立乎其位貴賤之分忘矣凡此類抑揚其詞皆仲尼<lb/>
　親筆非國史所能與而先儒或以從赴告而書者殊<lb/>
　誤矣<hi>杜氏曰突不稱公子從告昭公不稱爵鄭人賤之以名赴</hi>或曰孔父賢而書<lb/>
　名則曰禮之大節也今此則名其君於下而字其臣<lb/>
　於上何以異乎曰春秋者輕重之權衡也變而不失<lb/>
<pb n="5a"/>
　其正之謂權常而不過於中之謂正宋殤孔父道其<lb/>
　常祭仲昭公語其變惟可與權者其知之矣<hi>孫氏曰宋人宋</hi>
　<hi>公也執人權臣廢嫡立庶以亂于鄭故奪其爵○張氏曰死難臣道也祭仲為鄭正卿貪生畏死背先君</hi>
　<hi>之命而立庶孽故穀梁子曰惡祭仲也啖氏曰公羊以廢君為賢不可為訓劉氏曰公羊論祭仲知權若</hi>
　<hi>果知權宜效死勿聽使宋人知雖殺祭仲猶不得鄭宋誠能以力殺鄭忽則不待執仲而刼之如力不能</hi>
　<hi>而夸為大言何故聽之又不能是則若强許焉還至其國而背之執突而殺之可也黜君以行權亂臣賊</hi>
　<hi>子孰不能為此者乎髙氏曰仲就執而突歸忽出則是仲納突而逐忽矣詩刺祭仲謂之權臣而公羊因</hi>
　<hi>以為可與權豈不異哉廬陵李氏曰經書他國執他國大夫九祭仲鄭詹陳薄塗衞甯嘉宋仲幾皆稱人</hi>
<pb n="5b"/>
　<hi>以執不稱行人鄭良宵衞石買宋樂祁衞北宫結皆稱人以執稱行人事各不同執而殺者二齊慶封陳</hi>
　<hi>于徴師也執内大夫四齊執單伯晉執行父意如婼也榖梁稱人以執大夫執有罪也此例不通啖子曰</hi>
　<hi>凡稱行人而執以其事執也不稱行人而執以已執也公羊曰稱人以執非伯討也此説是又曰祭仲左</hi>
　<hi>氏稱祭仲足而以仲為名榖梁同之胡氏陳氏以為命大夫則仲為字矣二説既不合而公羊則曰何以</hi>
　<hi>不名賢也何賢乎祭仲以為知權也注者又以為祭仲知國重君輕君子以存國除逐君之罪於是漢儒</hi>
　<hi>反經合道之失出此矣故范氏以為害義傷教不可從要之胡氏説是葢經書命大夫有三魯有單伯鄭</hi>
　<hi>有祭仲陳有女叔皆無所書而不尊之貴王命也其是非則見乎事矣故陸氏例曰諸國大夫王賜之畿</hi>
　<hi>内邑為號令歸國者皆書族書字同於王大夫敬之也得之矣</hi>
<pb n="6a"/>
突歸于鄭<lb/>
<hi>左傳厲公立公羊傳突何以名挈乎祭仲也其言歸何順祭仲也穀梁傳曰突賤之也曰歸易辭也祭仲易其事權在祭仲也死君難臣道也今立惡而黜正惡祭仲也程子曰突不稱公子不可以有國也</hi>
　突不稱公子絶之也小白入于齊則曰齊小白突歸<lb/>
　于鄭何以不稱鄭突乎以小白繫之齊者明桓公之<lb/>
　宜有齊也不以突繫之鄭者正厲公不當立也突不<lb/>
　當立何以書歸于鄭乎春秋書歸有二義一易詞也<lb/>
　一順詞也<hi>汪氏曰易詞此年突歸莊三十四年赤歸曹僖二十八年衞鄭歸成十六年曹伯歸</hi>
<pb n="6b"/>
　<hi>昭十三年楚比歸是也順辭僖二十八年曹伯歸襄二十六年衞侯歸昭十三年蔡侯廬陳侯吳歸哀八</hi>
　<hi>年邾子益歸是也</hi>其書入亦有二義一難詞也一逆詞也<hi>汪氏</hi>
　<hi>曰難詞桓十五年許叔莊九年齊小白襄二十五年衞侯昭元年莒去疾二十二年王猛入王城二十六</hi>
　<hi>年天王入成周是也逆詞桓十五年鄭伯突莊六年衞侯朔哀六年齊陽生是也</hi>突以庶奪<lb/>
　正固為不順矣然内則權臣許之立外則大國為之<lb/>
　援而世子忽之才不能以自固也則其歸無難故榖<lb/>
　梁子曰歸易詞也<hi>髙郵孫氏曰歸易辭也以歸為善則鄭突楚比果善乎以入為惡則</hi>
　<hi>許叔稱字果惡乎劉氏曰突内因强臣之力赤外援戎狄之衆以奪其嫡而禍其宗皆有不仁之心姦傑</hi>
<pb n="7a"/>
　<hi>之材春秋所惡也專治突則祭仲不明專治赤則戎不見故挈其上而易其下其罪一施之所以絶禍本</hi>
　<hi>禁首惡也陳氏曰小白陽生稱齊去疾展輿稱莒皆爭國也突弗係之鄭赤弗係之曹則簒辭也或問祭</hi>
　<hi>仲立厲公尹氏立子朝經書各不同何也茅堂胡氏曰祭仲書字見任事之重尹氏書世見得政之久王</hi>
　<hi>與侯其子各不同矣○劉氏曰公羊曰其言歸何順祭仲也非也若仲之為者春秋之亂臣也如何順之</hi>
　<hi>乎汪氏曰公羊謂歸者出入無惡入者出入惡復歸者出惡歸無惡復入者出無惡有惡然突歸鄭赤歸</hi>
　<hi>曹不可謂無惡許叔入許天王入成周不可謂出入惡鄭忽曹襄出無惡魚石欒盈出入有惡則其説不</hi>
　<hi>可通矣難易逆順之説為是廬陵李氏曰經以簒而書歸者二此年突莊二十四年赤執而歸者二僖三</hi>
　<hi>十年衞侯鄭成十六年曹伯也失國得封而書歸者二昭十三年蔡侯廬陳侯吳也書歸例惟榖梁得之</hi>
<pb n="7b"/>
鄭忽出奔衞<lb/>
<hi>此書奔之始左傳昭公奔衞公羊傳忽何以名春秋伯子男一也辭無所貶榖梁傳鄭忽者世子忽也其名失國也</hi>
　忽以國氏正也出奔而名不能君也<hi>張氏曰忽不能有其位而制於</hi>
　<hi>權臣其立其奔皆不由己是以不爵也趙氏曰鄭忽曹羈未踰年出奔但書名不書爵不能嗣先君也莒</hi>
　<hi>展雖踰年不書爵其罪大也</hi>考於詩有女同車刺無大國之助也<lb/>
　山有扶蘇所美非美然也蘀兮君弱臣强不唱而和<lb/>
　也狡童不能與賢臣圖事權臣擅命也夫以狡童目<lb/>
<pb n="8a"/>
　其君聖人猶録其詩所以見忽之失國亦其自取非<lb/>
　獨仲之罪矣或曰詩人刺忽之不昏於齊至於見逐<lb/>
　欲固其位者必待大國之援乎曰此獨為鄭忽言也<lb/>
　如忽之為人苟無大援則不能立爾<hi>劉氏曰使忽近君子遠小人與</hi>
　<hi>賢者圖事則固良子矣宋雖無道奚憚祭仲雖强奚恤陳氏曰鄭忽身為冢嗣而廢立自權臣不可以言</hi>
　<hi>子矣故書奔昉於此州公如曹紀侯大去其國未可以言奔必若忽而後可以言奔爾</hi>若夫志<lb/>
　士仁人卓然有以自立者進退之權在我矣鄭自五<lb/>
　霸之後益以侵削他日子産相焉馳詞執禮以當晉<lb/>
<pb n="8b"/>
　楚至於壊諸侯之館垣<hi>見左傳襄公三十一年</hi>却逆女之公子<lb/>
　于野<hi>見左傳昭公元年</hi>皆變其常度以晉楚之强卒莫能屈<lb/>
　亦待大國之助乎然則仲見脅忽出奔咸其自取焉<lb/>
　爾春秋書法如此欲人自强於為善也<hi>汪氏曰春秋之初惟鄭國</hi>
　<hi>最强與齊為黨假王命以伐宋詐戰而取三師入郕入許戰勝攻取雖以天子之尊率諸侯之兵造于城</hi>
　<hi>下亦棄甲曳兵不敢與敵而桓王且親集矢於其肩奈何其没未久而世嫡之重為鄰國之所逐矣亦猶</hi>
　<hi>齊桓之霸號令天下幾於改物而柩方在殯四鄰謀動其國家也忽之昏庸狂愎勢孤援寡才不足以君</hi>
　<hi>國權不足以馭臣威不足以攝鄰曽何足深責哉○廬陵李氏曰春秋初年斁天下之彛倫者自鄭莊始</hi>
<pb n="9a"/>
　<hi>殺弟誓母敗王師自以為保國之計得也然身没未幾國内大亂可以為永鑒矣突簒位四年而出奔昭</hi>
　<hi>公以桓十五年入國其秋突因櫟人殺檀伯而入櫟據强都以窺鄭諸侯㑹于袞又㑹于曹以納之而弗</hi>
　<hi>克然突固分國以居矣十七年髙渠彌弑昭公而立公子亹十八年齊人殺子亹祭仲逆子儀于陳而立</hi>
　<hi>之莊十四年突自櫟侵鄭傳瑕殺子儀及其二子而納焉於是鄭國之禍稍息而楚兵迭至矣鄭莊之姦</hi>
　<hi>雄亦果何益哉○陸氏曰公羊謂忽何以名春秋伯子男一也辭無所貶按前後例伯子男皆殊稱非一</hi>
　<hi>也又鄭伯爵也若稱子何闗爵乎</hi>
柔㑹宋公陳侯蔡叔盟于折<lb/>
<hi>公羊榖梁傳柔者何吾大夫之未命者也杜氏曰柔魯大夫未賜族胡氏曰蔡叔諸侯之兄弟稱字張氏曰自<pb n="9b"/>去年魯與齊衞鄭為仇至今年桓公欲合黨以敵之於是結宋與陳蔡要言㰱血初無忠信誠慤相與之心又以大夫盟宋公陳侯故不足恃以久而桓公又與宋公屢㑹求以補前之失堅宋之合也陳氏曰柔者何以大夫㑹諸侯盟於是始也故貶之至公子結不貶矣○永嘉吕氏曰以大夫與諸侯盟此不待貶絶而自見者也故内大夫帥師自無駭始内大夫與諸侯盟自柔始自無駭率師而後有翬有公子慶父公子友公孫兹公孫敖公子遂公孫歸父之帥師甚則季孫行父臧孫許叔孫僑如公孫嬰齊四卿並帥師矣自柔㑹盟而後有公子結公孫敖季孫行父公子遂臧孫許仲孫蔑仲孫獲仲孫何忌之及諸侯盟甚則叔孫州仇仲孫何忌二卿及邾子盟句繹矣家氏曰以大夫盟諸侯强國行之則為伉弱國行之則為僭末流之弊大夫因是而外交强國以脅制君此其權輿也汪氏曰翬始帥師㑹伐鄭不稱公子今柔始㑹諸侯盟以榖梁溺㑹伐衞例之亦安<pb n="10a"/>知非貶也禮樂征伐自大夫出豈非世變之大者乎廬陵李氏曰經書内大夫盟外諸侯九始於此</hi>
公㑹宋公于夫鍾<hi>鍾公作童杜氏曰夫鍾郕也</hi>
冬十有二月公㑹宋公于闞<lb/>
<hi>杜氏曰闞魯地</hi>
　臣與宋公盟于折君與宋公㑹于夫鍾于闞于虛于<lb/>
　龜皆存而不削何其詞費也曰盟者春秋所惡而屢<lb/>
　盟以長亂㑹者諸侯所不得而數㑹以厚疑聖人皆<lb/>
<pb n="10b"/>
　存而不削於以見<hi>音現</hi>屢盟而卒叛數㑹而卒離其事<lb/>
　可謂著明矣是故春秋之志在於天下為公講信修<lb/>
　睦不以㑹盟為可恃也<hi>家氏曰二年之間兩盟四㑹惟宋之交春秋一經書盟㑹</hi>
　<hi>未有若是煩數者也髙氏曰公委宗社人民而六出與宋㑹葢憾鄭忽而欲定突是以不憚屈辱力為鄭</hi>
　<hi>請宋宋亦數與公㑹皆非為國為民其罪均耳辛桓王二已十年</hi>十有二年<hi>齊僖三十一晉緡五衞宣十九卒蔡桓十五鄭厲公突元年曹莊二陳厲七卒把靖四宋莊十秦出子四楚武四十一</hi>
春正月<lb/>
<pb n="11a"/>
夏六月壬寅公㑹把侯莒子盟于曲池<lb/>
<hi>左傳平把莒也杜氏曰曲池魯地程子曰把侯皆當作紀隱二年紀莒盟于宻是時紀謀齊難故魯桓與之盟莒以援之耳臨川吳氏曰紀為齊難危急甚矣魯桓切切為紀謀故屢㑹焉而大國無與同心者此㑹也僅能與小弱之莒偕其不能為助而無救於紀之亡也葢可知矣</hi>
秋七月丁亥公㑹宋公燕人盟于榖丘<lb/>
<hi>杜氏曰燕人南燕大夫榖丘宋地張氏曰南燕姞姓國臨川呉氏曰左氏以為魯欲平宋鄭然此盟必是魯宋燕三國别有他事相要約非為鄭賂之事盟也因是盟與宋公相見而為鄭致請焉耳</hi>
八月壬辰陳侯躍卒<lb/>
<pb n="11b"/>
<hi>杜氏曰不書葬魯不㑹</hi>
公㑹宋公于虛<hi>虛去魚反公作剡</hi>
冬十有一月公㑹宋公于龜<lb/>
<hi>左傳公欲平宋鄭秋公及宋公盟于句瀆之丘宋成未可知也故又㑹于虛冬又㑹于龜杜氏曰虛龜皆宋地張氏曰宋納突于鄭求賂而後使之入及突入國之後不能償其責言遂成釁隙桓公欲平宋之急屈已往來宋地與之為㑹不知人之心不親非屢盟數㑹之所能回也故春秋詳書以譏之髙氏曰用見宋益踈公而公强從之不已祇自辱也汪氏曰桓公屢至宋地强宋公之從而不已固為屈辱然二盟四㑹皆以㑹宋為詞則是宋公有志於㑹盟矣葢宋之所以㑹魯者將以求賂於鄭而魯之所以㑹宋者將以為鄭免其賂是以卒不<pb n="12a"/>能降心以相從也魯桓㑹忽于郎之戰幸鄭莊之卒欲求好于厲公而以恩結之厲公簒忽特欲反忽之所為而求善于魯以為之援耳</hi>
丙戌公㑹鄭伯盟于武父<lb/>
<hi>左傳宋公辭平故與鄭伯盟于武父杜氏曰武父鄭地張氏曰公自龜還遽㑹鄭伯而謀伐之與人交之道忠信誠慤本乎中則有不期合而合者非有是心則其相與也不過以利合而一旦爭小利則相視忽如仇敵然桓公之見棄於宋而盟鄭其離合正如是春秋詳書之以見王政不行諸侯放恣魯桓宋莊鄭厲皆以篡國而立交政盟㑹紛紛離合惟利是視背盟瀆信祇以長亂王法之所必誅也襄陵許氏曰王迹既熄霸綂未興諸侯自擅無所稟命觀隱十年見兵革之亂也桓十一年十二年見盟㑹之亂也霸綂興而諸侯有所一無復此<pb n="12b"/>亂矣是以君子不得已而與桓文永嘉吕氏曰突簒而書爵者其大臣君之其國人君之諸侯亦與之㑹盟春秋從而君之從其實也</hi>
丙戌衞侯晉卒<lb/>
<hi>榖梁傳再稱日決日義也陳氏曰再書日日衞晉之卒也</hi>
十有二月及鄭師伐宋丁未戰于宋<lb/>
<hi>左傳遂帥師而伐宋戰焉宋無信也君子曰苟信不繼盟無益也詩云君子屢盟亂是用長無信也公羊傳戰不言伐此其言伐何辟嫌也惡乎嫌嫌與鄭人戰也此偏戰也何以不言師敗績内不言戰言戰乃敗也榖梁傳非與所與伐戰也不言與鄭戰恥不和也於伐與戰敗也内諱敗舉其可道者也</hi>
<pb n="13a"/>
　既書伐宋又書戰于宋者責賂于鄭而無厭屢盟於<lb/>
　魯而無信者宋也二國聲其罪以致討故書曰伐夫<lb/>
　宋人之罪則固可伐矣然取其賂以立督者魯桓也<lb/>
　資其力以簒國者鄭突也<hi>王氏曰桓殺隱馮弑殤突簒忽桓受賂於宋宋責賂</hi>
　<hi>於鄭斯惡同而罪均者也</hi>無諸已然後可以非諸人春秋之義<lb/>
　用賢治不肖不以亂易亂也故又書曰戰于宋來戰<lb/>
　者罪在彼戰于郎是也往戰者罪在内戰于宋是也<lb/>
　<hi>孫氏曰此公及鄭伯伐宋也不言公諱之也地以宋則宋與戰可知不與公及鄭伯伐宋故以魯鄭自戰</hi>
<pb n="13b"/>
　<hi>為文髙氏曰内没公而稱及鄭不爵而稱師鈞其罪也陳氏曰前稱公後稱及前稱鄭伯後稱師畧之也</hi>
　<hi>於是欲平宋鄭朞嵗之間㑹于折于夫鍾于闞于榖丘于虛于龜而宋辭平遂舍宋而㑹鄭師以伐宋戰</hi>
　<hi>焉戰不言伐有不與戰則言伐於僖十八年宋曹衞邾伐齊而宋及齊戰是也未始有不與戰者而亦言</hi>
　<hi>伐則甚伐者也曰戰于宋薄宋之罪也張氏曰兵法曰爭恨小故不忍忿怒謂之憤兵兵憤者敗魯桓鄭</hi>
　<hi>突此役是也臨川吳氏曰宋莊貪得鄭賂之多而不許魯桓之請鄭突遂忘宋立已之恩與魯結黨為伐</hi>
　<hi>戰之舉魯桓棄屢㑹屢盟之好乃與舊怨之鄭興兵以讎舊好之宋交道之反覆不常在匹夫猶不可况</hi>
　<hi>國君乎汪氏曰桓平宋鄭不從而至於伐戰宣平郯莒不肯而至於伐取皆不能反已而求其本也廬陵</hi>
　<hi>李氏曰宋莊之得國鄭有力焉今鄭突之得國以宋之力也宋莊鄭突氣類相同其交且固矣然宋莊之</hi>
<pb n="14a"/>
　<hi>立華督之相于稷之成以魯齊陳鄭之皆有賂故也今責賂于鄭是以已之前日望鄭也春秋書郜鼎之</hi>
　<hi>取以見宋魯鄭之交以賂合書武父之戰以見宋魯鄭之黨以賂離吁嚴矣哉○啖氏曰榖梁曰不言與</hi>
　<hi>鄭戰恥不和也不知省文之義故云耳按此後魯常與鄭和公羊傳義是也劉氏曰公羊云内不言戰言</hi>
　<hi>戰乃敗矣非也若曰内不言敗言戰則敗矣可也</hi>
　附録<hi>左傳楚伐絞軍其南門莫敖屈瑕曰絞小而輕輕則寡謀請無扞采樵者以誘之從之絞人獲</hi>
　<hi>三十人明日絞人爭出驅楚役徒於山中楚人坐其北門而覆諸山下大敗之為城下之盟而還伐絞之</hi>
　<hi>役楚師分涉於彭羅人欲伐之使伯嘉諜之三巡數之壬桓王二午十一年</hi>十有三年<hi>齊僖三十二晉緡六衞惠公朔元年蔡桓十六鄭厲二曹莊三陳莊<pb n="14b"/>公林元年把靖五宋莊十一秦出子五楚武四十二</hi>
春<lb/>
　附録<hi>左傳楚屈瑕伐羅鬭伯比送之還謂其御曰莫楚敖必敗舉趾髙心不固矣遂見楚子曰必濟師</hi>
　<hi>子辭焉入告夫人鄧曼鄧曼曰大夫其非衆之謂也其謂君撫小民以信訓諸司以徳而威莫敖以刑</hi>
　<hi>莫敖狃於蒲騷之役將自用也必小羅君若不鎮撫其不設備乎夫固謂君訓衆而好鎮撫之召諸司而</hi>
　<hi>勸之以令徳見莫敖而告諸天之不假易也不然夫豈不知楚師之盡行也楚子使頼人追之不及莫敖</hi>
　<hi>使徇于師曰諌者有刑及鄢亂次以濟遂無次且不設備及羅羅與盧戎兩軍之大敗之莫敖縊于荒谷</hi>
　<hi>羣帥囚於冶父以聽刑楚子曰孤之罪也皆免之</hi>
<pb n="15a"/>
二月公㑹紀侯鄭伯己已及齊侯宋公衞侯燕人戰齊<lb/>
師宋師衞師燕師敗績<lb/>
<hi>左傳宋多責賂於鄭鄭不堪命故以紀魯及齊與宋衞燕戰不書所戰後也鄭人來請修好公羊傳曷為後日恃外也其恃外奈何得紀侯鄭伯然後能為日也内不言戰此其言戰何從外也曷為從外恃外故從外也何以不地近也惡乎近近乎圍郎亦近矣郎何以地郎猶可以地也榖梁傳其言及者由内及之也其曰戰者由外言之也戰稱人敗稱師重衆也其不地於紀也杜氏曰師徒撓敗若沮岸崩山喪其功績</hi>
　左氏以為鄭與宋戰公羊以為宋與魯戰榖梁以為<lb/>
　紀與齊戰趙匡考據經文内兵則以紀為主而先於<lb/>
<pb n="15b"/>
　鄭外兵則以齊為主而先於宋獨取榖梁之説<hi>趙氏曰據</hi>
　<hi>經文内兵以紀為主外兵以齊為主若實為宋鄭戰何得主齊紀乎豈齊以三國之師伐紀欲滅之公與</hi>
　<hi>鄭救之而勝焉不然紀懼威之不暇豈敢主兵而助鄭乎</hi>葢齊紀者世讎也齊人<lb/>
　合三國以攻紀魯鄭援<hi>去聲</hi>紀而與戰<hi>臨川吳氏曰昔鄭莊助齊謀紀</hi>
　<hi>者也魯桓數數為鄭㑹宋繼又同鄭伐宋鄭厲德魯故助魯救紀而反其父之所為</hi>戰而不地<lb/>
　於紀也不然紀懼滅亡不暇何敢將兵越國助魯鄭<lb/>
　以增怨乎齊為無道恃强陵弱此以紀為主何也彼<lb/>
　為無道加兵於已必有引咎責躬之事禮儀辨喻之<lb/>
<pb n="16a"/>
　文猶不得免焉則亦固其封疆效死以守上訴諸天<lb/>
　王下告諸方伯連率與鄰國之諸侯其必有伸之者<lb/>
　矣不如是而憤然與戰豈已亂之道乎力同度徳動<lb/>
　則相時小國讎大國而幸勝焉禍之始也息伐鄭而<lb/>
　亡<hi>事見左傳隱公十一年</hi>鄭勝蔡而懼<hi>事見左傳襄公十八年</hi>蔡大敗楚<lb/>
　而滅<hi>事見左傳定公四年哀公元年</hi>今紀人不度徳不量力不徴詞<lb/>
　輕與齊戰而為之援者弑君之賊簒國之人也不能<lb/>
　保其國自此戰始矣春秋以紀為主省徳相時自治<lb/>
<pb n="16b"/>
　之意也<hi>永嘉吕氏曰紀以垂亡之國而獲戰勝之功此可喜也齊以大國之威而畜必報之憾甚</hi>
　<hi>可懼也桓公之所以為紀謀者既無以為保紀之道而徒挾鄭以戰幸而勝齊彼將謂可固紀矣而不知</hi>
　<hi>所以促紀之亡者在此役也迨夫紀懼亡之不給然後為黄之盟求以安紀亦晩矣○趙氏曰左氏云宋</hi>
　<hi>責賂於鄭且責賂小事止當二國自不和無容諸侯為戰也公羊云曷為後日恃外也得紀侯鄭伯然後</hi>
　<hi>能為日也按先㑹而後日成㑹而後戰也恃外有無義也又曰何以不地近也葢不地者有紀都也無他</hi>
　<hi>義劉氏曰左傳所載不書所戰後也若宋鄭相怨為此戰鄭當序紀上宋當序齊上何故反顛倒乎公雖</hi>
　<hi>不及其㑹期而及其戰期自當齊戰也何故反没戰地乎公羊云近故不地則郎之戰非為近也而曰郎</hi>
　<hi>猶可以地不亦誣乎廬陵李氏曰經書内外之戰二十三書敗績十五書戰例左氏曰皆陳曰戰胡氏曰</hi>
<pb n="17a"/>
　<hi>兩兵相接曰戰書及例胡氏曰戰而言及主乎是戰者也趙子曰戰而書及以主及客也以華及夷也戰</hi>
　<hi>不言及交為主也書敗績例左氏曰大崩曰敗績何氏曰績功也諸説皆通</hi>
三月葬衞宣公<lb/>
　葬自内録也既與衞人戰曷為葬宣公怨不棄義怒<lb/>
　不廢禮<hi>臨川吴氏曰二月己巳之戰齊紀為敵怨衞助齊滅紀魯為紀禦齊魯衞非敵怨也故不</hi>
　<hi>廢㑹葬之禮</hi>是知古人以葬為重也禮喪在殯孤無外事<lb/>
　衞宣未葬朔乃即戎已為失禮又不稱子是以吉服<lb/>
　從金革之事其為惡大矣<hi>杜氏曰宣公未葬惠公稱侯以接鄰國非禮也陳氏</hi>
<pb n="17b"/>
　<hi>曰凡君在喪恒稱子衞宣未葬而稱衞侯不以居喪之禮出也張氏曰朔與兄伋夀爭國者志于立乎其</hi>
　<hi>位忘哀戚之心故未葬稱爵</hi>凡此類據事直書年月具存而惡自<lb/>
　見也<hi>趙氏曰凡諸侯在喪而有境外之事以喪行者稱子以吉行者稱爵志惡之淺深也○汪氏曰</hi>
　<hi>春秋在喪而出預㑹盟征伐及遣使鄰國者有十此年衞惠㑹戰紀僖九年宋襄㑹葵丘二十五年衞成</hi>
　<hi>㑹洮二十八年陳共㑹温三十三年晉襄敗秦于殽宣十年齊頃使國佐聘成三年宋共衞定伐鄭四年</hi>
　<hi>鄭悼伐許定四年陳懐㑹召陵侵楚是也然宋襄衞成陳共懐皆稱子則見其未易吉服其罪猶可末減</hi>
　<hi>此年衞惠稱爵㑹戰則以吉服從戎其罪益甚矣然戰紀非朔主兵故直書而惡自見晉襄敗秦則忘親</hi>
　<hi>背惠墨縗絰而以詐取勝視朔尤甚故不稱爵而以微者紀之宋共衞定未葬而已越葬期齊頃鄭悼雖</hi>
<pb n="18a"/>
　<hi>已葬而未踰年但直書而罪惡著矣</hi>
夏大水<lb/>
<hi>張氏曰隂盛之災王氏曰經書水災者九而桓居其二莊居其三是大水之災二公居三之二矣豈桓公積惡不悛莊公釋讎不復怨氣藴結有以致之歟</hi>
秋七月<lb/>
冬十月<lb/>
<hi>癸桓王二未十二年</hi>十有四年<hi>齊僖三十三卒晉緡七衞惠二蔡桓十七鄭厲三曹莊四陳莊二把靖六宋莊十二秦出子六楚武四十三</hi>
<pb n="18b"/>
春正月公㑹鄭伯于曹<lb/>
<hi>左傳春㑹于曹曹人致餼禮也杜氏曰以曹地曹與㑹臨川吳氏曰前年魯鄭同救紀而敗齊衞之師葢虞齊衞之報怨也故為㑹以謀之曹素與魯協故魯㑹鄭於其地王氏曰公於鄭突比之至矣十二年屢㑹以平宋鄭而不克則為武父之盟為宋之伐十三年偕紀侯之戰今又㑹于曹同惡相濟明矣</hi>
無氷<lb/>
<hi>公羊傳何以書記異也榖梁傳時燠也</hi>
　按豳風七月周公陳王業之詩也其詞曰二之日鑿<lb/>
　氷沖沖三之日納于凌隂四之日其蚤獻羔祭韭<hi>朱子</hi>
<pb n="19a"/>
　<hi>曰鑿氷取氷於山也沖沖鑿氷之意納藏也藏氷所以備暑也凌隂氷室也蚤蚤朝也獻羔祭韭而後啟</hi>
　<hi>之月令仲春獻羔開氷先薦寢廟是也</hi>周官凌人之職頒氷於夏其藏<lb/>
　之也固隂沍寒於是乎取其出之也賔食喪祭於是<lb/>
　乎用藏之周用之徧亦理隂陽天地之一事也今在<lb/>
　仲冬之月燠而無氷<hi>何氏曰周之正月夏之十一月法當堅氷無氷者温也張氏曰</hi>
　<hi>隂不能成物之災髙氏曰凡不宜無曰無</hi>則政治縱弛不明之所致也<hi>劉氏</hi>
　<hi>曰豫恒燠若此政事舒緩紀綱縱弛善惡不明賞罰不行之象周失之舒秦失之急故周衰無寒嵗秦滅</hi>
　<hi>無燠年</hi>故書于策夫春秋所載皆經邦大訓而書法若<lb/>
<pb n="19b"/>
　此其察於四時寒暑之變詳矣<hi>茅堂胡氏曰春秋極謹天變如無氷李梅</hi>
　<hi>實六鷁退飛無麥苗鸜鵒來巢之類以今觀之其事若甚小然春秋一一書之則不可謂小事矣永嘉吕</hi>
　<hi>氏曰古者藏水發氷所以節陽氣之盛也夫陽氣在天地間譬猶火之著於物也故常有以解之十二月</hi>
　<hi>陽氣藴伏錮而未發其盛在下則納氷於地中至二月四陽作蟄蟲起陽始用事則亦始啟氷而廟薦之</hi>
　<hi>及四月陽氣畢達隂氣將絶則氷於是大發食肉之祿老病喪浴氷無不及是以四時無愆陽伏隂凄風</hi>
　<hi>苦雨故夫藏氷發氷者燮調之一事也春秋之書無氷不獨志常燠之異而亦以見備暑之無其備也或</hi>
　<hi>謂開氷而書無氷豈有建寅之月遽開氷乎春秋所書螽蝝李梅實隕霜之類皆據目前之災異而志之</hi>
　<hi>豈必待開氷而後書無乎或者又援大無麥禾之例謂嵗終㑹計而後書大無麥禾猶開氷而後書無氷</hi>
<pb n="20a"/>
　<hi>也不知大無麥禾與書大有年為一類謂嵗終㑹計而後知也開氷之事亦可與㑹於嵗終者比乎汪氏</hi>
　<hi>曰此年正月書無氷成元年二月書無氷襄二十八年書春無氷則知因陽盛氣燠而隨時以紀之苟以</hi>
　<hi>發氷而知無氷則當常以二月而不在正月矣若曰或藏氷無氷而書無或發氷無氷而書無抑何紀事</hi>
　<hi>之錯亂乎</hi>
夏五<lb/>
<hi>公羊傳夏五者何無聞焉爾榖梁傳孔子曰聽遠音者聞其疾而不聞其舒望遠者察其貌而不察其形立乎定哀以指隱桓隱桓之日遠矣夏五傳疑也杜氏曰不書月闕文</hi>
　夏五傳疑也疑而不益見聖人之慎也故其自言曰<lb/>
<pb n="20b"/>
　吾猶及史之闕文也<hi>括蒼趙氏曰史闕文傳記不備不敢參以己意如夏五郭公之</hi>
　<hi>類也</hi>其語人曰多聞闕疑慎言其餘則寡尤<hi>朱子曰疑而不闕則</hi>
　<hi>流於繆妄</hi>而世或以私意改易古書者有矣盍亦視此為<lb/>
　鑒可也然則春秋何以謂之作曰其義則斷自聖心<lb/>
　或筆或削明聖人之大用其事則因舊史有可損而<lb/>
　不能益也<hi>東坡蘇氏曰宋咸以私意改周易五經數十去處多見其不知量也</hi>
鄭伯使其弟語來盟<hi>語榖作禦左傳鄭子人來尋盟且修曹之㑹榖梁傳諸侯之尊弟兄不得以屬通其弟云者以其來我舉其貴者也來盟<pb n="21a"/>前定也不日前定之盟不日程子曰使來盟盟前定矣與高子不同</hi>
　來盟稱使則前定之盟也<hi>臨川吳氏曰正月魯鄭二君㑹曹而未盟故鄭伯使</hi>
　<hi>弟語來魯與公盟也</hi>其不稱使如楚屈完齊髙子則權在二子<lb/>
　盟不盟特未定也諸侯之弟兄例以字通而書名者<lb/>
　罪其有寵愛之私非友于之義也<hi>髙氏曰將命者大夫之事不可使弟</hi>
　<hi>語為子人氏實遠君命其寵任之葢有事來矣來盟于我彼欲之之辭也涖盟于彼我欲之之辭也鄭魯</hi>
　<hi>同惡而屢盟可惡之甚也蘇氏曰凡外大夫來盟于魯内大夫蒞盟於他國皆盟其君也汪氏曰春秋書</hi>
　<hi>來盟者六鄭語衞孫良夫皆前定之盟也髙子屈完宋華孫皆未定之盟也杞子則君自來其盟亦非前</hi>
<pb n="21b"/>
　<hi>定者也大夫因聘而盟則先書聘而後書及盟非聘而特來結盟則但書來盟然皆所以著大夫之敵君</hi>
　<hi>也廬陵李氏曰來盟例五鄭語衞良夫稱使者前定之盟也謂已有約言未足效信而釋疑復遣使固結</hi>
　<hi>之也楚屈完齊高子不稱使者權在二子謂齊楚二君遣使之時未嘗有命令盟也宋華孫不稱使者華</hi>
　<hi>孫權臣專行不受君命也屈完非求魯亦書來者内桓師也</hi>
秋八月壬申御廩災<lb/>
<hi>公羊傳御廩者何粢盛委之所藏也御廩災何以書記災也</hi>
　門觀災而新作則書御廩粢盛<hi>音成</hi>之所藏<hi>杜氏曰御廩公所親</hi>
　<hi>耕以奉粢盛之倉臨川吳氏曰君之在車與御者最相親近故君所親近之人謂之御御史御妻之類是</hi>
<pb n="22a"/>
　<hi>也君所親用之物亦謂之御後世所謂御食御書御藥之類及此御廩是也御廩者以貯人君躬耕籍田</hi>
　<hi>之米專供宗廟之粢盛而不敢他用者髙氏曰御廪災此將不得奉其宗廟之祥也君躬耕夫人獻種稑</hi>
　<hi>以供粢盛而災焉咎在君夫人矣宗廟鬼神之怒兆見於此</hi>其新必矣何以不書<lb/>
　營宫室以宗廟為先<hi>禮記君子將營宫室宗廟為先廐庫為次居室為後</hi>重本<lb/>
　也御廩災而新則不書常事也<hi>汪氏曰據世室新宫亳社皆不書新作</hi>
　以為常事而不書垂教之意深矣知其説者然後知<lb/>
　有國之急務為政之先後雖勤於工築而民不怨勞<lb/>
　<hi>汪氏曰如文王以民力築靈臺而民歡樂之之類</hi>與妄興土木困民力以自<lb/>
<pb n="22b"/>
　奉者異矣<hi>汪氏曰妄興土木如秦皇漢武之類今按宫廟志災者六御廩西宫新宫亳社譏不</hi>
　<hi>能戒謹而致災也雉門兩觀桓宫僖宫譏其非禮而宜災也</hi>
乙亥嘗<lb/>
<hi>左傳書不害也公羊傳常事不書此何以書譏何譏爾譏嘗也曰猶嘗乎御廩災不如勿嘗而已矣榖梁傳御廩之災不志此其志何也以為唯未易災之餘而嘗可也志不敬也天子親耕以共粢盛王后親蠶以共祭服國非無良農工女也以為人之所盡事其祖禰不若以已所自親者也何用見其未易災之餘而嘗也曰甸粟而内之三宫三宫米而藏之御廩夫嘗必有兼甸之事焉壬申御廩災乙亥嘗以為未易災之餘而嘗也</hi>
　嘗祭時事之常則何以書志不時與不敬也春秋紀<lb/>
<pb n="23a"/>
　事用周月而以八月嘗則不時也<hi>杜氏曰先其時亦過也</hi>御廩<lb/>
　災於壬申而嘗以乙亥是不改卜而供未易災之餘<lb/>
　則不敬也<hi>范氏曰用火災之餘以祭宗廟乃不敬之大者也</hi>禮以時為大施<lb/>
　於事則不時禮以敬為本發於心則不敬故書<hi>孫氏曰嘗</hi>
　<hi>秋祭也周八月夏六月也不時而嘗與以災之餘而嘗不恭甚矣張氏曰有御廩災之變以先格王正厥</hi>
　<hi>事之誠心必遇災而懼未可遽有事于祖考况周之八月未當時祭何為汲汲以四日之間遽舉嘗祭乎</hi>
　<hi>特書以責其苟簡蔑裂奉宗廟之不誠且不敬也王氏曰秋嘗以物成而薦新為義夏之六月物未西成</hi>
　<hi>未可嘗也周官時享前期十日帥執事而卜日誓戒今壬申乙亥相距四日不卜不戒非獨不警天變而</hi>
<pb n="23b"/>
　<hi>褻慢其祖亦甚矣聖人明書二日豈無意乎○趙氏曰榖梁云御廩之災不志按此乃大故何得不志左氏</hi>
　<hi>曰書不害也按八月嘗非時也又以災之餘而祭譏不敬也非為不害而書公羊曰不如勿嘗而已按有</hi>
　<hi>災當警懼修飭而改卜何得便闕先君之祀乎又曰祭綂云成王追念周公賜之重祭郊社禘嘗是也按</hi>
　<hi>郊禘天子之禮社與嘗諸侯所自有撰禮者見春秋書嘗社以為郊禘同遂妄言耳又曰王制云礿則不</hi>
　<hi>禘禘則不嘗嘗則不烝烝則不礿此為見春秋經前後祭祀唯有烝嘗禘三種所以云爾汪氏曰郊禘諸</hi>
　<hi>侯之所不當祭故孔子云魯之郊禘非禮也嘗社諸侯之常祭故春秋一書嘗已以災餘之米供粢盛四</hi>
　<hi>書社皆以日食大水鼓用牲之非禮而志之不書祭社以為常事也漢儒因中庸以郊社禘嘗並言又見</hi>
　<hi>春秋書郊社禘嘗故傅㑹以為皆僭禮然春秋書烝書嘗豈以嘗獨為重祭而烝非重祭乎嘗而謂之大</hi>
<pb n="24a"/>
　<hi>春秋何以不書大乎趙氏辨之當矣</hi>
冬十有二月丁已齊侯禄父卒<lb/>
宋人以齊人蔡人衞人陳人伐鄭<hi>公蔡人在衞人下左傳宋人以諸侯伐鄭報宋之戰也焚渠門入及大逵伐東郊取牛首以太宫之椽歸為盧門之椽公羊傳以者何行其意也榖梁傳以者不以者也民者君之本也使人以其死非正也</hi>
　師而曰以者能左右之以行已意也<hi>杜氏曰謂進退在已何氏曰以</hi>
　<hi>已從人曰行言四國行宋意也四國本不起兵當分别之故加以也茅堂胡氏曰齊桓晉文戰勝天下威</hi>
　<hi>服諸侯固能左右諸國之師非以弱假强故不言以</hi>宋怨鄭突之背已故以四<lb/>
<pb n="24b"/>
　國伐鄭魯怨齊人侵已故以楚師伐齊<hi>事見僖公二十六年</hi>蔡<lb/>
　怨囊瓦之拘已故以吳子伐楚<hi>事見定公四年</hi>蔡弱於吳魯<lb/>
　弱於楚宋與蔡衞陳敵而弱於齊<hi>趙氏曰凡不用我師而用彼師曰以</hi>
　<hi>言用齊蔡等國兵而不自交鋒也永嘉吕氏曰以者非其本意而為人所以之稱四國本無意於伐鄭而</hi>
　<hi>宋以之也楚本無意於伐齊而魯以之也吳子本無意於戰楚而戰楚者蔡侯以之也春秋書擅征伐皆</hi>
　<hi>惡之而况以人之兵伐人之國哉</hi>乃用其師以行已意故特書曰以<lb/>
　列國之兵有制皆綂乎天子而敢私用之與私為之<lb/>
　用以伐人國大亂之道也<hi>薛氏曰四國不守王法而甘為宋用其罪同也</hi>故<lb/>
<pb n="25a"/>
　榖梁子曰以者不以者也<hi>范氏曰本非所得制今得以之也陳氏曰伐未有言</hi>
　<hi>以者其言以何用諸侯之師於是始也東遷之後諸侯雖㑹伐非一國之志也則㑹者序爵而已矣雖主</hi>
　<hi>兵也而小國序大國之上亦非一國之志也以一國而用諸侯之師於是始上無天子下無方伯有以一</hi>
　<hi>國而用諸侯之師此伯之所由興也伯者之令行於天下自是無書以者矣書以者必中國乞外兵者也</hi>
　<hi>張氏曰鄭突頼宋之力得入簒國歸而背其賂宋人因此與為仇讎魯桓平之宋人不從鄭遂與魯伐宋</hi>
　<hi>為丁未之戰宋以突入用其寵而背之且至見伐積其憤怒乞師於齊蔡陳衞葢師雖四國之賦而左右</hi>
　<hi>死生惟宋人之為聽比於平日諸侯各帥其師以伐人者不同故書以夫宋不反其黨庶孽徇貨賂之失</hi>
　<hi>而擅用列國之兵以泄其私忿四國輕以兵假人而使之逞志其罪皆不可勝誅也劉氏曰書宋人以齊</hi>
<pb n="25b"/>
　<hi>人則足以知宋人者宋公也書晉人及姜戎則足以知晉人者晉侯也宋公殘人之國而毁其宗廟晉侯</hi>
　<hi>背父之殯而覆人之師其罪一也王氏曰宋公以私忿而用四國之兵四國合黨而惟宋公之用諸侯之</hi>
　<hi>兵聽命於一個昉於此故五國之君皆貶人之王氏箋義曰入人之國毁人之祖廟不道之甚故皆惡而</hi>
　<hi>貶之入而書伐鄭亦有罪致其伐耳永嘉吕氏曰齊方有喪而㑹伐惡之甚者矣汪氏曰或謂言以者用</hi>
　<hi>彼師伐戰而已不交鋒葢泥於左傳紀柏舉事皆吳楚自戰故云爾葢蔡師微弱故不詳錄也夫苟不自</hi>
　<hi>交鋒則非能左右之之謂矣况傳稱宋以太宫椽歸為盧門之椽經書魯取榖則非不交鋒之騐也○廬</hi>
　<hi>陵李氏曰兵事書以例三榖梁於此年及公以楚師下皆曰以者不以者也而注者又引雍氏曰兵者不</hi>
　<hi>祥之器不得已而用之安有驅民死地以共假借之役乎此説是矣獨於蔡侯之以吳子則曰以蔡侯之</hi>
<pb n="26a"/>
　<hi>以之舉其貴者則又變不以之例葢其所以以者雖同而事則異觀此伐鄭皆書人取榖特書至則貶之</hi>
　<hi>無疑而蔡侯以吴特進而書爵則無譏矣此春秋所以不可一概論也趙氏以為宋但用齊蔡等兵而不</hi>
　<hi>自交鋒厯引左氏柏舉之戰吳楚自戰而蔡不交鋒以證之亦有理陳氏之説於世變亦有情要之諸傳</hi>
　<hi>説皆通可參用甲桓王二十申三年崩</hi>十有五年<hi>齊襄公諸兒元年晉緡八衞惠三蔡桓十八鄭厲四曹莊五陳莊三杞靖七宋莊十三秦武公元年楚武四十四</hi>
春二月天王使家父來求車<lb/>
<hi>左傳非禮也諸侯不貢車服天子不私求財公羊傳何以書譏何譏爾王者無求求車非禮也榖梁傳古者諸<pb n="26b"/>侯時獻于天子以其國之所有故有辭讓而無徴求求車非禮也求金甚矣</hi>
　遣使需索之謂求王畿千里租税所入足以充費不<lb/>
　至於有求四方諸侯各有職貢不至於來求<hi>何氏曰王者畿</hi>
　<hi>内千里租税足以共費四方各以其職來貢足以尊榮當以至亷無為率先天下不當求求則諸侯貪大</hi>
　<hi>夫鄙士庶盜竊</hi>以喪事而求貨財已為不可况車服乎經於<lb/>
　求賻求車求金皆書曰求垂後戒也<hi>汪氏曰賻因喪事而求且諸侯</hi>
　<hi>所當歸也車則非諸侯之所當歸矣然猶服御之物也金則直為貪利爾世愈降而失愈甚頃王之周又</hi>
　<hi>非桓王之周矣</hi>夫上有好<hi>去聲</hi>者下必有甚焉者矣王者有求<lb/>
<pb n="27a"/>
　下觀而化諸侯必將有求以利其國大夫必將有求<lb/>
　以利其家士庶人必將有求以利其身皇皇焉唯恐<lb/>
　不足未至於簒弑奪攘則不厭矣古之君人者必昭<lb/>
　儉徳以臨照百官尊卑登降各有度數示等威明貴<lb/>
　賤民志既定之後皆安其分而無求兵刑寢矣及侈<lb/>
　心一動莫為防制必至於亢不衷官失徳亷恥道喪<lb/>
　寵賂日章淪於危亡而後止也觀春秋所書則見王<lb/>
　室衰亂之由而知興衰撥亂之説矣<hi>張氏曰古者諸侯有功則車服</hi>
<pb n="27b"/>
　<hi>以庸葢王之五路自同姓以下其用之皆有等差非諸侯所得而私為况可以天子之尊而下求於列國</hi>
　<hi>乎天子畿内租税所入足以待諸侯諸侯九貢亦無有以車供王室之用者上越禮以求之下違法以供</hi>
　<hi>之則示貪風於天下開賄道於邦國其失自上非小故也故特書示譏家父為大夫而無所正救奉使侯</hi>
　<hi>國自取辱命之罪見矣臨川吴氏曰車重器也天子可以之錫下諸侯不可以之貢上也使當貢之物諸</hi>
　<hi>侯不貢而天子乏用猶不當遣使以私求况諸侯不當貢之物而可求乎哉家氏曰求之為言者下之人</hi>
　<hi>有求於上也各足者求之有餘者也上之於下不以求言也今以萬乗之尊而徴需猥及於不稟命之諸</hi>
　<hi>侯始之求賻猶曰諸侯不賻天子求之以愧之也繼而求車繼而求金非所當求而求見成周號令不行</hi>
　<hi>於當時而孫辭以有求非特責王深責諸侯之無王也髙氏曰桓無王豈獨桓受其貶天王之惡亦大矣</hi>
<pb n="28a"/>
　<hi>弑逆不誅又數聘之又命大夫有求不王甚矣</hi>
三月乙未天王崩<lb/>
<hi>趙氏曰此後莊王僖王不書崩見王室不告魯之不赴著諸侯之不臣也</hi>
夏四月己已葬齊僖公<lb/>
<hi>王氏曰桓負大惡王非唯不討而八年之間三遣使來聘恩禮厚矣今王崩來赴魯無奔喪㑹葬之事齊僖之存干戈嵗尋卒則㑹葬如禮比事以觀不貶而惡自見</hi>
五月鄭伯突出奔蔡<lb/>
<hi>左傳祭仲專鄭伯患之使其壻雍糾殺之將享諸郊雍姬知之謂其母曰父與夫孰親其母曰人盡夫也父一<pb n="28b"/>而已胡可比也遂告祭仲曰雍氏舍其室而將享子於郊吾惑之以告祭仲殺雍糾尸諸周氏之汪公載以出曰謀及婦人宜其死也夏厲公出奔蔡公羊傳突何以名奪正也榖梁傳譏奪正也程子曰避祭仲而出非國人出之也</hi>
　按左氏祭仲專鄭伯患之使其壻雍糾殺之雍姬知<lb/>
　之以告仲仲殺雍糾公出奔蔡是祭仲逐之也没而<lb/>
　不書其義何也陸淳曰逐君之臣其罪易知也君而<lb/>
　見逐其惡甚矣聖人之教在乎端本清源故凡諸侯<lb/>
　之奔皆不書所逐之臣而以自奔為名所以警乎人<lb/>
<pb n="29a"/>
　君其説是也<hi>杜氏曰諸侯奔亡皆迫逐而苟免非自出也經以自奔為文責其不能自固或</hi>
　<hi>曰臣出其君而其罪不彰無乃掩姦乎啖氏曰出君之罪史氏知之也春秋舉王綱正君則而治道興矣</hi>
　<hi>陳氏曰春秋之法苟其道足以失國雖有權臣亦以自致之文書之是故鄭祭仲殺雍糾而突出衞孫林</hi>
　<hi>父殺子蟜子伯子皮而衎出燕大夫殺外嬖而欵出書奔而已矣</hi>夫君實有國而出<lb/>
　於臣乃其自取焉耳本正而天下之事理矣<hi>張氏曰聖人之</hi>
　<hi>大寶曰位葢天子至尊而諸侯次之聖賢貴於得位以其足以恢𢎞斯道潤澤斯民是以謂之寶其次中</hi>
　<hi>才之主苟能制節謹度用賢愛民自足以守其社稷何至位南面之尊秉一國之權而為臣民之所逐哉故凡</hi>
　<hi>為國君而失位出奔皆以自出書之所以罪其自失也書爵不名者罪輕惡淺其位為未絶突以庶孽奪</hi>
<pb n="29b"/>
　<hi>嫡初與權臣比而簒位又與其親戚謀殺之為反覆盜賊之計以自取亡書名絶之也髙氏曰前年蔡從宋伐</hi>
　<hi>鄭突曷為奔蔡曰宋人以蔡伐鄭而蔡聽命焉蔡之於突實無憾○汪氏曰春秋書君出奔者十有二鄭突衞</hi>
　<hi>朔燕欵蔡朱莒庚輿邾益皆書名啖氏所謂君奔例書名言其失地非復諸侯也鄭忽曹羈莒展輿不稱爵者</hi>
　<hi>忽羈未成君展輿雖踰年而以弑立不可稱爵也衞鄭不名則以叔武攝而位未絶也衞衎位已絶而不名者</hi>
　<hi>著衎之立以正非突朔之比而剽之簒實逆非如忽黔牟可以兩君言之也郕侏儒不名小國紀錄間畧耳</hi>
鄭世子忽復歸于鄭<lb/>
<hi>左傳六月乙亥昭公入公羊傳其稱世子何復正也曷為或言歸或言復歸復歸者出惡歸無惡復入者出無惡入有惡入者出入惡歸者出入無惡榖梁傳反正也程子曰稱世子本當立者不能保其位故不爵鄭人謂<pb n="30a"/>之狡童又曰狂童恣行其不肖可知</hi>
　忽嘗嗣位君其國歸而獨稱世子<hi>杜氏曰忽嘗居君位故今還以復其</hi>
　<hi>位之例為文稱世子者父卒而不能自君鄭人亦不君之劉氏曰忽之出無鄭者也而又不得稱子則忽</hi>
　<hi>之可以君國者無幾矣春秋别嫌疑明是非以謂忽雖不能君國嘗為君之世子矣世子者必命於天子</hi>
　<hi>者也若偏庶因亂得逐而奪之則天下之姦臣縱矣故正其名予之繼世深惡亂臣賊子之意也薛氏曰</hi>
　<hi>突書鄭伯已成君也忽書世子明突之不當得立也項氏曰突雖不正而國人君之忽雖正嫡而國人不</hi>
　<hi>以為君也陳氏曰稱世子以正忽之反正以反突之不正</hi>則亡其君位明矣其稱<lb/>
　復歸者謂既絶而復歸也<hi>陸氏曰復歸之正者莫過於鄭忽髙氏曰不曰復歸</hi>
<pb n="30b"/>
　<hi>則無以知其嘗有國復歸者又異於常之歸復入者又難於常之入也</hi>然諸侯失國出<lb/>
　奔歸而稱復則可<hi>汪氏曰復者還反其舊之謂國本其所有不幸失國而去今得復其</hi>
　<hi>國而歸也故鄭忽曹襄衞鄭衞衎皆稱復歸衞鄭之再歸與曹負芻之歸不稱復者衞鄭戕本枝而不悛</hi>
　<hi>負芻簒冡嫡而幸免其復皆非義也</hi>大夫失位出奔歸而稱復則不可<lb/>
　古者諸侯世國大夫不世官<hi>劉氏曰復歸有君臣之異以其世也故可言復</hi>
　<hi>可言復而不言復者奪其國之意也以其不世也故不可言復不可言復而言復者效其竊取位之意也</hi>
　或曰復厭詞也<hi>張氏曰忽自十一年五月莊公卒而立至九月奔衛五月于外乃得復歸</hi>
　<hi>不從衞侯朔衎之例稱爵乃稱世子者忽之所以得歸者以其嘗為世子也所以不稱鄭伯者以其不能</hi>
<pb n="31a"/>
　<hi>君也汪氏曰前先書突歸而繼書忽奔者以忽之出由突之入也此先書突奔而繼書忽歸者明忽之歸</hi>
　<hi>由突之出也忽與突之强弱見矣突之歸不係國而忽稱世子嫡庶之名分辨矣廬陵李氏曰忽自此年</hi>
　<hi>歸至十七年見弑並不書鄭伯者此忽終不能君之騐也又曰諸侯失國復歸者四鄭忽衞侯鄭曹伯襄</hi>
　<hi>衞侯衎也大夫失位稱復歸者衛元咺也○劉氏曰公羊謂復歸者出惡歸無惡知忽之奔葢有不得已</hi>
　<hi>亦何惡乎又曰歸者出入無惡突之簒國何故出入無惡乎</hi>
許叔入于許<lb/>
<hi>榖梁傳許叔許之貴者也莫宜乎許叔其曰入何也其歸之道非所以歸也</hi>
　許大<hi>音泰</hi>嶽之裔<hi>杜氏曰太岳神農之後堯四岳也</hi>先王建國迫於齊<lb/>
<pb n="31b"/>
　鄭不得奉其社稷<hi>汪氏曰隱十一年魯及齊鄭入許許莊公奔衞鄭悉有許之土地而</hi>
　<hi>使許莊公之弟許叔居許東偏以奉其祭祀是年鄭亂許叔度鄭之力不能與己爭故自入其國而君之</hi>
　<hi>也</hi>未聞可滅之罪也則當伸大義以直詞上告諸天<lb/>
　王下赴諸方伯求復其國糞除宗廟<hi>汪氏曰糞掃也亦作折聘禮既</hi>
　<hi>折以俟</hi>孰能與之爭今乃因亂竊入則非復國之義故<lb/>
　書入于許<hi>范氏曰許國之貴莫過許叔叔之宜立又無與二而進無王命退非父授故不書歸</hi>
　入云者難詞也<hi>劉氏曰稱入何難也何難焉鄭亂而後入也陸氏曰本無位則稱入陳氏</hi>
　<hi>曰許叔稱字以是為宜入也是故未有書字者雖公子也弗謂公子則其曰許叔所以别有罪也髙氏曰</hi>
<pb n="32a"/>
　<hi>叔無罪書名則入簒者無辨家氏曰許叔之入入之善者也衞朔之入鄭突之入入之惡者也廬陵李氏</hi>
　<hi>曰諸侯入國例七許叔宜入國而不得其道故書字書入齊小白陽生莒去疾可以有國而無君父之命</hi>
　<hi>故雖以國氏不書公子而書入鄭突衞朔亂倫失政已失國而又復春秋以其逆也故書爵書名書入獨</hi>
　<hi>衞獻入夷儀春秋俟其改過也故書爵書入而不名胡氏於許叔小白去疾皆曰難詞則陽生衞獻亦可</hi>
　<hi>入此例於衞朔曰逆詞則鄭突亦可入此例公羊注以為許叔本小國春秋前失爵在字例入者出入皆</hi>
　<hi>惡明當誅是葢不知入許之本末而妄為此説也左氏歸入例亦多不合此條榖梁得之張氏曰諸侯進</hi>
　<hi>以正乃可以正邦國因亂竊入己之不正無以正乎人故書入以見義有所不受也</hi>
公㑹齊侯于艾<hi>艾公作鄗榖作蒿<pb n="32b"/>左傳謀定許也張氏曰入許之役鄭莊以壤地相接欲兼并之故糾合齊魯之力而同伐既入之後齊魯讓而不受乃與鄭人今鄭不能有齊魯又為之謀以定許叔之位此許之所以復存也髙氏曰魯嘗為齊絶襄新立復通好自是與文姜為鳥獸之行而彭生之禍兆於此矣故以齊侯為主廬陵李氏曰許之失國本鄭莊欲滅而并之故糾合齊魯以為入許之役然又以三國共利難於獨專滅國之罪齊魯既遜而不受則鄭不得不假許叔奉祀以倡存許之説其實許地已入於鄭矣今許叔乗鄭亂以入而齊魯㑹艾以定之葢鄭莊方强則二國挾鄭以為利鄭莊既卒則二國定許以為名㑹艾之謀豈非自解其入許之非己意乎然春秋於入許書及則已推見至隱雖今日之得不足掩其前日之失矣</hi>
邾人牟人葛人來朝<lb/>
<pb n="33a"/>
<hi>公羊傳皆何以稱人並外之也杜氏曰牟國在泰山牟縣葛國在梁國寧陵縣東北</hi>
　公羊曰皆何以稱人並外之也<hi>何氏曰桓行惡而三人俱朝事之三人為</hi>
　<hi>衆衆足責故並外之孫氏曰皆微國之君賤其相與朝弑逆之人貶之也朱子曰朝非微者之禮</hi>其<lb/>
　外之何天王崩不奔喪而相率朝弑君之賊也<hi>董子曰為</hi>
　<hi>天王崩而相朝故貶劉氏曰滕薛之旅見也與邾牟葛為異滕薛之貶輕而邾牟葛之貶重何也天王崩</hi>
　<hi>魯與三國未嘗奔問弔贈修臣子之職而方沛然以朝禮自處其義上僭是所以責之重也陳氏曰朝未</hi>
　<hi>有書人者旅見非邦交之舊自參以上甚矣凡朝不勝譏莫甚於自參以上故貶人之張氏曰朝桓多矣</hi>
　<hi>春秋獨於滕貶子榖鄧名之邾牟葛人之葢滕子先諸國而朝榖鄧自遠而至邾牟葛以諸侯之貴旅見</hi>
<pb n="33b"/>
　<hi>於惡人之朝以事天子之禮事亂臣賊子故特貶三者以示法其餘從同同蜀杜氏曰聖人不與諸侯之</hi>
　<hi>朝桓獨來則損其爵二國則貶而名三國則人而賤之葢三國班見所以人之也杜元凱以為附庸世子</hi>
　<hi>安有三國同時遣世子耶劉氏曰世子不當稱君朝凡書世子朝皆貶之也不應没其名</hi>
秋九月鄭伯突入于櫟<lb/>
<hi>左傳鄭伯因櫟人殺檀伯而遂居櫟公羊傳櫟者何鄭之邑曷為不言入于鄭末言爾曷為末言爾祭仲亡矣然則曷為不言忽之出奔言忽為君之微也祭仲存則存矣祭仲亡則亡矣程子曰突非正也忽既恣行故國人君之諸侯助之書爵所以戒居正者已不能保則人取之矣書入以見義不容也杜氏曰櫟鄭别都在河南陽翟縣</hi>
<pb n="34a"/>
　經於厲公復國削而不書獨書入于櫟何也<hi>髙氏曰前曰歸</hi>
　<hi>恃宋與仲今曰入宋怒而仲不納亦見其義不容也</hi>夫制邑之死虢君共城之<lb/>
　叛大叔皆莊公所親戒也今又城櫟而寘子元焉使<lb/>
　昭公不立何謀國之誤也衞有蒲戚而出獻公<hi>杜氏曰蒲</hi>
　<hi>甯殖邑戚孫林父邑事見左傳襄公十四年</hi>楚有陳蔡不羮<hi>音郎</hi>而叛棄疾<lb/>
　末大必折有國之害也<hi>事見左傳昭公十一年</hi>故夫子行乎季<lb/>
　孫曰古者家不藏甲邑無百雉之城遂墮三都以張<lb/>
　公室於厲公復國削而不書者若曰既入于櫟則其<lb/>
<pb n="34b"/>
　國已復矣<hi>薛氏曰櫟者鄭之大都也入于櫟言將逼鄭也鄭忽反矣突因櫟以有鄭忽浸微而</hi>
　<hi>不見矣春秋因忽浸微而不見以著大都之害閔忽之無臣子而不足以有立也張氏曰書櫟所以見大</hi>
　<hi>都耦國既入于櫟則鄭國之命已制於突與入其國都無以異特書入于櫟而畧其入國者所以謹亂之</hi>
　<hi>所由生也按傳十七年高渠彌弑昭公立子亹十八年齊人殺亹祭仲逆鄭子于陳而立之莊十四年傅</hi>
　<hi>瑕殺鄭子及其二子而納厲公春秋止書鄭伯突入于櫟而忽亹儀之事皆不書者以見忽亹儀之為君</hi>
　<hi>末矣而不足紀也廬陵李氏曰春秋謹强都之害書突入櫟而不書其入鄭書晉㓕下陽而不書其滅虢</hi>
　<hi>責鄭之失虎牢與魯之墮郈費皆此意也</hi>於以明居重馭輕强榦弱枝以<lb/>
　身使臂之義為天下與來世之鑒也為國者可不謹<lb/>
<pb n="35a"/>
　於禮乎春秋此義皆小康之事衰世之意也<hi>木訥趙氏曰諸</hi>
　<hi>侯再入不至於國惟鄭突入櫟衛侯入夷儀而已鄭突名而衞衎不名衎書復歸于衞而突不書歸于鄭</hi>
　<hi>此正與不正之辨也衞衎之出國固其國也林父逐之而立剽不正也突之出位固非其位乃簒也突入</hi>
　<hi>櫟將迫兄而出之謀再簒也衎自夷儀入春秋書之以明衎之當有衛也突入鄭不書明突不當有鄭也</hi>
　<hi>家氏曰鄭有君而突自外竊入亦書鄭伯此因舊史之已書而存之以示戒魯桓與突同惡相濟出師輔</hi>
　<hi>簒至於再三故魯史崇突而卑忽以鄭伯書春秋因之以示戒程子所謂以戒居正之不能保也</hi>
冬十有一月公㑹宋公衞侯陳侯于袲伐鄭<hi>宋公上公有齊侯袲昌氏反公作侈<pb n="35b"/>左傳㑹于袲謀伐鄭將納厲公也弗克而還榖梁傳地而後伐疑辭也非其疑也杜氏曰袲宋地</hi>
　左氏曰將納厲公也弗克而還<hi>永嘉吕氏曰或疑宋既責賂於突而伐鄭</hi>
　<hi>不當又納突遂謂伐突救忽然魯桓方與突伐宋亦不當㑹宋伐突忽奔于衞而袲之㑹則衞與焉突奔</hi>
　<hi>蔡而曹之㑹蔡與焉謂衛不應伐忽以納突則蔡亦不應伐突以救忽春秋諸侯之離合不常可勝辨哉</hi>
　<hi>但據經伐鄭二字則突在櫟忽在鄭為伐忽明矣</hi>榖梁曰地而後伐疑辭非<lb/>
　其疑也昭公與突之是非邪正亦明矣<hi>薛氏曰春秋亂世以不正</hi>
　<hi>討正以不義伐義者衆故非所當納者奪之名所以别白黒</hi>然昭公雖正其才不<lb/>
　足以君一國之人復歸于鄭日以微弱厲公雖簒其<lb/>
<pb n="36a"/>
　智足以結四鄰之援既入于櫟日以强盛諸侯不顧<lb/>
　是非而計其强弱始疑於輔正而終變而與邪榖梁<lb/>
　所謂非其疑者非其疑於為義而果於為不義相與<lb/>
　連兵動衆納簒國之公子也<hi>張氏曰魯桓宋莊衞朔皆以不正得國其為突</hi>
　<hi>謀乃水流濕火就燥獨陳侯疑之爾然寡不勝衆所以疑而遂合也王氏曰突之未出也宋欲有所責故</hi>
　<hi>嘗伐之突而既出也宋懼無所得故求納之始宋不和而公以鄭伐宋及突已奔而公與宋伐鄭向者相</hi>
　<hi>戾之深今也相用之固豈無自而然哉葢以正繼正禮之常諸侯無所求以亂易亂國之釁諸侯有所責</hi>
　<hi>故利其亂幸其為貪其賄黨其邪自突入櫟公與宋公三㑹諸侯而再伐鄭無他賄故也</hi>故詳書<lb/>
<pb n="36b"/>
　其㑹地而後言伐以譏之也<hi>杜氏曰先行㑹禮而後伐王氏曰四國㑹于宋</hi>
　<hi>之袲則宋主兵矣宋莊與突始恩中讎今又主兵納之是得為以常德立武者乎陳氏曰㑹伐㑹盟㑹救</hi>
　<hi>㑹侵皆前定之辭也未前定則書㑹于某而後伐㑹于某而後盟㑹于某而後救㑹于某而後侵若棐林</hi>
　<hi>重丘牡丘召陵是也前定同欲也未前定繼事也汪氏曰此于袲伐鄭榖梁以為非其疑棐林伐鄭榖梁</hi>
　<hi>以為著其美葢於袲所以納以孽奪正之人而棐林所以討從楚侵宋之罪故不同爾此書公㑹三國之</hi>
　<hi>君修㑹禮于袲然後伐鄭見其先疑而後決也宣元年書四國之君㑹晉師于棐林伐鄭見諸侯皆從晉</hi>
　<hi>師以討有罪也文相似而實不同也召陵侵楚雖非疑辭然傳稱劉文公合諸侯于召陵謀伐楚則是不</hi>
　<hi>協而謀之矣經書㑹于召陵侵楚譏之也若夫襄五年㑹城棣救陳不書㑹十八年㑹魯濟同伐齊不書</hi>
<pb n="37a"/>
　<hi>㑹二十五年㑹夷儀伐齊不書伐齊葢救陳為齊美其有恤患討罪之實故皆不書㑹夷儀受賂而縱大</hi>
　<hi>惡是以不書伐也○廬陵李氏曰榖梁地而後侵伐例三此年于袲伐鄭及宣元年棐林伐鄭定四年召</hi>
　<hi>陵侵楚是也棐林傳曰地而後伐鄭疑詞也此其地何則著其美也葢以為欲美趙盾之功故詳録其㑹</hi>
　<hi>地召陵傳曰志疑也疏曰一㑹之中十九國衆力之强足以服楚不敢深入淺侵郊境則責諸侯之移居</hi>
　<hi>然可曉觀此説則是三役者其疑同而得失異矣陳氏張氏亦善發明榖梁者獨公羊以為善録義兵觀</hi>
　<hi>下文書至以貶公則恐不如左氏之得事情也乙莊王酉元年</hi>十有六年<hi>齊襄二晉緡九衞惠四蔡桓十九鄭厲五昭公忽元年曹莊六陳莊四把靖八宋莊十四秦武二楚武四十五</hi>
<pb n="37b"/>
春正月公㑹宋公蔡侯衞侯于曹<lb/>
<hi>左傳謀伐鄭也孫氏曰未能納突故復㑹張氏曰於此又邀蔡黨益張矣</hi>
夏四月公㑹宋公衞侯陳侯蔡侯伐鄭<lb/>
<hi>程子曰突善結諸侯故皆為之致力屢伐鄭也</hi>
　春正月㑹于曹蔡先於衞夏四月伐鄭衞先於蔡王<lb/>
　制諸侯之爵次其後先固有序矣<hi>禮記王制王者之制禄爵公侯伯子</hi>
　<hi>男凡五等</hi>在周官大司馬設儀辨位以等邦國<hi>周禮注等猶等差也</hi>
　<hi>辨别也别尊卑之位位大宗伯以九儀之命正邦國之位</hi>猶天建地設不可亂也<lb/>
<pb n="38a"/>
　及春秋時禮制既亡伯者以意之向背為升降諸國<lb/>
　以勢之强弱相上下<hi>茅堂胡氏曰諸侯朝㑹序列以爵之尊卑則名正以國之大小</hi>
　<hi>則實亂</hi>蔡嘗先衞今序陳下者先儒以為後至也以至<lb/>
　之先後易其序是以利率人而不要諸禮也豈所以<lb/>
　定民志乎後世有以醲賞誘人之趨事赴功<hi>汪氏曰如商鞅</hi>
　<hi>立三丈之木於國都南門募民能徙置北門者與五十金之類</hi>以重罰沮人之奉公<lb/>
　守正<hi>注氏曰如趙髙指鹿獻二世曰馬也二世笑曰丞相誤耶問左右或黙或言髙隂中諸言鹿者</hi>
　<hi>以法之類</hi>意亦如此夫亂之所由生也則儀位以為階春<lb/>
<pb n="38b"/>
　秋防微杜漸尤嚴於名分考其所書意自見矣<hi>家氏曰自</hi>
　<hi>去冬迄今夏三書㑹宋再書伐鄭不間以他事誅宋魯之輔簒而干正也○髙氏曰春與曹謀而曹人不</hi>
　<hi>從今又與陳同伐葢突善結諸侯故也宋初伐突期於服突而已不期忽之歸也突奔而忽歸則不利於</hi>
　<hi>宋故宋又連年伐忽而納突鄭之亂宋實為之故以宋首惡也張氏曰自鄭突入國之後即比魯而仇宋</hi>
　<hi>及其出奔乃能使魯與宋自冬及夏悉力伐鄭所謂善結也衞朔與母構兄姦惡之雄因同惡之合陵蔡</hi>
　<hi>而居其上王政不行霸者未作小人恃强衆陵寡弱如此及桓公之興而後少抑焉汪氏曰蔡衞皆姬姓</hi>
　<hi>侯爵而或先或後者率以私意為進退也故此年㑹曹先衞伐鄭先蔡而盟踐土㑹宋㑹召陵侵楚蔡又</hi>
　<hi>先衞㑹虢衞又先蔡紛更不一故㑹鄄盟幽侵蔡㑹首止圍新城㑹鹹盟牡丘㑹淮盟新城㑹棐林盟蜀</hi>
<pb n="39a"/>
　<hi>襄五年㑹戚㑹鄬則陳先於衞從王伐鄭宋以四國伐鄭㑹于袲此年伐鄭㑹宋㑹虢㑹召陵則衞先於</hi>
　<hi>陳此年伐鄭伐衞納朔次郎㑹北杏盟齊㑹孟圍宋盟翟泉㑹虢則以陳先蔡從王伐鄭宋以四國伐鄭</hi>
　<hi>㑹温襄二十四年伐鄭㑹宋㑹申再伐吴㑹召陵敗雞父則又以蔡先陳是皆先後之無常無非霸者以</hi>
　<hi>意之向背為升降也又其甚者許以男而先曹伯淮之㑹則又先邢侯莒邾以子而先薛伯把伯矣齊桓</hi>
　<hi>以侯而先宋公則曰主盟也晉霸而後㑹盟亦以侯而先宋公則亦曰主盟也然自晉伯之後齊亦以侯</hi>
　<hi>而先宋公矣齊世子光盟雞澤至㑹相皆序小邾子之下世子未誓以皮帛繼子男似也然伐鄭戌虎牢</hi>
　<hi>之役則序滕子薛伯把伯之上亳城北蕭魚之役則序莒邾之上夫以世子誓於天子而攝其君則下其</hi>
　<hi>君之禮一等亦宜序薛伯把伯之下况齊光未誓於天子乎據傳於戍虎牢之役謂齊太子光先至於師</hi>
<pb n="39b"/>
　<hi>故長於滕亳北之役謂齊太子光宋向戌先至於鄭門於東門則亦以至之先後易其序耳嗟夫春秋之</hi>
　<hi>時王政不綱典禮廢壞諸侯放恣惟力是視不復以爵之貴賤討崇卑而專以國之强弱相上下矣是故</hi>
　<hi>隱公之時滕薛朝魯而爭長此猶皆侯爵也桓公之時魯以周班後鄭而鄭有郎之戰則已不計爵次矣</hi>
　<hi>馴致春秋季世宋虢之㑹楚以蠻夷而爭晉先揷春秋之終吳且爭長於黄池而主㑹矣雖然春秋於諸</hi>
　<hi>侯爵次之紊亂從主㑹者之所為而不革者所以彰其失也宋虢先晉黄池以兩伯言之所以抑其强也</hi>
　<hi>宋虢黄池待貶絶以見罪惡其餘從主㑹者之所為不貶絶以見罪惡</hi>
秋七月公至自伐鄭<lb/>
<hi>此致伐之始左傳以飲至之禮也榖梁傳桓無㑹其致何也危之也程子曰不惟告廟又以見勤勞於鄭突也</hi>
<pb n="40a"/>
　伐鄭則致罪之也曷為罪之以納突也諸侯失國諸<lb/>
　侯納之正也伐鄭以納突非正也故書至以罪桓之<lb/>
　上無王法恣為不義而莫之禁也<hi>范氏曰桓公再助簒伐正危殆之甚</hi>
　<hi>喜得全歸故志之髙郵孫氏曰重其兩伐正而納簒故危之也臨川吴氏曰公至常事書者皆譏也家氏</hi>
　<hi>曰自去年十一月㑹伐師未及息今年正月又㑹四月又伐厯三時之久乃歸暴師一年為是逆禮悖常</hi>
　<hi>之事桓之惡亦稔矣</hi>
冬城向<lb/>
<hi>左傳書時也啖氏曰下有十一月則此乃十月也縱是周月亦今之九月農功未畢不可興役汪氏曰凡書城<pb n="40b"/>未有繫月者葢城築之事非可月成也然周之十月十一月皆農收之時葢戒事於冬而以春正月畢功則無妨農之病矣</hi>
十有一月衞侯朔出奔齊<lb/>
<hi>左傳初衞宣公烝於夷姜生急子屬諸右公子為之娶於齊而美公取之生壽及朔屬壽於左公子夷姜縊宣姜與公子朔搆急子公使諸齊使盜待諸莘將殺之壽子告之使行不可曰棄父之命惡用子矣有無父之國則可也及行飲以酒壽子載其旌以先盜殺之急子至曰我之求也此何罪請殺我乎又殺之二公子故怨恵公十一月左公子洩右公子職立公子黔牟惠公奔齊公羊傳衞侯朔何以名絶曷為絶之得罪於天子也其得罪於天子奈何見使守衞朔而不能使衞小衆越在岱隂齊屬負兹舍不即罪爾榖梁傳朔之名惡也天子<pb n="41a"/>召而不往也陳氏曰衞人立黔牟而後奔則其但書奔何以為自失國也春秋之法苟其道足以失國雖有簒公子亦以自致之文書之也故蔡人立東國而朱出郕人立君而侏儒出皆書奔而已矣張氏曰朔立已五年二公子逐之必因其陵蔑天子周室欲討而後得以行其志所以莊六年王人子突救衞公羊之説必有所傳矣汪氏曰公榖皆云衞朔獲罪於天子今考左傳衞朔之復入放黔牟於周則黔牟之立天子與有力焉不然二公子怨朔奚待五年而逐之哉廬陵李氏曰朔得罪天子之説公榖皆以為天子召而不往詳公羊之意謂使守衞國之宗廟告朔而天子召之發小衆不能使行朔走在岱隂齊地託疾而止不就罪也漢禮諸侯有疾自稱負兹舍止也張氏發明之是矣但公羊文意迂晦不明有類傳聞之詞未審然否丙莊王戌二年</hi>十有七年<hi>齊襄三晉緡十衞惠五黔牟元年蔡桓二十卒鄭厲六昭二曹莊七陳莊<pb n="41b"/>五把靖九宋莊十五秦武三楚武四十六</hi>
春正月丙辰公㑹齊侯紀侯盟于黄<lb/>
<hi>左傳平齊紀且謀衞故也杜氏曰黄齊地張氏曰公十三年㑹紀敗齊以益其怨今乃盟之豈足以釋憾又欲納朔一動而二失也汪氏曰黄紀地後屬齊汪氏曰紀魯之姻國而衞朔在齊故齊欲納朔而魯欲平紀也然三年之後齊遽遷紀三邑六年之後魯卒㑹齊納朔則非紀之削弱盟不足恃而齊魯之强弱亦具見矣</hi>
二月丙午公㑹邾儀父盟于趡<hi>㑹公榖作反趡翠軌反左傳尋蔑之盟也杜氏曰趡魯地臨川吴氏曰隱元年及邾盟蔑七年而隱公渝盟伐邾桓公八年又伐邾魯邾不通好十有餘年至桓十五年邾同牟葛朝魯既朝之後二國欲尋蔑盟而平其再伐之怨故邾來魯地受<pb n="42a"/>盟而公與之盟也髙氏曰趡我地彼來而我及之也與蔑之盟同邾來為此盟豈非諸侯有謀邾者欲求魯之援耶汪氏曰下書伐邾則趡盟不待貶而惡自見矣隱桓皆盟邾而背盟皆以宋故以國君之重而其心無所適主尚足貴乎</hi>
夏五月丙午及齊師戰于奚<hi>公缺夏字奚榖作即齊魯交兵之始左傳疆事也於是齊人侵魯疆疆吏來告公曰疆埸之事慎守其一而備其不虞姑盡所備焉事至而戰又何謁焉榖梁傳内諱敗舉其可道者也不言其人以吾敗也不言及之者為内諱也杜氏曰奚魯地臨川吳氏曰此齊師來侵魯境而魯與之戰也盟黄未幾而齊來侵境平紀之信豈可恃乎王氏箋義曰不言及者主名疆吏得公命與戰微者故不書髙氏曰不書敗葢魯敗也汪氏曰或謂此公戰諱不言公竊考明<pb n="42b"/>年公㑹齊侯于濼則齊魯之怨未深其非公與戰明矣故知戰奚乃内之微者而戰宋戰乾時戰升陘則公及而諱之也亦猶盟宿乃内之微者而盟幽盟齊盟翟泉盟處父則諱公也筆削之指當連上下文并前後事蹟觀之執一例則拘矣廬陵李氏曰及戰例三此年奚莊九年乾時僖二十二年升陘是也乾時升陘諱公此戰榖梁亦以為諱公左氏以為公不親臨胡氏無傳未知孰是</hi>
六月丁丑蔡侯封人卒<lb/>
<hi>左傳蔡桓侯卒</hi>
秋八月蔡季自陳歸于蔡<lb/>
<hi>左傳蔡人召蔡季于陳秋蔡季自陳歸于蔡蔡人嘉之也榖梁傳蔡季蔡之貴者也自陳陳有奉焉爾</hi>
<pb n="43a"/>
　季字也<hi>啖氏曰蔡侯之弟歸而合義故字之汪氏曰諸侯之兄弟例稱字蔡叔許叔蔡季紀季是</hi>
　<hi>也許叔懼于鄭紀季迫於齊故以難而書入此則蔡人召之順且易故曰歸然皆無罪是以稱字蔡叔以</hi>
　<hi>國君之弟出㑹盟無譏貶故亦稱字衞叔武則以攝君故不稱字而曰衛子</hi>歸順詞<hi>髙郵孫氏</hi>
　<hi>曰是可歸而歸也則歸者善也</hi>蔡季之去以道而去者也其歸以禮<lb/>
　而歸者也公子不去國季何以去權也既歸何以不<lb/>
　有國獻舞立矣<hi>何氏曰蔡侯封人無子季次當立封人欲立獻舞而疾季季辟之陳封人</hi>
　<hi>卒反歸奔喪無怨心故賢而字之</hi>若季者劉敞所謂智足以與權而<lb/>
　不亂力足以得國而不居遠而不攜邇而不迫者也<lb/>
<pb n="43b"/>
　是以見貴於春秋<hi>劉氏曰蔡季之去其國與秦伯之弟鍼無異鍼以富懼誅季以賢見</hi>
　<hi>疑俱不得安其身而季為顯矣永嘉吕氏曰突歸于鄭則名之赤歸于曹則名之以其爭國也蔡季歸于</hi>
　<hi>蔡則不名以其非爭國也言其終不為君也張氏曰返國於危疑之際考之書法惟蔡季為善以其潔身</hi>
　<hi>而去一無爭心念念宗國聞召即歸能遠禍於未然不悻悻以為高其去就合宜故春秋貴之家氏曰蔡</hi>
　<hi>季之歸與閔元年季子來歸義同皆字而書歸褒也獻武失國之君蔡季讓國之賢春秋於二人之賢否</hi>
　<hi>具見書法而説左氏者乃謂季獻武為一人愚竊惑焉廬陵李氏曰春秋兄弟之歸者惟蔡季與季子或</hi>
　<hi>稱字或稱子美之也非若陳黄楚比之書名者比矣書大夫之字某而歸者七季之自陳非若元咺孫林</hi>
　<hi>父公孟彄之假力於晉齊者比矣又曰兄弟之取貴於春秋者惟許叔之復蔡季之歸紀季之去叔肹之</hi>
<pb n="44a"/>
　<hi>不仕與夫季子之來歸而已皆書字以貴之衞鱄雖合於春秋而不得同於書字之例者主於書弟以罪</hi>
　<hi>衞侯而鱄亦無可美也</hi>
癸已葬蔡桓侯<lb/>
　啖助曰蔡桓何以稱侯葢蔡季之賢知請諡也<hi>周禮職喪</hi>
　<hi>掌諸侯之來凡其喪祭詔其號注號謂諡啖氏曰五等諸侯本國臣子皆稱之曰公葬既不請王命因而</hi>
　<hi>私諡為公從而書之以見非禮唯蔡桓稱侯葢蔡季告王請諡王之策書則云諡曰某侯故特書之明得</hi>
　<hi>禮也陸氏曰按左傳史記世本蔡之諸君皆諡為侯經皆稱公者以其私諡與僭同也惟桓侯請諡王之</hi>
　<hi>策書則云諡曰某侯諸史國史因而紀之故春秋特書之髙氏曰春秋因褒見貶舉一是則衆非可知</hi>
<pb n="44b"/>
　人亦多愛其君者莫能愛君以禮而季能行之此賢<lb/>
　者所以異於衆人也<hi>劉氏曰諸侯莫有能正死生之禮者桓侯之賢又未有聞於春</hi>
　<hi>秋則桓侯非賢而蔡季請之可知矣</hi>或曰葬未有不稱公者其稱侯傳<lb/>
　失之耳臣子之於君極其尊而稱之禮也其説誤矣<lb/>
　孔子疾子路使門人為臣子曰無臣而為有臣吾誰<lb/>
　欺欺天乎<hi>朱子曰子路之意實尊聖人而不知所以尊也</hi>曽子疾革而易簀<lb/>
　曰吾得正而斃<hi>音幣</hi>焉斯已矣<hi>禮記檀弓曽子寢疾病樂政子春坐於牀下曽</hi>
　<hi>元魯申坐於足童子隅坐而執燭童子曰華而睆大夫之簀與子春曰止曽子聞之瞿然曰呼曰華而睆</hi>
<pb n="45a"/>
　<hi>大夫之簣與曽子曰然斯季孫之賜也我未之能易至也元起易簀曽元曰夫子之病革矣不可以變幸而</hi>
　<hi>於旦請敬易之曽子曰爾之愛我也不如彼君子之愛人也以徳細人之愛人也以姑息吾何求哉吾得</hi>
　<hi>正而斃焉斯已矣舉扶而易之反席未安而没</hi>故終而必安於正人子不以<lb/>
　非所得而加之於父是為孝人臣不以非所得而加<lb/>
　之於君是為忠極其尊而稱之不正之大者而可以<lb/>
　為禮哉<hi>論語生事之以禮死葬之以禮祭之以禮朱子註人之欲孝其親心雖無窮而分則有限</hi>
　<hi>得為而不爲與不得為而為之均為不孝所謂以禮者為其所得為者而已矣</hi>或曰魯君生<lb/>
　而稱公亦非禮乎曰生而稱公為虛位禮之文也没<lb/>
<pb n="45b"/>
　而繫諡為定名禮之實也春秋諸侯雖伯子男葬皆<lb/>
　稱公志其失禮之實為後世戒欲其以正終也其垂<lb/>
　訓之義大矣<hi>陸氏曰侯伯子男之國稱其君曰公臣子之辭也諡不得云公者諡王所賜也</hi>
　<hi>劉氏曰稱其本爵者誄之於天子者也汪氏曰近世仕於時者其親友僕𨽻皆以其未得官爵為稱謂暨</hi>
　<hi>其死也銘旌墓誌止稱所得官爵此所謂生而稱者為虛位没而稱者為定名也</hi>
及宋人衞人伐邾<lb/>
<hi>左傳宋志也杜氏曰邾宋爭疆魯從宋志背趡之盟襄陵許氏曰正月與齊為黄之盟而五月戰焉二月與邾為黄之盟而八月伐之張氏曰桓公春與齊邾盟既而戰奚伐邾並見于一年之中反顧前日刑牲詔神棄如<pb n="46a"/>敝屣瀆信而不仁甚矣王氏曰隱元年盟蔑七年伐邾春秋已罪其失信今春與邾盟秋又及之衞稱兵無信尤甚矣况桓非隱之比乎</hi>
冬十月朔日有食之<lb/>
<hi>左傳不書日官失之也天子有日官諸侯有日御日官居卿以底日禮也日御不失日以授百官于朝榖梁傳言朔不言日食既朔也髙氏曰無王十有五年而日再食葢若始而終也○趙氏曰左氏云不書日官失之非也史官豈不知朔及每日甲子乎何待日官日御哉</hi>
　附錄<hi>左傳初鄭伯將以高渠彌為卿昭公惡之固諫不聽昭公立懼其殺已也辛卯弑昭公而立公</hi>
　<hi>子亹君子謂昭公知所惡矣公子達曰髙伯其為戮乎復惡已甚矣<pb n="46b"/>丁莊王亥三年</hi>十有八年<hi>齊襄四晉緡十一衞恵六黔牟二蔡哀侯獻舞元年鄭厲七子亹元年曹莊八陳莊六把靖十宋莊十六秦武四楚武四十七</hi>
春王正月<lb/>
　是年桓公已終復書王者春秋之時諸侯放恣弑君<lb/>
　簒國者已列於㑹則不復致討故魯宣殺惡及視以<lb/>
　取國賂齊請㑹而傳曰㑹于平州以定公位曹伯負<lb/>
　芻殺太子自立見執於晉而曹人請之曰若為有罪<lb/>
　則君列諸㑹矣孔子為此懼作春秋於十八年復書<lb/>
<pb n="47a"/>
　王者明弑君之賊雖已身没而王法不得赦也<hi>范氏曰此</hi>
　<hi>年書王以王法終始桓之事</hi>又據桓十五年天王崩至是新君嗣<lb/>
　位三年之喪畢矣明弑君之賊雖在前朝而古今之<lb/>
　惡一也然則簒弑者不容於天地之間身無存没時<lb/>
　無古今皆得討而不赦聖人之法嚴矣已列於㑹則<lb/>
　不致討可乎故曰春秋成而亂臣賊子懼<hi>髙郵孫氏曰正月有</hi>
　<hi>王桓公之終也弑君之賊無可赦之理不見誅於當時當見誅於嵗月不見誅於其生當見誅於其死不</hi>
　<hi>見誅於終身當見誅於萬世王氏曰桓公立十八年而傳嗣易世非不久也王朝之討不加三遣使下聘</hi>
<pb n="47b"/>
　<hi>而追錫之命豈為桓無王而周亦不能自王矣故聖人始終以王法治之汪氏曰此年正月書王誅桓公</hi>
　<hi>之終身無王也明年錫命王不稱天譏天王之卒於不王也弑君之賊身無存没時無古今皆得討而不</hi>
　<hi>赦故漢之王莽弑平帝魏之司馬昭弑高貴鄉公唐之韋后弑中宗之類前史皆隱其迹而朱子於通鑑</hi>
　<hi>綱目必正其大惡之名使其罪暴白於萬世豈非竊取春秋之義歟</hi>
公㑹齊侯于濼<lb/>
<hi>杜氏曰濼水名在濟南歴城縣西北入濟</hi>
公與夫人姜氏遂如齊<lb/>
<hi>左傳公將有行遂與姜氏如齊申繻曰女有家男有室無相瀆也謂之有禮易此必敗公㑹齊侯于濼遂及文<pb n="48a"/>姜如齊公羊傳公何以不言及夫人夫人外也夫人外者何内辭也其實夫人外公也榖梁傳濼之㑹不言及夫人何也以夫人之伉弗稱數也程子曰人雖不能無欲然當有以制之無以制之而惟欲之從則人道廢而入於禽獸矣</hi>
　與者許可之詞曰與者罪在公也<hi>范氏曰實驕伉而不制故不言及陸</hi>
　<hi>氏曰婦人從夫者也何夫人之伉公失為夫之道也劉氏曰不言及而言與猶匹夫匹婦之相與云爾</hi>
　按齊詩惡<hi>去聲</hi>魯桓微弱不能防閑文姜使至淫亂為<lb/>
　二國患而其詞曰敝笱在梁其魚唯唯齊子歸止其<lb/>
　從如水言公於齊姜委曲順從若水從地無所不可<lb/>
<pb n="48b"/>
　<hi>汪氏曰笱取魚器齊人以敝笱不能制大魚比桓公不能防閑文姜也</hi>故為亂者文姜<lb/>
　而春秋罪桓公治其本也易曰夫夫婦婦而家道正<lb/>
　夫不夫則婦不婦矣<hi>永嘉吕氏曰古人制禮尺寸不敢踰毫釐不敢越者夫豈强拂</hi>
　<hi>人之情性而以繁文末節為尚哉經國家定禍亂而在未然也泉水載衛女思歸而不可得載馳許穆夫</hi>
　<hi>人欲歸唁其兄而義不可夫人之適其國父母在日則有歸寧既終則大夫行聘問而已古人之制禮也</hi>
　<hi>嚴矣違此者未有不敗公之與夫人如齊是夫而不能夫也夫者以知帥人者也知不足以帥人而可謂之</hi>
　<hi>夫乎</hi>乾者夫道也以乗御為才坤者婦道也以順承為<lb/>
　事易著於乾坤述其理春秋施於桓公見其用<hi>孫氏曰濼</hi>
<pb n="49a"/>
　<hi>之㑹夫人在是也不言公及夫人㑹夫人之行甚矣不可言及也不可言及公弗能制也王氏曰言遂如</hi>
　<hi>齊見夫人由濼而往也薛氏曰不言及而言與何公不能制乎内而遂與之如齊曰與伉也齊侯虎狼也</hi>
　<hi>實有鳥獸之行齊魯之間非一日也以禮相見猶不保其無變况親與為非禮而又私狎之也張氏曰濼</hi>
　<hi>之㑹不言夫人者夫人不與行㑹禮也如齊不言及而言與者夫人伉也以見夫不夫婦不婦進退制於</hi>
　<hi>夫人也凡事之異於常者禍之所從起觀公與夫人如齊之書則見其違男女之常經而禍亂之所從生</hi>
　<hi>聖人謹禮於微慮患於早之意不可不察也臨川吴氏曰此行公往㑹齊侯爾夫人欲同往公不能制濼</hi>
　<hi>㑹禮畢夫人又欲從齊侯至齊夫婦既同出公不可獨反國故遂與之同如齊也汪氏曰與之為言乃黨</hi>
　<hi>與匹敵之意而不相屬之辭也故以尊及卑曰及以此及彼曰及皆及者為主僖公及夫人姜氏㑹齊侯</hi>
<pb n="49b"/>
　<hi>于陽榖以公及夫人夫人不敢專行也傳稱王奪子禽祝跪與詹父田又曰陳公子完與顓孫奔齊曰與</hi>
　<hi>則匹敵而無彼此尊卑之别也桓公與夫人姜氏如齊若曰夫人專行而公從之也易曰夫子制義從婦</hi>
　<hi>凶也桓公不能制義而從文姜以往其咎可知矣春秋以一字為褒貶豈不信哉○趙氏曰公羊云不言</hi>
　<hi>及夫人夫人外公也按聖人設教不應如此煩碎公羊之説非也王氏曰公羊經脱與字故辭費耳</hi>
夏四月丙子公薨于齊丁酉公之喪至自齊<lb/>
<hi>左傳公及文姜如齊齊侯通焉公謫之以告夏四月丙子享公使公子彭生乗公公薨于車魯人告于齊曰寡君畏君之威不敢寜居來修舊好禮成而不反無所歸咎惡於諸侯請以彭生除之齊人殺彭生○榖梁傳其地于外也薨稱公舉上也</hi>
<pb n="50a"/>
　魯公弑而薨者則以不地見其弑今書桓公薨于齊<lb/>
　豈不没其實乎前書公與夫人姜氏如齊後書夫人<lb/>
　孫<hi>音遜</hi>于齊去其姓氏而莊公不書即位則其實亦明<lb/>
　矣<hi>趙氏曰在外薨不以有故無故皆當書其地朱子曰孔子直書義在其中云公㑹齊侯于某公與夫</hi>
　<hi>人姜氏如齊公薨于齊公之喪至自齊夫人孫于齊此等顯然在目雖無傳亦可曉張氏曰春秋書魯君</hi>
　<hi>見弑之例有二在内則不書地以存其實在外則不容不書其地而以上下文之特異者見之此先書公</hi>
　<hi>與夫人姜氏如齊而明年書夫人孫于齊則桓公之不得其死昭然矣石氏曰其以喪致痛之也蜀杜氏</hi>
　<hi>曰仁者為國之本三綱五常所由出也禮者人倫之本君臣上下所由正也隱將授桓而弑之非仁也適</hi>
<pb n="50b"/>
　<hi>鄰國而以夫人行非禮也始以不仁而立終以非禮而亡春秋以為甚惡也或問桓公弑逆凡魯國之人</hi>
　<hi>皆宜與之絶齊人惡之宜矣春秋何以諱之曰公薨于齊又曰葬我君桓公哉此與名之曰幽厲雖孝子</hi>
　<hi>慈孫百世不能改孟子斷桀紂為匹夫之意異矣○茅堂胡氏曰春秋於隱不書葬於桓不書王諸侯來</hi>
　<hi>朝而黜其爵冡宰來聘而書其名若此類治桓之罪嚴矣豈特與名為幽厲指為匹夫比乎齊人以私殺</hi>
　<hi>桓非以賊討之也其曰葬我君桓公又以見天王方伯魯臣子之罪矣非聖人誰能修之髙氏曰桓弑立</hi>
　<hi>不免見殺於人天理亦不僭矣春秋不以討賊書者齊襄殺之非討弑隱之罪不以賊討所以絶無已之</hi>
　<hi>亂也濼之㑹不書夫人出以遂如齊見之喪至不書夫人入以孫于齊見之不與其出不與其入聖人之</hi>
　<hi>意微矣廬陵李氏曰桓公在位十有八年首亂兄弟之倫而天理隳終瀆夫婦之倫而人理喪魯國亂臣</hi>
<pb n="51a"/>
　<hi>賊子之禍接蹟於史冊實始於此故春秋一書再書又屢書以貶之不書王者十四年去秋冬者二年貶</hi>
　<hi>宰糾之聘誅滕子榖鄧邾牟葛之朝紀大水雨雪無氷日食之災志有年之異其意亦備矣其憂亦深矣</hi>
　<hi>然其為人往往亦不義而得衆故即位之一年棄許田以結鄭而有垂越之成二年因宋賂以立督而有</hi>
　<hi>于稷之㑹三年假姻好以協齊而有嬴之㑹讙之㑹弟年之來矣及其得志天王屢聘遠國屢朝於是宋</hi>
　<hi>之戰紀之戰伐邾納突無所不至自以為莫已害矣孰知禍之起於帷薄哉此葢天理之應也胡氏曰隱</hi>
　<hi>公之讐在内在内者討于是春秋於桓公書葬其亦隱然以為足以快魯國臣子之心哉彼三傳之説何</hi>
　<hi>足以知之</hi>
秋七月<lb/>
<pb n="51b"/>
　附録<hi>左傳秋齊侯師于首止子亹㑹之髙渠彌相七月戊戌齊人殺子亹而轘髙渠彌祭仲逆鄭子</hi>
　<hi>于陳而立之是行也祭仲知之故稱疾不往人曰祭仲以知免仲曰信也○周公欲弑莊王而立王子克</hi>
　<hi>辛伯告王遂與王殺周公黒肩王子克奔燕初子儀有寵於桓王桓王屬諸周公辛伯諫曰並后匹嫡兩</hi>
　<hi>政耦國亂之本也周公弗從故及</hi>
冬十有二月己丑葬我君桓公<lb/>
<hi>公羊傳賊未討何以書葬讎在外也讎在外則何以書葬君子辭也榖梁傳葬我君接上下也君弑賊不討不書葬此其言葬何也不責踰國而討于是也桓公葬而後舉諡諡所以成徳也於卒事乎加之矣知者慮義者行仁者守有此三者備然後可以㑹矣趙氏曰葬稱我君而後舉諡臣子之敬辭也不然則恐涉他國之君而<pb n="52a"/>近於不敬矣</hi>
　公羊曰賊未討何以書葬讎在外也榖梁子曰讎在<lb/>
　外者不責踰國而討于是也<hi>范氏曰時齊强大非臣子所能討陸氏曰賊在</hi>
　<hi>異國故可葬陳氏曰見殺於他邦雖讎不復書葬</hi>夫桓公之讎在齊則外也<lb/>
　隱公之讎在魯則内也在外者不責其踰國固有任<lb/>
　之者矣在内者討如是此春秋之法也故十八年書<lb/>
　王而桓公書葬惟可與權者其知之矣<hi>茅堂胡氏曰桓公薨于齊</hi>
　<hi>賊未討而書葬何也桓公弑君之賊其討宜也然齊人自以其私憤殺之非討其弑君之罪又聖人於魯</hi>
<pb n="52b"/>
　<hi>事有君臣之義難以明著其罪也桓書其葬而桓之罪顯矣如蔡般弑君父之賊也楚䖍誘討兩皆書名</hi>
　<hi>亦此意也家氏曰桓簒國之賊魯臣子不能為隱復讎今死於鄰國受斃艷妻自其身而言固為不幸自</hi>
　<hi>天討而言與州吁之死於陳陳陀之死於蔡殆無以異春秋誅姜氏葬桓公明桓之死與隱異也汪氏曰</hi>
　<hi>春秋君弑而書葬者有九衞桓齊襄陳靈則賊已誅者也鄭僖齊悼則經不書弑者也蔡景之葬徧刺天</hi>
　<hi>下之諸侯也許悍之葬不使止為弑父也蔡靈讎在外而亦弑逆之賊與魯桓同楚䖍之殞於比亦猶齊</hi>
　<hi>諸兒之殞於無知也蔡昭讎在内賊已討而賊微不書且以蔡昭背楚誑吴應受斃於盜賊也聖人之書</hi>
　<hi>法如化工之生物其筆削無不適於天理之當然也或者乃謂桓公之葬魯人但以殺彭生為賊已討夫</hi>
　<hi>賊不討而不葬孔子削之也非謂魯人不葬也苟謂臣子葬之即書于經則晉欒書葬厲公于翼東門之</hi>
<pb n="53a"/>
　<hi>外齊崔杼葬莊公于士孫之里何以不書葬耶</hi>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="53b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　春秋大全卷六<lb/>
</p>
<p>
</p>
  </div>
</body>
</text>
</TEI>