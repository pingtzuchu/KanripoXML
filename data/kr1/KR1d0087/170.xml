<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>五禮通考卷一百六十</head> <lb/>
    <p>
<pb n="1a"/>
欽定四庫全書<lb/>
　五禮通考卷一百六十<lb/>
　　　　　　　　　　　刑部尚書秦蕙田撰<lb/>
　　嘉禮三十三<lb/>
　　　饗燕禮<lb/>
　　　　蕙田案三代以後封建廢而饗燕之禮亦亡<lb/>
　　　　惟天子宴羣臣之禮累代相承不廢猶有鹿<lb/>
　　　　鳴天保之遺意焉漢魏有元正朝㑹晉有冬<lb/>
<pb n="1b"/>
　　　　至小㑹唐以後乃有聖節朝㑹皆於稱賀之<lb/>
　　　　後備設筵宴謂之大宴其立春上元寒食上<lb/>
　　　　已四月八日重午七夕中秋重九諸節亦有<lb/>
　　　　賜宴而或宴或否代各不同其天子特宴宰<lb/>
　　　　輔侍從諸臣無常期謂之曲宴至如國有大<lb/>
　　　　慶及大禮告成宫室落成之類亦多設宴雖<lb/>
　　　　未必盡合於古禮而可以通上下之情示慈<lb/>
　　　　惠之意亦太平盛事也至於宴蕃國主及使<lb/>
<pb n="2a"/>
　　　　臣則入賔禮凱旋勞軍閲武饗射則入軍禮<lb/>
　　　　廵幸宴犒外官見辭幸勲戚第之類皆不常<lb/>
　　　　有且非宴饗之正故不及云<lb/>
漢書高帝本紀四年十一月西入關至櫟陽存問父老<lb/>
置酒留四日<lb/>
　　　　蕙田案此廵幸設宴之始後代天子廵幸宴<lb/>
　　　　勞從官及所過郡縣吏人史册所載甚多别<lb/>
　　　　見廵狩門此特志其縁起<lb/>
<pb n="2b"/>
五年夏五月帝置酒雒陽南宫　六年三月上置酒封<lb/>
雍齒因趣丞相急定功行封<lb/>
叔孫通傳漢七年長樂宫成諸侯羣臣朝十月至禮畢<lb/>
盡伏置法酒諸侍坐殿上皆伏抑首以尊卑次起上夀<lb/>
觴九行謁者言罷酒御史執法舉不如儀者輒引去竟<lb/>
朝置酒無敢諠譁失禮者<lb/>
　丘氏濬曰此後世大朝賀宴會之禮所由起自漢行<lb/>
　嵗首慶賀禮魏晉以後又有賀冬至禮唐中葉又有<lb/>
<pb n="3a"/>
　所謂賀生日禮皆於是日行禮畢設大宴以享百官<lb/>
　　　　蕙田案此嵗首大宴之始亦宫室落成設宴<lb/>
　　　　之始<lb/>
史記高祖本紀九年未央宫成高祖大朝諸侯羣臣置<lb/>
酒未央前殿高祖奉玉巵起為太上皇夀曰始大人常<lb/>
以臣無賴不能治産業不如仲力今某之業所就孰與<lb/>
仲多殿上羣臣皆呼萬嵗大笑為樂<lb/>
　　　　蕙田案此於大宴捧觴為太上皇夀<lb/>
<pb n="3b"/>
漢書高祖本紀十二年冬十月上破布軍於㑹缶還過<lb/>
沛留置酒沛宫悉召故人父老子弟佐酒發沛中兒得<lb/>
百二十人教之歌酒酣上擊筑自歌曰大風起兮雲飛<lb/>
揚威加海内兮歸故鄉安得猛士兮守四方令兒皆和<lb/>
習之乃以沛為湯沐邑復其民世世無有所與沛父老<lb/>
諸母故人日樂飲極歡道舊故為笑樂十餘日上欲去<lb/>
沛父兄固請上曰吾人衆多父兄不能給乃去沛中空<lb/>
縣皆之邑西獻上留止張飲三日<lb/>
<pb n="4a"/>
　　　　蕙田案此幸故里設宴之始<lb/>
三輔黄圖武帝建柏梁臺羣臣能賦七字者賜上座<lb/>
　　　　蕙田案此曲宴詞臣之始<lb/>
王尊傳成帝即位尊劾奏丞相匡衡正月行幸曲臺臨<lb/>
饗罷衞士衡與中二千石大鴻臚賞等㑹坐殿門下衡<lb/>
南鄉賞等西鄉衡更為賞布東鄉席起立延賞坐私語<lb/>
如食頃衡知行臨百官共職萬衆㑹聚而設不正之席<lb/>
使下坐上相比為小惠於公門之下動不中禮亂朝廷<lb/>
<pb n="4b"/>
爵秩之位有詔弗治於是衡慙懼免冠謝罪上丞相侯<lb/>
印綬<lb/>
續漢書禮儀志季冬饗遣故衛士儀百官㑹位定謁者<lb/>
持節引故衛士入自端門衛司馬執幡鉦䕶行行定侍<lb/>
御史持節慰勞以詔問所疾苦受其章奏所欲言畢饗<lb/>
賜作樂觀以角牴樂闋罷遣勸以農桑百官賀正月二<lb/>
千石以上上殿稱萬嵗舉觴御坐前司空奉羮大司農<lb/>
奉飯奏食舉之樂百官受賜宴饗大作樂其每朔惟十<lb/>
<pb n="5a"/>
月旦從故事者高祖定秦之月元年嵗首也<lb/>
通鑑綱目安帝永初三年十二月詔饗遣衛士勿設戲<lb/>
作樂<lb/>
後漢書桓帝本紀延熹元年五月己酉大㑹公卿以下<lb/>
賞賜各有差<lb/>
冊府元龜先主初入蜀於涪大㑹置酒作樂<lb/>
　　　　　　　　　　右兩漢宴饗<lb/>
南齊書禮志魏武都鄴正㑹用漢儀後魏文修洛陽宫<lb/>
<pb n="5b"/>
室權都許昌宫殿狹小元日於城南立氊殿青帷以為<lb/>
門設樂饗㑹後還洛陽依漢舊事<lb/>
魏氏春秋甘露元年二月丙辰帝宴羣臣於太極東堂<lb/>
與侍中荀顗尚書崔贊袁亮鍾毓給事中中書令虞松<lb/>
等並講述禮典遂言帝王優劣之差<lb/>
晉書禮志武帝更定元㑹儀夜漏未盡七刻謂之晨賀<lb/>
晝漏上三刻更出百官奉夀酒謂之晝㑹　冬至日受<lb/>
方國及百僚稱賀因小㑹<lb/>
<pb n="6a"/>
　　　　蕙田案元㑹儀及樂章詳見朝賀門<lb/>
明帝本紀太寧元年三月戊寅朔改元停享宴之禮懸<lb/>
而不樂　二年春正月丁丑帝臨朝停享宴之禮懸而<lb/>
不樂<lb/>
宋書明帝本紀泰豫元年春正月甲寅朔上有疾不朝<lb/>
㑹<lb/>
南齊書髙帝本紀建元元年秋九月戊申車駕幸宣武<lb/>
堂宴㑹詔諸王公以下賦詩　二年春三月車駕幸樂<lb/>
<pb n="6b"/>
游苑宴王公以下賦詩<lb/>
武帝本紀永明二年八月丙午車駕幸舊宫小㑹設金<lb/>
石樂在位者賦詩　四年閠正月甲寅以藉田禮畢車<lb/>
駕幸閲武堂勞酒小㑹　五年三月戊子車駕幸芳林<lb/>
園禊宴九月己丑詔曰九日出商飈館登高宴羣臣辛<lb/>
卯車駕幸商飈館<lb/>
　　　　蕙田案上已九日宴羣臣始此<lb/>
梁書武帝本紀大同十年春三月庚戌幸回賔亭宴帝<lb/>
<pb n="7a"/>
鄉故老<lb/>
太清元年五月丁酉車駕幸徳陽堂宴羣臣設絲竹樂<lb/>
陳書武帝本紀永定二年冬十二月丙寅髙祖於太極<lb/>
殿東堂宴羣臣設金石之樂以路寢告成也<lb/>
宣帝本紀太建四年冬十二月壬寅甘露降樂遊苑甲<lb/>
辰輿駕幸樂游苑採甘露宴羣臣　七年閏九月甘露<lb/>
頻降樂遊苑丁未輿駕幸樂遊苑採甘露宴羣臣<lb/>
魏書明元帝本紀永興四年四月乙未宴羣臣於西宫<lb/>
<pb n="7b"/>
使各獻直言　五年十一月大享於西宫<lb/>
神瑞二年二月丁亥大享於西宫<lb/>
泰常七年二月丙戌車駕還宫大享於西宫<lb/>
太武帝本紀始光二年九月永安安樂二殿成丁卯大<lb/>
享以落之<lb/>
文成帝本紀太安四年九月辛亥太華殿成丙寅享羣臣<lb/>
孝文帝本紀太和九年正月癸未大享羣臣於太華殿<lb/>
班賜皇誥　十年正月癸亥朔帝始服衮冕朝享萬國<lb/>
<pb n="8a"/>
　十六年正月戊午朔享羣臣於太華殿十月庚戌太<lb/>
極殿成大享羣臣　十七年正月壬子朔帝享百寮於<lb/>
太極殿　十八年夏五月乙亥詔罷五月五日七月七<lb/>
日饗<lb/>
　　　　蕙田案重午七夕之宴未詳始於何時<lb/>
宣武帝本紀景明三年十二月壬寅饗羣臣於太極前<lb/>
殿<lb/>
出帝本紀太昌二年正月庚寅朔朝享羣臣於太極殿<lb/>
<pb n="8b"/>
北齊書文宣帝本紀天保九年十一月甲午帝至自晉<lb/>
陽登三臺御乾象殿朝宴羣臣並命賦詩<lb/>
北周書明帝本紀武成二年春正月癸丑朔大㑹羣臣<lb/>
於紫極殿始用百戲焉三月辛酉重陽閣成㑹羣公列<lb/>
將卿大夫於芳林園賜錢帛各有差<lb/>
武帝本紀天和元年春正月辛巳路寢成幸之令羣臣<lb/>
賦古詩京邑耆老並預㑹焉　三年春三月丁未大㑹<lb/>
百寮及四方賔客於路寢<lb/>
<pb n="9a"/>
建徳六年夏四月庚戌大㑹羣臣及諸蕃客於路寢<lb/>
隋書高祖本紀開皇三年三月庚申宴百寮　十二年<lb/>
十一月辛亥有事於南郊壬子宴百寮頒賜各有差<lb/>
煬帝本紀大業十一年正月甲午朔大享百寮<lb/>
　　　　　　　　　　右魏晉至隋宴饗<lb/>
唐開元禮皇帝正至受羣臣朝賀并㑹儀　皇帝千秋<lb/>
節受羣臣朝賀并㑹儀<hi>俱見朝賀門</hi>
冊府元龜武徳元年五月戊申宴羣臣賜帛各有差八<lb/>
<pb n="9b"/>
月庚子設宴三品以上賜雜綵各有差　二年二月癸<lb/>
巳宴羣臣臨奏九部樂賜錢各有差極歡而罷　三年<lb/>
七月戊辰宴羣臣八月庚戌宴羣臣奏九部樂於庭賜<lb/>
布帛各有差　四年五月癸亥宴五品以上奏九部樂<lb/>
於庭七月戊辰宴羣臣奏九部樂於庭帝舉酒屬百官<lb/>
極歡乃罷賜錢帛各有差　五年正月壬子幸昆明池<lb/>
宴從官賜帛各有差三月己酉宴羣臣賜帛各有差<lb/>
舊唐書髙祖本紀武徳六年春三月乙未幸昆明池宴<lb/>
<pb n="10a"/>
百官夏四月己未舊宅改為通義宫於是置酒高㑹賜<lb/>
從官帛各有差<lb/>
冊府元龜武徳六年三月己丑宴五品以上於昭徳殿<lb/>
賜帛各有差九月丙子宴五品以上於内苑舉酒以屬<lb/>
羣臣極歡而罷十月甲辰以有年宴羣臣賜物各有差<lb/>
　七年四月癸卯宴羣臣奏九部樂賜帛各有差　八<lb/>
年三月丁酉宴羣臣於𤣥武門陳倡優爛熳之伎四月<lb/>
丁未赤雀巢於殿門宴五品以上上頌者十餘人極歡<lb/>
<pb n="10b"/>
而罷五月乙巳宴五品以上及外戚於内殿賦詩賜綵<lb/>
極歡而罷　九年五月乙卯宴羣臣<lb/>
太宗以武徳九年八月甲子即位甲戌宴羣臣於顯徳<lb/>
殿前賜帛各有差<lb/>
舊唐書音樂志貞觀元年宴羣臣始奏秦王破陣之曲<lb/>
冊府元龜貞觀二年五月丙辰以夏麥大稔宴羣臣奏<lb/>
九部樂於庭賜帛各有差九月壬子宴羣臣奏九部樂<lb/>
賜帛各有差賜天下大酺三日慶有年也十一月甲子<lb/>
<pb n="11a"/>
宴羣臣賜帛各有差　三年正月甲子宴羣臣奏九部<lb/>
樂歌太平舞獅子於庭賜帛有差　四年二月己酉宴<lb/>
三品以上於中華殿三月戊辰宴三品以上於林光殿<lb/>
賜物各有差七月壬辰宴羣臣於芳華殿奏九部樂於<lb/>
庭帝大悦親舉酒以屬羣臣羣臣奉觴稱慶極歡而罷<lb/>
賜帛各有差　五年正月甲戌宴羣臣奏九部樂歌太<lb/>
平舞獅子賜從官帛各有差<lb/>
舊唐書音樂志貞觀六年太宗行幸慶善宫宴從臣於<lb/>
<pb n="11b"/>
渭水之濵賦詩十韻其宫即太宗降誕之所車駕臨幸<lb/>
每特感慶賞賜閭里有同漢之宛沛焉於是起居郎吕<lb/>
才以御製詩等於樂府被之管絃名為功成慶善樂之<lb/>
曲令兒童八佾皆進徳冠紫袴褶為九功之舞冬至享<lb/>
讌及國有大慶與七徳之舞皆奏於庭<lb/>
冊府元龜六年正月甲戌宴三品以上於百福殿賜物<lb/>
各有差二月戊寅宴三品以上於丹霄殿賜帛各有差<lb/>
閏八月己卯宴近臣於丹霄殿樓帝甚懽夜分乃散各<lb/>
<pb n="12a"/>
賜錢帛有差　七年正月癸巳宴三品以上於𤣥武門<lb/>
賜帛各有差　十一年正月壬辰宴五品以上於兩儀<lb/>
殿賜帛各有差三月庚子宴三品以上於西苑帝御龍<lb/>
舟汎於積翠池十一月庚戌宴五品以上於貞觀殿奏<lb/>
九部樂賜帛各有差　十三年正月庚子㑹羣臣奏功<lb/>
成慶善及破陣之樂　十四年正月己酉宴羣臣於𤣥<lb/>
武門奏倡優百戲之樂賜物各有差九月乙巳宴京官<lb/>
五品以上於兩儀殿奏九部之樂　十六年十一月乙<lb/>
<pb n="12b"/>
亥以輿駕還宫宴百寮奏十部樂先是伐高昌収其樂<lb/>
工付太常増九部樂為十部　十八年二月卒酉詔三<lb/>
品以上賜宴於𤣥武門帝既工𨽻書又好飛白於王衛<lb/>
之間别更立意遂觸類増長精妙絶倫每有新竒羣臣<lb/>
無不下拜啟請是日帝操筆作飛白書羣臣乗酒就帝<lb/>
手中相競散騎常侍劉洎登御牀引手然後得之其不<lb/>
得者咸稱洎登御床罪當死請引付法帝笑而言曰昔<lb/>
有媫妤辭輦今見常侍登牀五月甲戌詔司徒長孫無<lb/>
<pb n="13a"/>
忌以下十餘人於丹霄殿賜宴各賜膜皮<lb/>
舊唐書高宗本紀永徽元年春正月壬寅御太極殿受<lb/>
朝而不㑹<lb/>
冊府元龜永徽三年二月甲辰宴三品於百福殿帝舉<lb/>
酒極歡賜以錦綵各有差甲寅京城百姓以嵗旱帝避<lb/>
正寢撤膳遂降甘雨相率宴樂兼奏倡優百戲帝御安<lb/>
福門樓以觀之　五年四月癸巳宴文武羣官及麟遊<lb/>
縣老人於𤣥武門賜物各有差<lb/>
<pb n="13b"/>
顯慶元年正月己卯宴文武羣官及朝集使蕃客京城<lb/>
老人八十以上賜物各有差<lb/>
麟徳元年八月丙子帝自萬年宫還便幸舊宅丁丑宴<lb/>
羣臣賜物有差<lb/>
舊唐書髙宗本紀乾封元年春正月癸酉宴羣臣陳九<lb/>
部樂賜物有差日昳而罷<lb/>
册府元龜咸亨三年六月甲寅御冷泉亭子召許敬宗<lb/>
及東西臺三品舉酒作樂<lb/>
<pb n="14a"/>
舊唐書高宗本紀上元元年九月辛亥百寮具新服上<lb/>
宴之於麟徳殿<lb/>
儀鳳三年秋七月丁巳宴近臣諸親於咸亨殿<lb/>
調露二年春正月乙酉宴諸王諸司三品以上諸州都<lb/>
督刺史於雒城南門樓奏新造六合還淳之舞<lb/>
中宗本紀景龍三年春正月乙亥宴侍臣及近親於黎<lb/>
園亭宴侍臣學士九月壬戌幸九曲亭子宴侍臣學士<lb/>
　四年三月甲寅幸臨渭亭修禊飲賜羣臣栁棬以辟<lb/>
<pb n="14b"/>
惡四月丁亥上遊櫻桃園引中書門下五品以上諸司<lb/>
長官學士等嘗櫻桃便令馬上口摘置酒為樂乙未幸<lb/>
隆慶池結綵為樓宴侍臣泛舟戲樂<lb/>
𤣥宗本紀先天二年九月己卯宴王公百寮於承天門<lb/>
令左右於樓下撒金錢許中書門下五品以上官及諸<lb/>
司三品以上官争拾之<lb/>
冊府元龜開元十年正月乙巳御含元殿宴羣臣　十<lb/>
五年十一月庚子御含元殿宴羣臣　十六年十一月<lb/>
<pb n="15a"/>
丙午御含元殿宴羣臣<lb/>
舊唐書𤣥宗本紀開元十七年秋八月癸亥上以降誕<lb/>
日讌百僚於花萼樓<lb/>
　　　　蕙田案此聖節設宴之始自後開元二十三<lb/>
　　　　年二十四年二十五年二十八年天寳十四<lb/>
　　　　載俱以降誕日宴羣臣或在花萼樓或在廣<lb/>
　　　　達樓或在勤政樓至乾元元年於金明樓宴<lb/>
　　　　百官則在内禪之後<lb/>
<pb n="15b"/>
冊府元龜二十三年七月戊寅以藉田禮畢大置酒於<lb/>
應天門以㑹百官　二十五年正月己丑以望日命有<lb/>
司於勤政樓前樹燈宴羣臣於樓下<lb/>
　　　　蕙田案正月望日宴羣臣始見於此<lb/>
舊唐書𤣥宗本紀開元二十八年春正月壬寅以望日<lb/>
御勤政樓讌羣臣連夜燒燈㑹大雪而罷因命自今常<lb/>
以二月望日夜為之<lb/>
天寳四載春三月甲申宴羣臣於勤政樓<lb/>
<pb n="16a"/>
冊府元龜天寳四載二月勅今月十四十五十六日宜<lb/>
令中書門下及兩省供奉官諸司文官四品以上郎官<lb/>
御史節度採訪使等並於花萼樓下宴　五載正月勅<lb/>
今月十四十五十六日宜令中書門下及兩省供奉官<lb/>
文官四品以上武官三品以上正員並御史中丞嗣王<lb/>
郡王郎官御史節度使並於花萼樓下參宴不須入朝<lb/>
舊唐書𤣥宗本紀十三載三月丙午御躍龍殿門張樂<lb/>
宴羣臣極歡而罷壬戌御勤政樓大酺　十四載春三<lb/>
<pb n="16b"/>
月丙寅宴羣臣於勤政樓奏九部樂上賦詩效柏梁體<lb/>
冊府元龜乾元二年九月丙寅帝降誕日宴百官於宣<lb/>
政殿前賜絹三千匹<lb/>
寳應元年八月丁巳宴宰臣及師保常侍給舍中丞六<lb/>
尚書左右丞侍郎諸司長官等於延英殿賜物有差<lb/>
永泰元年正月辛亥宴宰臣及兩省五品以上御史臺<lb/>
五品以上尚書省四品以上等官及諸司長官於延英<lb/>
殿<lb/>
<pb n="17a"/>
大歴五年六月辛丑宴宰臣節度使六尚書御史大夫<lb/>
京兆尹於内殿　六年正月己夘宴宰臣及節度使六<lb/>
尚書御史大夫京兆尹判度支户部侍郎於内殿賜物<lb/>
有差　八年閏十一月癸亥宴宰臣及節度使轉運使<lb/>
御史大夫京兆尹判度支戸部侍郎於内殿　九年四<lb/>
月辛巳宴宰臣及諸節度使轉運使御史大夫京兆尹<lb/>
判度支户部侍郎及勲舊大臣於内殿賜物有差　十<lb/>
年八月乙亥宴宰臣及御史大夫節度使轉運使判度<lb/>
<pb n="17b"/>
支户部侍郎京兆尹於三殿　十三年正月甲戌帝御<lb/>
三殿宴宰臣及節度使轉運使判度支户部侍郎京兆<lb/>
尹等賜物有差二月庚辰帝御三殿宴侍臣五品以上<lb/>
御史臺五品以上尚書省四品以上及節度觀察在城<lb/>
判官等并宰臣勲臣兄弟等並赴㑹凡三日連宴錫賚<lb/>
極於豐厚　十四年二月壬辰帝御三殿宴宰臣及兩<lb/>
省供奉官并文武百寮賜物有差癸巳又御三殿宴至<lb/>
徳以來勲臣子弟及藩邸舊臣子弟賜物有差順時令<lb/>
<pb n="18a"/>
廣恩也<lb/>
舊唐書徳宗本紀貞元四年春正月甲寅宴羣臣於麟<lb/>
徳殿設九部樂内出舞馬上賦詩一章羣臣屬和九月<lb/>
丙午詔比者卿士内外左右朕躬朝夕公門勤勞庶務<lb/>
今方隅無事蒸庶小康其正月晦日三月三日九月九<lb/>
日三節日宜任文武百寮選勝地追賞為樂每節宰相<lb/>
及常參官共賜錢五百貫文翰林學士一百貫文左右<lb/>
神威神策等軍每廂共賜錢五百貫文金吾英武威逺<lb/>
<pb n="18b"/>
諸衛將軍共賜錢二百貫文客省奏事共賜錢一百貫<lb/>
文委度支每節前五日支付永為常式癸丑賜百寮宴<lb/>
於曲江亭仍在重陽賜宴詩六韻賜之羣臣畢和上品<lb/>
其優劣以劉太真李紓為上等鮑防于邵為次等張濛<lb/>
殷亮等二十人又次之惟李晟馬燧李泌三宰相之詩<lb/>
不加優劣　六年春二月戊辰朔百寮㑹宴於曲江亭<lb/>
上賦中和節羣臣賜宴七韻三月庚子百寮宴於曲江<lb/>
亭上賦上已詩一篇賜之<lb/>
<pb n="19a"/>
　　　　蕙田案徳宗移正月晦日宴於二月朔改名<lb/>
　　　　中和節<lb/>
冊府元龜貞元八年正月詔三節宴集先已賜諸衛將<lb/>
軍錢其部率以下可賜錢百千八月詔九日宴㑹宜罷<lb/>
舊唐書徳宗本紀九年春二月庚戌朔先是宰相以三<lb/>
節次宴府縣有供帳之弊請以宴錢分給各令諸司選<lb/>
勝宴㑹從之是日中和節宰相宴於曲江亭諸司隨便<lb/>
自是分宴焉秋九月己卯罷九日宴以太師晟䘮也<lb/>
<pb n="19b"/>
十年秋九月戊子賜百寮九日宴上賦詩賜之<lb/>
冊府元龜十年九月十日以重陽宴賜百寮追賞初九<lb/>
日以雨罷宴及是方㑹宴<lb/>
舊唐書徳宗本紀十一年春三月辛未賜宰臣兩省供<lb/>
奉官宴於曲江亭秋九月己卯賜宰臣兩省供奉官宴<lb/>
於曲江亭賦詩六韻賜之<lb/>
冊府元龜十二年二月己卯寒食節帝御麟徳殿之東<lb/>
亭觀武臣及勲戚子弟㑹毬兼賜宰臣讌饌於宰臣位<lb/>
<pb n="20a"/>
後施畫屏風圖漢魏名相仍紀其嘉言美行題之於下<lb/>
宰臣各賜錦綵百疋銀瓶盤各一具其從官直省各有<lb/>
差<lb/>
　　　　蕙田案寒食節賜宴始此<lb/>
舊唐書徳宗本紀十三年春二月丁巳賜宰臣兩省供<lb/>
奉官宴於曲江亭秋九月辛卯九日宴宰臣百官於曲<lb/>
江亭上賦詩以賜之　十四年春二月戊午上御麟徳<lb/>
殿宴文武百寮初奏破陣樂徧奏九部樂及宫中歌舞<lb/>
<pb n="20b"/>
妓十數人列於庭先是上制中和樂舞曲是日奏之日<lb/>
晏方罷比詔二月一日中和節宴以雨雪改用此日上<lb/>
又賦仲春麟徳殿宴羣臣詩八韻頒賜羣臣有差<lb/>
冊府元龜十四年二月壬子朔以雨雪不克宴㑹改俟<lb/>
他日九月重陽節以襄陽節度樊澤卒廢朝其百官宴<lb/>
享宜改取十一日<lb/>
舊唐書徳宗本紀十五年春二月罷中和節宴㑹年凶<lb/>
故也癸卯罷三月羣臣宴賞嵗饑也<lb/>
<pb n="21a"/>
冊府元龜十五年九月詔罷今年重陽日宴會是日吳<lb/>
少誠逆徒圍許州　十六年正月詔罷今年中和節宴<lb/>
㑹二月詔罷今年三月三日宴㑹九月壬寅駙馬都尉<lb/>
郭曖卒罷九日宴會<lb/>
舊唐書徳宗本紀十七年春二月癸巳朔賜羣臣宴於<lb/>
曲江亭上賦中和節賜宴曲江詩六韻賜之三月乙丑<lb/>
賜羣臣宴於曲江亭秋九月戊辰賜羣臣宴於曲江亭<lb/>
上賦九日賜宴曲江詩六韻賜之　十八年春二月戊<lb/>
<pb n="21b"/>
子朔賜羣臣宴於馬璘之山池三月乙丑賜羣臣宴於<lb/>
馬璘之山池秋九月癸亥賜羣臣宴於馬璘山池上賦<lb/>
九日賜宴詩六韻賜之　十九年春二月壬午朔賜宴<lb/>
於馬璘之山池<lb/>
　　　　蕙田案時馬璘宅已没入官為奉誠園故賜<lb/>
　　　　羣臣宴於此<lb/>
冊府元龜十九年三月上巳賜中書門下及兩省供奉<lb/>
官㑹宴於馬璘池亭<lb/>
<pb n="22a"/>
舊唐書徳宗本紀二十年春二月丙午朔罷中和節宴<lb/>
嵗儉也九月庚辰賜羣臣宴於馬璘山池<lb/>
憲宗本紀元和二年春正月丁巳停中和重陽二節賜<lb/>
宴其上巳宴仍舊賜之二月丁丑寒食節宴羣臣於麟<lb/>
徳殿賜物有差<lb/>
冊府元龜元和二年三月上巳節賜宰臣百寮合宴於<lb/>
曲江亭<lb/>
舊唐書憲宗本紀七年三月辛酉以惠昭太子葬罷曲<lb/>
<pb n="22b"/>
江上已宴<lb/>
冊府元龜七年九月甲子重陽節賜百官宴於曲江<lb/>
八年九月戊午賜羣臣宴於曲江　九年九月壬午重<lb/>
陽節賜百官宴於曲江　十一年七月丙寅權停重陽<lb/>
日曲江賜宴　十二年八月癸未勅今年重陽日公卿<lb/>
宴宜權停　十三年二月乙亥御麟徳殿宴宰臣及太<lb/>
子三少六尚書左右丞侍郎御史中丞中書門下省五<lb/>
品以上官翰林學士京兆尹度支鹽鐵使左右金吾將<lb/>
<pb n="23a"/>
軍威逺皇城六軍及諸衛大將軍駙焉都尉諸道朝覲<lb/>
節度使公主郡主等觀擊鞠角觝之戲大合樂極歡而<lb/>
罷以錦綵銀器頒賜有差丙子又召宰相師保中丞京<lb/>
尹度支鹽鐵使並入内觀諸親及軍使㑹鞠　十四年<lb/>
三月乙酉宴文武百寮於麟徳殿丙戌又宴宰輔及大<lb/>
臣翰林學士於禁中<lb/>
舊唐書穆宗本紀元和十五年九月戊申以重陽節曲<lb/>
宴郭釗兄弟貴戚主壻等於宣和殿<lb/>
<pb n="23b"/>
長慶元年二月辛卯寒食節宴羣臣於麟徳殿頒賜有<lb/>
差　三年三月丁巳朔宰臣百寮賜宴於曲江亭九月<lb/>
賜宰臣百寮重九宴於曲江亭<lb/>
冊府元龜長慶三年時韋綬為太子侍讀綬之在書府<lb/>
遇重陽日百官有曲江之宴特請與集賢學士等别為<lb/>
一㑹從之<lb/>
舊唐書敬宗本紀寳歴元年春三月宴羣臣於三殿<lb/>
二年春二月丁巳寒食節三殿宴羣臣自戊午至庚申<lb/>
<pb n="24a"/>
方止三月甲戌賜宰臣百寮上巳宴於曲江亭<lb/>
文宗本紀太和六年正月乙未朔以久雪廢元㑹二月<lb/>
己丑寒食節上宴羣臣於麟徳殿　八年三月甲寅上<lb/>
巳賜羣臣宴於曲江亭　九年冬十月壬午賜羣臣宴<lb/>
於曲江亭<lb/>
冊府元龜開成元年二月京兆尹歸融因對奏上巳日<lb/>
曲江宴縁初遇雨公主出降物力不辦請改日帝曰去<lb/>
年重陽改就九月十九日未失重九之意今上巳日改<lb/>
<pb n="24b"/>
取十三日可乎融受命而退<lb/>
舊唐書文宗本紀開成二年三月丙寅罷曲江宴八月<lb/>
敕慶成節宜令京兆尹准上巳重陽例於曲江㑹文武<lb/>
百寮延英奉觴宜權停十月庚子慶成節賜羣臣宴於<lb/>
曲江　三年十月甲子慶成節命中人以酒酺仙韶樂<lb/>
賜羣臣宴於曲江亭　四年正月丁卯夜於咸泰殿觀<lb/>
燈作樂三宫太傅諸公等畢㑹三月乙酉賜羣臣上巳<lb/>
宴於曲江冬十月戊午慶成節賜羣臣宴於曲江亭<lb/>
<pb n="25a"/>
武宗本紀㑹昌二年五月敕慶成節百官率醵外别賜<lb/>
錢三百貫以備素食合宴仍令京兆府供帳用追集坊<lb/>
市樂人<lb/>
　　　　蕙田案唐時宴饗羣臣見於舊唐書及册府<lb/>
　　　　元龜者多矣元旦冬至朝㑹大宴也正月望<lb/>
　　　　日及晦日<hi>徳宗改於二月朔名中和節</hi>上巳寒食重陽及<lb/>
　　　　誕聖節俱有賜宴節宴也若無事而宴宰臣<lb/>
　　　　及三品四品五品以上不為定期即宋之曲<lb/>
<pb n="25b"/>
　　　　宴也開元禮及唐書禮樂志惟有元至及千<lb/>
　　　　秋節饗㑹儀注其餘皆無之今摭採舊書及<lb/>
　　　　册府元龜所載以存一代之制至於外臣朝<lb/>
　　　　辭及勲臣特宴概不及焉<lb/>
　　　　　　　　　　右唐宴饗<lb/>
冊府元龜後唐同光元年八月癸卯以内園新殿成名<lb/>
曰長春殿宴大臣賜分物有差十月辛巳萬夀節宴長<lb/>
春殿賜百官分物己亥宴於崇元殿十二月丁亥宴羣<lb/>
<pb n="26a"/>
臣於嘉慶殿　二年四月庚辰宴武臣於嘉慶殿九月<lb/>
癸卯宴大臣於長春殿丁未又宴羣臣於嘉慶殿十月<lb/>
丙寅朔宴大臣於嘉慶殿丁亥宴羣臣於長春殿壬辰<lb/>
嘉慶殿宴近臣十一月丙寅朔宴大臣於嘉慶殿戊子<lb/>
宴羣臣於嘉慶殿壬辰宴近臣於嘉慶殿　三年閏十<lb/>
二月庚午宴諸王武臣於長春殿始聴樂　四年二月<lb/>
戊子朔宴武臣於嘉慶殿<lb/>
天成元年五月甲戌宴文武百寮於長春殿　二年二<lb/>
<pb n="26b"/>
月癸未宴武臣於長春殿三月壬子朔幸㑹節園宰相<lb/>
樞宻使及節度使在京者共進錢絹請宴四月戊子幸<lb/>
㑹節園召宰臣學士在京勲臣赴宴八月戊戌宴宰相<lb/>
學士及勲臣於長春殿九月己未宴在京藩侯郡守於<lb/>
長春殿各有頒賜甲子宴羣臣於長春殿賜物有差乙<lb/>
丑宴樞宻使及在京節度使内諸司使等於長春殿十<lb/>
月乙未帝在汴宴宰臣學士諸將校等於玉華殿丁酉<lb/>
宴羣臣於玉華殿乙巳宴於元徳殿　三年二月辛巳<lb/>
<pb n="27a"/>
宴從臣於玉華殿戊戌開社宴於玉華殿三月戊申宴<lb/>
百寮於玉華殿丁卯宴從臣於南莊八月戊戌宴侍臣<lb/>
於玉華殿九月乙丑帝在汴宴百辟於玉華殿十一月<lb/>
壬午宴宰臣學士及東都留守孔循於麟趾殿　四年<lb/>
三月乙酉宴宰相在京節度使於中興殿辛卯宴百辟<lb/>
於長春殿丙申幸㑹節園召從臣赴宴四月丙午宴於<lb/>
中興殿八月戊戌宴勲臣於廣夀殿丁巳宴大臣於長<lb/>
春殿九月乙酉宴羣臣於長春殿十一月戊辰宴勲臣<lb/>
<pb n="27b"/>
於廣夀殿<lb/>
長興元年二月乙未宴羣臣於長春殿酬郊祀行事也<lb/>
二月丁卯幸㑹節園宴宰相及諸道入覲節度使賜物<lb/>
有差四月己亥幸㑹節園宴大臣至暮歸宫六月宴羣<lb/>
臣於長春殿九月壬申宴百官於長春殿　二年三月<lb/>
己亥宴羣臣於長春殿賜物有差四月丁酉幸㑹節園<lb/>
宴宰臣親王内臣及在京侯伯五月癸酉宴羣臣於長<lb/>
春殿九月丁酉宴百寮於長春殿十二月己巳宴近臣<lb/>
<pb n="28a"/>
於長春殿　三年二月戊午宴羣臣於長春殿四月宴<lb/>
羣臣於長春殿九月壬辰宴羣臣於長春殿教坊進新<lb/>
曲奏畢賜名長興殿　四年三月辛卯宴百寮於長春<lb/>
殿十一月癸未宴近臣及諸軍將校於中興殿<lb/>
清泰元年五月甲寅宴羣臣於長春殿　二年三月丙<lb/>
午宴羣臣於長春殿宰臣樞宻使前任節度使六統軍<lb/>
進捧觴獻夀日夕而罷辛酉宰臣學士皇子樞宻宣徽<lb/>
使侍衛馬歩都指揮使共進錢五十萬絹五百疋請開<lb/>
<pb n="28b"/>
宴<lb/>
五代史晉本紀天福六年二月戊申停買宴錢<lb/>
　　　　蕙田案宴饗之禮以示慈惠五季之臣争進<lb/>
　　　　錢以求開宴非禮甚矣晉祖罷之是也<lb/>
冊府元龜後晉天福六年五月甲戌宴羣臣於永福殿<lb/>
七月甲戌宴宰臣前任見任節度刺史統軍行軍副使<lb/>
於永福殿八月戊申宴文武百官於武徳殿九月庚辰<lb/>
宴文武百官於武徳殿諸道進奉使來朝者亦與焉十<lb/>
<pb n="29a"/>
月壬寅宴宰臣節度防禦團練使刺史統軍行軍副使<lb/>
於畫堂十一月乙亥宴宰臣節度防禦團練使刺史統<lb/>
軍行軍副使諸軍指揮使於文思殿諸道進奉使亦與<lb/>
焉　七年二月己丑御武徳殿開宴乙未御文思殿開<lb/>
宴三月丙子御文思殿宴宰臣前任見任節度使刺史<lb/>
行軍副使統軍諸軍都指揮使閏三月丁未御崇徳殿<lb/>
宴宰臣前任見任節度防禦團練刺史統軍行軍副使<lb/>
都指揮使四月丙辰宴宰臣節度防禦團練刺史行軍<lb/>
<pb n="29b"/>
副使統軍諸軍都指揮使於崇徳殿<lb/>
後漢乾祐三年三月丙午嘉慶節羣臣入相國寺齊賜<lb/>
教坊樂甲寅入朝侯伯髙行周以下以皇帝初舉樂獻<lb/>
銀縑千計請開御筵謂之買宴戊午宴羣臣於永福殿<lb/>
入覲諸侯貢獻上夀内樂百戲日宴而罷<lb/>
後周廣順元年三月壬午宴羣臣於廣政殿四月戊申<lb/>
幸城南園賜從官酒食未時還宫五月壬午幸城南園<lb/>
賜從官酒食八月乙未幸班荆館賜從官酒食丙午宴<lb/>
<pb n="30a"/>
羣臣於永福殿始舉樂十月壬辰幸城南園賜從官王<lb/>
饒王彦超等酒食午後還宫十二月乙未帝幸城西園<lb/>
賜從官酒食申時還宫丙辰幸城南園賜從官酒食申<lb/>
時還宫　二年正月甲子宴宰相勲臣於廣政殿三月<lb/>
庚申幸城南園召宰相近臣諸統軍射己卯宴羣臣於<lb/>
永福殿八月丙申宴羣臣於永福殿九月甲寅朔宴宰<lb/>
臣前任藩侯郡守諸軍將校於廣政殿十月丙戌幸南<lb/>
園賜從官酒食庚子幸樞宻院召近臣賜酒食十二月<lb/>
<pb n="30b"/>
己亥宴於廣政殿　三年正月壬子朔朝賀畢御永福<lb/>
殿百寮稱觴獻夀舉教坊樂辛巳幸城南園賜從官酒<lb/>
食閏正月癸未宴見任前任節度防禦等使諸軍大將<lb/>
於廣政殿戊戌宴宰臣見任前任藩臣諸軍将校於廣<lb/>
政殿壬寅幸城南園賜從官酒食二月壬午宴宰臣前<lb/>
任藩帥禁衛大將於廣政殿三月甲午宴宰臣前任藩<lb/>
帥禁衛大將於廣政殿丙午宴羣臣於永福殿戊申幸<lb/>
城南園賜從官酒食四月乙丑幸城南園賜酒食五月<lb/>
<pb n="31a"/>
甲申宴宰相於廣政殿乙丑宴在京文武將相於廣政<lb/>
殿壬寅幸城南園賜從官酒食七月丙午幸城南園賜<lb/>
從官酒食八月甲寅宴文武將相於廣政殿丙寅宴羣<lb/>
臣於永福殿十月丙辰幸城南園又幸城西園賜從官<lb/>
酒食<lb/>
顯徳元年七月甲戌宴文武百寮於永福殿八月癸丑<lb/>
宴文武百官於永福殿九月戊戌御永福殿宴文武臣<lb/>
寮　二年八月甲寅内庫法酒初熱帝面賜宰臣樞宻<lb/>
<pb n="31b"/>
使以下數爵而止九月甲子宴宰臣樞宻使侍衛諸將<lb/>
以下食於萬嵗殿　三年十一月辛卯宴於廣政殿<lb/>
四年二月辛酉詔文武百官今後凡遇入閤日宜賜廊<lb/>
飡五月乙巳宴文武百寮於廣政殿八月乙卯朔御崇<lb/>
元殿文武百官入閤既罷賜百官廊飡時帝御廣徳殿<lb/>
西樓以觀焉命中黄門閲視酒饌無不精腆九月庚戌<lb/>
宴百寮於廣徳殿　五年五月丁亥宴文武於廣政殿<lb/>
是月壬辰帝謂侍臣曰向來御厨造食各分等差今後<lb/>
<pb n="32a"/>
賜宴羣臣食物並湏類從所食不得更有分别閏七月<lb/>
庚申宴文武百官於廣徳殿九月乙丑賜宰臣樞宻使<lb/>
三司使翰林學士中書舍人宴於玉津園張教坊樂先<lb/>
是帝以前代有賜百官觀稼之事復以是嵗秋成又念<lb/>
内臣之勞故有是命十月庚辰宴文武百寮及諸道進<lb/>
奉使於廣徳殿丙申宴於廣政殿十二月乙酉宴於廣<lb/>
政殿　六年正月壬子宴於廣政殿二月庚申宴於廣<lb/>
政殿三月甲子宴於廣政殿壬申復宴於廣政殿五月<lb/>
<pb n="32b"/>
乙酉還京賜百官及諸道進奉使宴於迎春苑<lb/>
　　　　　　　　　　右五代宴饗<lb/>
宋史禮志燕饗之設所以訓恭儉示慈惠也宋制嘗以<lb/>
春秋之季仲及聖節郊祀藉田禮畢廵幸還京凡國有<lb/>
大慶皆大宴遇大災大札則罷天聖後大宴率於集英<lb/>
殿次宴紫宸殿小宴垂拱殿若特㫖則不拘常制凡大<lb/>
宴有司預於殿庭設山樓排塲為羣仙隊仗六畨進貢<lb/>
九龍五鳳之狀司天雞唱樓於其側殿上陳錦繡帷帟<lb/>
<pb n="33a"/>
垂香毬設銀香獸前檻内藉以文茵設御茶牀酒器於<lb/>
殿東北楹間羣臣醆斚於殿下幕屋設宰相使相樞宻<lb/>
使知樞宻院参知政事樞宻副使同知樞宻院宣徽使<lb/>
三師三公僕射尚書丞郎學士直學士御史大夫中丞<lb/>
三司使給諫舍人節度使兩使留後觀察團練使待制<lb/>
宗室遥都團練使刺史上將軍統軍軍廂指揮使坐於<lb/>
殿上文武四品以上知雜御史郎中郎將禁軍都虞候<lb/>
坐於朶殿自餘升朝官諸軍副都頭以上諸蕃進奉使<lb/>
<pb n="33b"/>
諸道進奉將軍以上分於兩廡宰臣使相坐以繡墩<hi>曲宴行幸用杌子</hi>參知政事以下用二蒲墩加罽毯<hi>曲宴樞宻使副並同</hi>軍<lb/>
都指揮使以上用一蒲墩自朶殿而下皆緋縁氊條席<lb/>
殿上器用金餘以銀其日樞宻使以下先起居訖當侍<lb/>
立者升殿宰相率百官入宣徽閤門通唱致辭謝宰相<lb/>
升殿進酒各就坐酒九行每上舉酒羣臣立侍次宰相<lb/>
次百官奉酒或傳㫖命釂即搢笏起飲再拜<hi>曲宴多令不拜</hi>或<lb/>
上夀朝㑹止令滿酌不勸中飲更衣賜花有差宴訖舞<lb/>
<pb n="34a"/>
蹈拜謝而退<lb/>
建隆元年大宴於廣徳殿酒九行而罷<lb/>
乾徳元年十一月南郊禮成大宴廣徳殿謂之飲福<lb/>
是後三年開寳三年五年六年七年八年並設秋宴於<lb/>
大明殿以長春節在二月故也<lb/>
　　　　蕙田案志所載太祖朝秋宴有六本紀俱不<lb/>
　　　　書紀稱開寳二年七月甲子大宴則又志所<lb/>
　　　　未及也<lb/>
<pb n="34b"/>
太祖本紀開寳二年七月甲子大宴賜宰相樞宻院翰<lb/>
林學士節度觀察使襲衣金帶　四年五月乙未朔御<lb/>
明徳門受劉鋹俘釋之大宴於大明殿鋹預焉　九年<lb/>
夏四月庚子有事圜丘壬寅大宴賜親王近臣列校襲<lb/>
衣金帶鞍馬器幣有差<lb/>
太宗本紀太平興國二年二月壬寅大宴崇徳殿不作<lb/>
樂<lb/>
禮志太平興國之後止設春宴在大明者十一在含光<lb/>
<pb n="35a"/>
者六宴日親王樞宻使副宣徽三司使駙馬都尉皆侍<lb/>
立軍校自龍武四廂都指揮使以上立於庭其宴契丹<lb/>
使亦於崇徳殿但近臣及刺史郎中而上預焉<lb/>
　　　　蕙田案本紀淳化元年改大明殿為含光殿<lb/>
　　　　大明與含光其實一殿也<lb/>
太宗本紀淳化元年九月大宴崇政殿<lb/>
禮志淳化四年正月以南郊禮成大宴含光殿直史館<lb/>
陳靖上言古之享宴者所以省禍福而觀威儀也故宴<lb/>
<pb n="35b"/>
以禮成賔以賢序風雅之作兹為盛焉伏見近年内殿<lb/>
賜宴羣臣當坐於朶殿兩廊者拜舞方畢趨馳就席品<lb/>
列之序糾紛無别及至尊舉爵羣臣起立先後不整俯<lb/>
仰失節欲望自今令有司預依品位告諭其有踰越班<lb/>
次拜起失節喧嘩過甚者並令糾舉又惟飫賜之典以<lb/>
寵武夫大烹之餘故為盛饌計一飯所費可數人之屬<lb/>
厭而將校輩或至終宴之時尚有欲炙之色蓋執事者<lb/>
失於察視不及潔豐而使然也伏望並申嚴制<lb/>
<pb n="36a"/>
至道元年三月御史中丞李昌齡亦言廣宴之設以均<lb/>
飫賜得齒髙㑹宜乎盡禮而有位之士鮮克致恭當糾<lb/>
其不恪又供事禁庭當定員數籍姓名以謹其出入酒<lb/>
殽之司或虧精潔望分命中使廵察並從之<lb/>
真宗本紀咸平二年八月丁巳大宴崇徳殿始作樂十<lb/>
一月庚寅大宴含光殿<lb/>
禮志咸平三年二月大宴含光殿自是始備設春秋大<lb/>
宴　五年御史臺言大宴起居舍人司諫正言三院使<lb/>
<pb n="36b"/>
御史並坐於殿廊望自今移升朶殿自餘依舊十二月<lb/>
詔凡内宴宗正卿令升殿坐班次依合班儀翰林學士<lb/>
梁灝請以春秋大宴小宴賞花行幸次為四圖頒下閤<lb/>
門遵守從之<lb/>
景徳二年九月詔曰朝㑹陳儀衣冠就列將以訓上下<lb/>
彰文物宜慎等威用符紀律况屢頒於條令宜自顧於<lb/>
典刑稍歴嵗時漸成懈慢特申明制以儆具寮自今宴<lb/>
㑹宜令御史臺預定位次各令端肅不得諠譁違者殿<lb/>
<pb n="37a"/>
上委大夫中丞朶殿委知雜御史侍御史廊下委左右<lb/>
廵使察視彈奏内職殿直以上赴起居入殿庭行私禮<lb/>
者委閤門彈奏其軍員令殿前侍衛司各差都校一人<lb/>
提轄但虧失禮容即送所司勘斷訖奏仍令閤門宣徽<lb/>
使互相察舉敢蔽匿者糾之<lb/>
真宗本紀景徳二年十一月庚申大宴含光殿　三年<lb/>
秋七月甲子大宴含光殿始用樂　四年八月丁未中<lb/>
書門下言莊穆皇后祥除已久秋宴請舉樂不允壬子<lb/>
<pb n="37b"/>
中書門下再表請秋宴聴樂又不允<lb/>
大中祥符元年十一月丁丑帝至自泰山乙酉大宴含<lb/>
光殿<lb/>
禮志大中祥符元年十一月詔宣徽院御史臺閤門殿<lb/>
前馬歩軍司凡内宴臣寮軍員并祗候使臣等並以前<lb/>
後儀制曉諭務令遵禀違者宻具名聞其軍員有因酒<lb/>
言詞失次及醉仆者即先扶出或遣殿前司量添廵檢<lb/>
軍士䕶送歸營又詔臣僚有託故請假不赴宴者御史<lb/>
<pb n="38a"/>
臺糾奏<lb/>
真宗本紀四年二月大宴羣臣於穆清殿三月丙戌大<lb/>
宴大明殿四月丙辰大宴含光殿<lb/>
　　　　蕙田案改大明殿為含光在太宗朝此復云<lb/>
　　　　大明殿疑誤<lb/>
九年八月戊子以旱罷秋宴<lb/>
天禧元年九月戊申以蝗罷秋宴<lb/>
禮志天禧四年直集賢院祖士衡言大宴將更衣羣臣<lb/>
<pb n="38b"/>
下殿然後更衣更衣後再坐則羣臣班於殿庭候上升<lb/>
坐起居謝賜花再拜升殿<lb/>
天聖三年監察御史朱諫言伏見大宴宗室先退允為<lb/>
得禮尚有文武臣僚父子兄弟皆預再坐欲望自今内<lb/>
宴百官有父子兄弟叔姪同赴再坐時卑者先退<lb/>
慶歴七年御史言凡預大宴并御筵其所賜花並須戴<lb/>
歸私第不得更令僕從持戴違者糾舉<lb/>
仁宗本紀慶歴八年八月己丑以河北京東西水災罷<lb/>
<pb n="39a"/>
秋宴<lb/>
嘉祐七年春三月甲子以旱罷大宴<lb/>
禮志熈寧二年正月閤門言凖詔裁定集英殿宴入殿<lb/>
人數中書二十二人樞宻院三十人宣徽院八人親王<lb/>
八人昭徳軍節度使兼侍中曹佾三人皇親使相三人<lb/>
皇親正刺史以上至節度使并駙馬都尉各一人翰林<lb/>
司一百七十八人御厨六百人儀鸞司一百五十人祗<lb/>
候庫二十人内衣物庫七人新衣庫七人内弓箭庫三<lb/>
<pb n="39b"/>
人鈐轄教坊所三人鐘鼓樓一十六人御藥院八人内物<lb/>
料庫九人法酒庫一十六人内酒坊八人入内内侍省<lb/>
前後行親事官共五人皇城司職員手分二人御史臺<lb/>
知班一十一人灑掃親從官人員已下一百人兩廊覷<lb/>
歩親從官四十二人提舉司勾押官手分三人提舉火<lb/>
燭廵檢人員一十人快行親從官一十一人支散兩省<lb/>
花後苑造作所工匠等四人客省承受行首八人四方<lb/>
館職掌二人閤門承受行首已下一十八人是嵗十一<lb/>
<pb n="40a"/>
月以皇子生宴集英殿　七年九月詔自今大宴親王<lb/>
皇親使相樞宻使副使宣徽使駙馬都尉並於殿門外<lb/>
幕次就賜酒食舊制㑹食集英西廊之廡下喧嘩為甚<lb/>
權發遣宣徽院吳充奏其事故有是命<lb/>
神宗本紀元豐二年九月丁亥大宴集英殿<lb/>
禮志元豐七年三月大宴集英殿命皇子延安郡王侍<lb/>
立宰相王珪等率百官廷賀詔曰皇家慶事與卿等同<lb/>
之珪等再拜稱謝久之王乃退時王未出閤帝特令侍<lb/>
<pb n="40b"/>
宴以見羣臣　九年閤門言大宴不用兩軍妓女只用<lb/>
教坊小兒之舞王拱辰請以女童代之<lb/>
　　　　蕙田案元豐紀元止於八年此云九年者蓋<lb/>
　　　　九月之誤<lb/>
八年詔罷獨看故事大宴前一日御殿閲百戲謂之獨<lb/>
看修國史范祖禹言是日進神宗紀草陛下覽先帝史<lb/>
册甫畢即觀百戲理似未安故請罷之<lb/>
　　　　蕙田案獨看之禮本不經見况在諒闇之中<lb/>
<pb n="41a"/>
　　　　乎淳夫請罷之極是<lb/>
元祐三年二月罷春宴八月罷秋宴以魏王出殯翰林<lb/>
學士蘇軾不進教坊致語故也是後以時雨未足集英<lb/>
殿試舉人尚書省火禁中祈禳邠國公主未菆皆罷宴<lb/>
凡大宴有故而罷則賜預宴官酒饌於閤門朝堂升殿<lb/>
官雖假故不從游宴亦遣中使就第賜焉親王中書樞<lb/>
宻宣徽三司使副學士歩軍都虞候以上三師三公東<lb/>
宫三師三公以下曽任中書門下致仕者亦同<lb/>
<pb n="41b"/>
哲宗本紀元祐四年三月丁亥以不雨罷春宴<lb/>
紹聖三年三月壬辰以禁中屢火罷春宴　四年九月<lb/>
壬子以星變罷秋宴<lb/>
元符元年九月丁未以霖雨罷秋宴　二年九月壬戌<lb/>
雨罷秋宴<lb/>
禮志大觀三年議禮局上集英殿春秋大宴儀其日預<lb/>
宴文武百寮詣殿庭東西相向立皇帝出御需雲殿閤<lb/>
門内侍管軍等起居皇帝降坐御集英殿鳴鞭殿中監<lb/>
<pb n="42a"/>
以下通班起居殿中監少監升殿通喚閤門官升殿攝<lb/>
左右軍廵使鞾笏起居訖繫鞵執杖侍立餘非應奉官<lb/>
分出次鐘鼓樓節級就位四拜起居次舍人通喚訖分<lb/>
引羣官横行北向東上閤門官贊太起居班首出班俛<lb/>
伏跪致辭訖俛伏興復位羣官再拜舞蹈又再拜贊各<lb/>
就坐再拜舍人分引升殿席前相向立朶殿兩廡官立<lb/>
於席後有遼使則舍人引大遼舍利西入大起居贊各<lb/>
就坐贊再拜贊就坐引升西廊次舍人傳事引從人分<lb/>
<pb n="42b"/>
入四拜起居謝坐並同舍利儀教坊使以下通班大起<lb/>
居看醆人謝升殿再拜内侍進御茶床殿侍酹酒訖次<lb/>
贊天武門外祗候東上閤門官詣御坐奏班首姓名以<lb/>
下進酒舍人分引殿上臣僚横行北向贊再拜舍人引<lb/>
班首稍前東上閤門官接引詣御坐東北向搢笏殿中<lb/>
監奉盤醆授班首少監啟醆以酒注之班首奉詣御前<lb/>
進訖少退虛跪興以槃授殿中監出笏東上閤門官引<lb/>
退舍人接引復位贊再拜舍人引班首稍前殿上臣僚<lb/>
<pb n="43a"/>
席前相向立東上閤門官接引詣御坐東北向搢笏殿<lb/>
中監授槃奉詣御前西向立樂作皇帝飲訖舍人分引<lb/>
殿上臣僚横行北向東上閤門引班首接醆退虛跪興<lb/>
授醆殿中監出笏引退舍人接引復位贊再拜贊各賜<lb/>
酒羣臣再拜贊各就坐羣官皆立席後復贊就坐酒初<lb/>
行羣官搢笏授酒先宰相次百官皆作樂皇帝再舉酒<lb/>
<hi>並殿中監少監進</hi>羣臣俱立席後樂作飲訖贊各就坐復行羣<lb/>
臣酒飲訖皇帝三舉酒皆如第一之儀尚食典奉御進<lb/>
<pb n="43b"/>
食太官設羣臣食樂作賜祗應臣僚酒食贊謝拜訖復<lb/>
位皇帝四舉酒<hi>並典御進酒</hi>樂工致語羣臣皆立席後致語<lb/>
訖贊百官再拜就坐樂作皇帝五舉酒樂工奏樂庭下<lb/>
舞隊致詞樂作舞隊出東上閤門奏再坐時刻俟放隊<lb/>
訖内侍舉御茶床皇帝降坐鳴鞭羣臣退賜花再坐前<lb/>
二刻御史臺東上閤門催班羣臣戴花北向立内侍進<lb/>
班齊牌皇帝詣集英殿百官謝花再拜又再拜就坐内<lb/>
侍進御茶床皇帝舉酒殿上奏樂庭下作樂皇帝再舉<lb/>
<pb n="44a"/>
酒殿上奏樂庭下舞隊前致語樂作出皇帝三舉酒四<lb/>
舉酒皆如上儀若宣示醆即随所向閤門官以下揖稱<lb/>
宣示醆躬贊就坐若宣勸即立席後躬飲訖贊再拜内<lb/>
侍舉御茶床舍人引班首以下降階再拜舞蹈又再拜<lb/>
訖分班出閤門官側奏無公事皇帝降坐鳴鞭　集英<lb/>
殿飲福大宴儀初大禮畢皇帝逐頓飲福餘酒封進入<lb/>
内宴日降出酒既三行泛賜預坐臣僚飲福酒各一醆<lb/>
羣臣飲訖宣勸各興立席後贊再拜謝訖復坐飲並如<lb/>
<pb n="44b"/>
春秋大宴之儀<lb/>
紹興十三年三月三日詔宴殿陳設止用緋黄二色不<lb/>
用文繡令有司遵守更不制造五月閤門修立集英殿<lb/>
大宴儀注<lb/>
　　　　蕙田案南渡以後大宴之禮乆廢至是嵗五<lb/>
　　　　月天申節大宴集英殿始修東京故事<lb/>
乾道八年十二月詔今後前宰相到闕如遇赴宴賜茶<lb/>
其合坐墩杌非特㫖並依官品又行門禁衛諸色祗應<lb/>
<pb n="45a"/>
人依紹興例並賜絹花自是惟正旦生辰郊祀及金使<lb/>
見辭各有宴然大宴視東京則亦簡矣<lb/>
　　　　蕙田案南渡無春秋二宴寧宗開禧二年以<lb/>
　　　　用兵罷瑞慶節宴理宗端平三年以星變罷<lb/>
　　　　天基節宴度宗咸淳九年以襄陽䧟罷乾㑹<lb/>
　　　　節宴則聖節之宴亦有不舉者矣<lb/>
　　　　又案以上宋大宴<lb/>
宋史禮志曲宴凡幸苑囿池籞觀稼畋獵所至設宴惟<lb/>
<pb n="45b"/>
從官預謂之曲宴或宴大遼使副於紫宸殿則近臣及<lb/>
刺史正郎都虞候以上預暮春後苑賞花釣魚則三館<lb/>
秘閤皆預<lb/>
太祖建隆元年七月親征澤潞宴從臣於河陽行宫又<lb/>
宴韓令坤已下於禮賢講武殿賜襲衣器幣鞍馬以賞<lb/>
澤潞之功也<lb/>
乾徳三年七月六日詔皇弟開封尹宰相樞宻使翰林<lb/>
學士中書舍人泛舟後苑新池張樂宴飲極歡而罷是<lb/>
<pb n="46a"/>
嵗重陽宴近臣於長春殿<lb/>
大平興國九年三月十五日詔宰相近臣賞花於後苑<lb/>
帝曰春氣暄和萬物暢茂四方無事朕以天下之樂為<lb/>
樂宜令侍從司臣各賦詩<lb/>
雍熈二年四月二日詔輔臣三司使翰林樞宻直學士<lb/>
尚書省四品兩省五品以上三館學士宴於後苑賞花<lb/>
釣魚張樂賜飲命羣臣賦詩習射賞花曲宴自此始<lb/>
三年十二月一日大雨雪帝喜御玉華殿詔宰臣及近<lb/>
<pb n="46b"/>
臣謂曰春夏以來未嘗飲酒今得此嘉雪思與卿等同<lb/>
醉又出御製雪詩令侍臣屬和<lb/>
真宗咸平二年二月晦賞花於後苑帝作中春賞花釣<lb/>
魚詩儒臣皆賦遂射於水殿盡歡而罷自是遂為定制<lb/>
　四年十一月二十日御龍圖閣曲宴詔近臣觀太宗<lb/>
草行飛白篆籀八分書及畫<lb/>
景徳二年十二月五日宴尚書省五品諸軍都指揮使<lb/>
以上契丹使於崇徳殿不舉樂以明徳太后䘮制故也<lb/>
<pb n="47a"/>
時契丹初來賀承天節擇膳夫五人齎本國異味就尚<lb/>
食局造食詔賜膳夫衣服銀帶器帛　六年七月二十<lb/>
九日詔輔臣觀粟於後苑御山子觀御製文閣御書及<lb/>
嘉禾圖賜飲是日皇子從游　四年七月十一日詔近<lb/>
臣及冦凖馮拯觀内苑穀遂宴於玉宸殿十月二十九<lb/>
日詔皇太子宗室近臣諸帥赴玉宸殿翠芳亭觀稻賜<lb/>
宴仍以稻分賜之<lb/>
　　　　蕙田案景徳改元止於四年志稱六年者大<lb/>
<pb n="47b"/>
　　　　中祥符之六年也其後又稱四年者天禧之<lb/>
　　　　四年也真宗以天禧二年始冊皇太子此稱<lb/>
　　　　皇太子必在天禧以後矣本紀天禧四年十<lb/>
　　　　月丙午召皇子宗室近臣玉宸殿觀稻賜宴<lb/>
　　　　即其事也此皆史文之脱誤<lb/>
仁宗天聖三年上元節乃朝謁景靈上清宫啟聖院相<lb/>
國寺還御正陽門宴從官觀燈次日太后詔命婦臨觀<lb/>
及春秋大宴嵗為常夏觀南御莊刈麥秋瑞聖園刈穀<lb/>
<pb n="48a"/>
並宴從官或射不為常<lb/>
皇祐五年後苑寳政殿刈麥謂輔臣曰朕新作此殿不<lb/>
欲植花嵗以種麥庶知穡事不易也自是幸觀穀麥惟<lb/>
就後苑春夏賞花釣魚則嵗為之<lb/>
嘉祐七年十二月特召兩府近臣三司副使臺諫官皇<lb/>
子宗室駙馬都尉管軍臣僚至龍圖天童閣觀三聖御<lb/>
書及寳文閣為飛白分賜下逮館閣官製觀書詩賜韓<lb/>
琦以下和進遂宴羣玉殿傳詔學士王珪撰詩序刋石<lb/>
<pb n="48b"/>
於閣數日再㑹天章閣觀三朝瑞物復宴羣玉殿酒行<lb/>
上曰天下久無事今日之樂與卿等共之宜盡醉勿復<lb/>
辭因召韓琦至御榻前别賜一大巵出禁中名花金盤<lb/>
貯香藥令各持歸莫不霑醉至暮而罷<lb/>
熈寧元年四月御史中丞滕甫言臣聞君命召不俟駕<lb/>
此臣子所以恭其上也今賜宴而有託詞不至者甚非<lb/>
恭上之節也請自今宴設羣臣非大故與實有疾病無<lb/>
得託辭仍令御史臺察舉　二年八月實録書成皆宴<lb/>
<pb n="49a"/>
垂拱殿十月修定閤門儀制所言垂拱殿曲宴當直翰<lb/>
林學士與觀文資政龍圖寳文樞宻直龍圖天章寳文<lb/>
閣直學士並赴坐而翰林學士兼他職者不預考之官<lb/>
制似未齊一請自今曲宴翰林學士與雜學士並赴從<lb/>
之<lb/>
　　　　蕙田案書成賜宴始此<lb/>
神宗本紀元豐五年秋七月丁未垂拱殿宴修史官十<lb/>
一月庚寅紫宸殿宴侍祠官<lb/>
<pb n="49b"/>
禮志紹聖三年十一月以進神宗皇帝實録畢曲宴宰<lb/>
臣執政文臣試侍郎執政武臣觀察使以上并修國史<lb/>
官赴坐<lb/>
元符元年五月詔受寳畢宴於紫宸殿宰臣以下文武<lb/>
執事官六曹員外郎監察御史以上武臣郎將諸軍副<lb/>
指揮使以上預坐<lb/>
大觀三年議禮局上垂拱殿曲宴儀皇帝視事畢東上<lb/>
閤門進呈坐圖舍人奏閤門無公事皇帝降坐鳴鞭入<lb/>
<pb n="50a"/>
殿後閤諸司排設備東上閤門附内侍奏班齊皇帝出<lb/>
閤升坐鳴鞭三公直學士以上親王使相至觀察使以<lb/>
上分東西入詣殿庭横行北向立定班首奏聖躬萬福<lb/>
舍人贊各就坐再拜訖分引詣東西階升殿席前相向<lb/>
立次教坊使以下常起居次看醆人謝升殿次内侍進<lb/>
御茶床殿侍酹酒訖閤門諸御坐躬奏班首姓名以下<lb/>
進酒舍人分引殿上臣僚横行北向贊再拜班首奉酒<lb/>
躬進樂作皇帝飲訖舍人贊各賜酒羣官俱再拜贊各<lb/>
<pb n="50b"/>
就坐羣官皆立席後復贊就坐酒初行先宰相次百官<lb/>
皆作樂<hi>後凖此</hi>尚食興奉御進食太官令設羣官食酒五<lb/>
行若宣示醆即随所向閤門揖稱宣示醆躬贊就坐若<lb/>
宣勸即立席後躬飲贊再拜内侍舉茶床舍人引班首<lb/>
以下降階横行北向再拜分班出皇帝降坐　上巳重<lb/>
陽賜宴儀其日預宴官以下並赴宴所就次諸司排設<lb/>
備預宴官以下詣庭中望闕位立次中使詣班首之左<lb/>
稍前立中使宣曰有敕在位官皆再拜訖中使宣曰賜<lb/>
<pb n="51a"/>
卿等御筵在位官皆再拜搢笏舞蹈又再拜中使退預<lb/>
宴官分東西升階就坐酒行樂作飲訖食畢樂止酒五<lb/>
行預宴官並興就次賜花有差少頃戴花畢預宴官詣<lb/>
望闕位立謝花再拜訖復升就坐酒行樂作飲訖食畢<lb/>
樂止酒四行而退<lb/>
　<hi>蔡京保和殿曲宴記宣和元年九月十二日皇帝召臣蔡京臣王黼臣燕王俣臣楚王似臣嘉王楷臣嗣</hi>
　<hi>濮王仲理臣童貫臣馬熈載臣蔡攸臣蔡絛臣蔡脩宴保和殿</hi>
　<hi>李邦彦延福宫曲宴記宣和二年十二月癸巳召宰執親王等曲宴於延福宫特召學士承㫖臣邦彦學</hi>
<pb n="51b"/>
　<hi>士臣宇文粹中與示異恩也</hi>
　　　　蕙田案以上宋曲宴<lb/>
宋史禮志賜酺自秦始秦法三人以上㑹飲則罰金故<lb/>
因事賜酺吏民㑹飲過則禁之唐嘗一再舉行太宗雍<lb/>
熈元年十二月詔曰王者賜酺推恩與衆共樂所以表<lb/>
升平之盛事契億兆之歡心累朝以來此事久廢蓋逢<lb/>
多故莫舉舊章今四海混同萬民康泰嚴禋始畢慶澤<lb/>
均行宜令士庶之情共慶休明之運可賜酺三日二十<lb/>
<pb n="52a"/>
一日御丹鳳樓觀酺召侍臣賜飲自樓前至朱雀門張<lb/>
樂作山車旱船徃來御道又集開封府諸縣及諸軍樂<lb/>
人列於御街音樂雜發觀者溢道縱士庶遊觀遷市肆<lb/>
百貨於道之左右召畿甸耆老列坐樓下賜之酒食明<lb/>
日賜羣臣宴於尚書省仍作詩以賜明日又宴羣臣獻<lb/>
歌詩賦頌者數十人<lb/>
景徳四年二月甲申上御五鳳樓觀酺宗室近臣侍坐<lb/>
樓前露臺奏教坊樂後二日上復御樓賜宗室文武百<lb/>
<pb n="52b"/>
官宴於都亭驛賜諸班諸軍將校羊酒<lb/>
大中祥符元年正月詔應致仕官並令赴都亭驛酺宴<lb/>
御樓日合預坐者亦聴又詔朝臣已辭未見並聴赴㑹<lb/>
凡賜酺命内諸司使三人主其事於乾元樓前露臺上<lb/>
設教坊樂又駢繫方車四十乗上起綵樓者二分載鈞<lb/>
容直開封復為棚車二十四每十二乗為之皆駕以牛被<lb/>
之錦繡縈以綵紖分載諸軍京畿伎樂又於中衢編木<lb/>
為欄處之徙坊市邸肆對列御道百貨駢布競以綵幄<lb/>
<pb n="53a"/>
樓版為飾上御乾元門召京邑父老分畨列坐樓下傳<lb/>
㫖問安否賜以衣服茶帛若五日則第一日近臣侍坐<lb/>
特召丞郎給諫上舉觴教坊樂作二大車自昇平橋而<lb/>
北又有旱船四挾之以進棚車由東西街交鶩並往復<lb/>
日再焉東距望春門西連閶闔門百戲競作歌吹騰沸<lb/>
宗室親王近列牧伯洎舊臣宗室官為設綵棚於左右<lb/>
廊廡士庶縱觀車騎填溢歡呼震動第二日宴羣臣百<lb/>
官於都亭驛宗室於親王宫第三日宴宗室内職於都<lb/>
<pb n="53b"/>
亭驛近臣於宰相第第四日宴百官於都亭驛宗室於<lb/>
外苑第五日復宴宗室内職於都亭驛近臣於外苑上<lb/>
多作詩賜令屬和及别為勸酒詩禁軍將校日㑹於殿<lb/>
前馬歩軍之廨<lb/>
　　　　蕙田案以上宋賜酺之宴<lb/>
　　　　又案秦漢以下賜大酺者俾吏民㑹聚飲酒<lb/>
　　　　非朝廷宴饗之禮也宋始於御樓觀酺之日<lb/>
　　　　賜宗室臣工宴以樂之一時民物蕃庶及上<lb/>
<pb n="54a"/>
　　　　下同樂之意皆可想見<lb/>
　　　　觀承案賜酺雖不見於經然周禮地官族師<lb/>
　　　　云春秋祭酺亦如之注云酺者為人物災害<lb/>
　　　　之神也族長無飲酒之禮因祭酺而與其民<lb/>
　　　　以長㓜相獻酬焉豈非即酺飲之禮乎王氏<lb/>
　　　　曰古禮民不得羣飲故漢文賜民大酺五日<lb/>
　　　　此言春秋祭酺蓋亦祭社畢而民得相與飲<lb/>
　　　　酒因以書其行也据此則祭酺即賜酺之始<lb/>
<pb n="54b"/>
　　　　無疑故秦漢以來都行之但相沿而轉失其<lb/>
　　　　實或不必祭酺而直賜之大酺五日耳是則<lb/>
　　　　經證顯然宋志謂始於秦者特考之未詳耳<lb/>
禮志游觀天子嵗時游豫則上元幸集禧觀相國寺御<lb/>
宣徳門觀燈首夏幸金明池觀水嬉瓊林苑宴射大祀<lb/>
禮成則幸太一宫集禧觀相國寺恭謝或詣諸寺觀焚<lb/>
香或至近郊閲武觀稼其事蓋不一焉<lb/>
三元觀燈本起於方外之説自唐以後常於正月望夜<lb/>
<pb n="55a"/>
開坊市門然燈宋因之上元前後各一日城中張燈大<lb/>
内正門結綵為山樓影燈起露臺教坊陳百戲天子先<lb/>
幸寺觀行香遂御樓或御東華門及東西角樓飲從臣<lb/>
四夷蕃客各依本國歌舞列於樓下東華左右掖門東<lb/>
西角樓城門大道大宫觀寺院悉起山棚張樂陳燈皇<lb/>
城雉堞亦徧設之其夕開舊城門逹旦縱士民觀後增<lb/>
至十七十八夜<lb/>
　　　　蕙田案以上宋游觀及觀燈之宴紀志所載<lb/>
<pb n="55b"/>
　　　　事迹甚繁以非宴饗之正故畧而不叙<lb/>
　　　　　　　　　　右宋宴饗<lb/>
遼史太宗本紀天顯四年春正月壬申朔宴羣臣及諸<lb/>
國使觀俳優角觝戲五月癸酉謁二儀殿宴羣臣<lb/>
㑹同三年五月庚午以端午宴羣臣及諸國使命回鶻<lb/>
燉煌二使作本俗舞俾諸使觀之<lb/>
穆宗本紀應歴十四年冬十一月壬午日南至宴飲逹<lb/>
旦　十六年秋九月庚子以重九宴飲夜以繼日至壬<lb/>
<pb n="56a"/>
子乃罷　十七年夏五月壬午罷重五宴　十八年正<lb/>
月乙酉朔宴於宫中不受賀己亥觀燈於市以銀百兩<lb/>
市酒命羣臣亦市酒縱飲三夕<lb/>
景宗本紀乾亨四年三月乙未清明與諸王大臣較射<lb/>
宴飲<lb/>
聖宗本紀統和三年閏九月庚辰重九駱駝山登髙賜<lb/>
羣臣菊花酒　五年春三月幸長春宫賞花釣魚以牡<lb/>
丹徧賜近臣歡飲累日<lb/>
<pb n="56b"/>
道宗本紀清寧元年十二月應聖節上太皇太后夀宴<lb/>
羣臣命婦　四年十一月癸酉行再生及柴冊禮宴羣<lb/>
臣於八方陂<lb/>
　　　　蕙田案遼時正旦冬至生辰清明重五重九<lb/>
　　　　皆有宴又仿宋制有賞花釣魚宴又有頭魚<lb/>
　　　　頭鵞宴及再生柴册禮成宴則國俗所有也<lb/>
金史禮志曲宴儀皇帝即御座鳴鞭報時畢殿前班小<lb/>
起居到侍立位引臣僚并使客左入傍折通班至丹墀<lb/>
<pb n="57a"/>
舞蹈五拜各上殿祗候分引預宴官上殿其餘臣僚右<lb/>
出次引宋使從人入至丹墀再拜不出班奏聖躬萬福<lb/>
又再拜有敕賜酒食又再拜引左廊立次引高麗夏從<lb/>
人入分左右廊立果牀入進酒皇帝舉酒時上下侍立<lb/>
官並再拜接盞畢進酒官到位當坐者再拜坐即行臣<lb/>
使酒傳宣立飲畢再拜坐次從人再拜坐至四盞餅茶<lb/>
入致語聞鼓笛時揖臣使并從人立口號絶坐宴并侍<lb/>
立官並再拜坐次從人再拜坐食入五盞歇宴教坊謝<lb/>
<pb n="57b"/>
恩畢揖臣使起果牀出皇帝起入閤臣使下殿歸幕次<lb/>
賜花從人随出戴花畢先引從人入左右廊立次引臣<lb/>
使入左右上殿位立皇帝出閤坐果牀入坐立並再拜<lb/>
坐次從人再拜坐九盞將曲終揖從人至位再拜引出<lb/>
聞曲時揖臣使起再拜下殿果牀出至丹墀謝宴舞蹈<lb/>
五拜分引出<lb/>
　　　　蕙田案元旦聖誕上夀儀已見朝賀門不重<lb/>
　　　　載<lb/>
<pb n="58a"/>
熙宗本紀皇統元年二月己未上宴羣臣於瑶池殿<lb/>
海陵本紀貞元三年十一月丙辰燕百官於太和殿<lb/>
世宗本紀大定二年正月辛未御太和殿宴百官宗戚<lb/>
命婦賜賚有差　三年五月乙未以重五幸廣樂園射<lb/>
栁命皇太子親王百官皆射勝者賜物有差上復御常<lb/>
武殿賜宴擊毬自是嵗以為常　二十八年三月御慶<lb/>
和殿受羣臣朝復宴於神龍殿諸王公主以次奉觴上<lb/>
夀上歡甚<lb/>
<pb n="58b"/>
章宗本紀明昌五年秋七月丙戌以天夀節宴樞光殿<lb/>
承安元年七月御紫宸殿受諸王百官賀賜諸王宰執<lb/>
酒敕有司以酒萬尊置通衢賜民縱飲<lb/>
禮志承安三年正月上諭㫖有司曰比聞宋國花宴殿<lb/>
上不設餚饌至其歇時乃備於廊下今花宴上賜食甚<lb/>
為拘束若依彼例可乎且向者人使見辭殿上亦常有<lb/>
酒禮今已移在館宴矣有司奏曰曲宴之禮舊矣彼方<lb/>
酒一行食一上必相須成禮而國朝之例酒既罷而食<lb/>
<pb n="59a"/>
始進至於花宴日宋使至客省幕次有酒禮而我使至<lb/>
其幕則有食而無酒各因其舊不必相同古者宴禮設<lb/>
食以示慈惠今遽更之恐逺人有疑失朝廷寵待臣子<lb/>
之意乃命止如舊<lb/>
章宗本紀四年七月敕宣徽院官天夀節凡致仕宰執<lb/>
悉召與宴<lb/>
衛紹王本紀崇慶元年八月萬秋節以兵事不設宴<lb/>
宣宗本紀貞祐三年正月曲宴羣臣宋使定文武五品<lb/>
<pb n="59b"/>
以上侍坐員遂為常制<lb/>
元史禮樂志元之有國肇興朔漠朝㑹宴饗之禮多從<lb/>
本俗世祖至元八年命劉秉忠許衡始制朝儀而大饗<lb/>
宗親錫宴大臣猶用本俗之禮為多<lb/>
　輟耕録天子凡宴享一人執酒觴立於右階一人執<lb/>
　柏板立於左階執板者抑揚其聲贊曰斡脱執觴者<lb/>
　如其聲和之曰打弼則執板者節一板從而王侯卿<lb/>
　相合坐者坐合立者立於是衆樂皆作然後進酒詣<lb/>
<pb n="60a"/>
　上前上飲畢授觴衆樂皆止别奏曲以飲陪位之官<lb/>
　謂之喝盞蓋沿襲金舊禮至今不廢諸王大臣非有<lb/>
　賜命不敢用焉斡脱打弼未考其儀<lb/>
　　　　　　　　　　右遼金元宴饗<lb/>
明史禮志明制有大宴中宴常宴小宴洪武元年大宴<lb/>
羣臣於奉天殿三品以上陞殿餘列於丹墀遂定正旦<lb/>
冬至聖節宴謹身殿禮二十六年重定大宴禮陳於奉<lb/>
天殿永樂元年以郊祀禮成大宴十九年以北京郊社<lb/>
<pb n="60b"/>
宗廟及宫殿成大宴宣徳正統間朝官不與者給賜節<lb/>
錢<lb/>
明㑹典大宴儀洪武二十六年定是日尚寳司設御座<lb/>
於奉天殿錦衣衛設黄麾於殿外之東西金吾等衛設<lb/>
䕶衛官二十四員於殿東西教坊司設九奏樂歌於殿<lb/>
内設大樂於殿外立三舞雜隊於殿下光禄寺官設酒<lb/>
亭於御座下之西膳亭於御座下之東西向設羣臣四<lb/>
品以上位於殿内之東西設羣臣酒尊食桌於殿外設<lb/>
<pb n="61a"/>
五品以下位桌於東西兩廊司壺尚食各供乃事引禮<lb/>
引羣臣殿外東西相向立儀禮司跪奏請陞座駕興大<lb/>
樂作陞座鳴鞭樂止鳴贊引文武官四品以上由東西<lb/>
門入殿中横班北向立五品以下官立於殿外丹墀北<lb/>
向立樂作贊四拜樂止光禄寺官進御筵大樂作捧案<lb/>
至御前樂止進花樂作進訖樂止光禄寺官開爵注酒<lb/>
捧詣御前進第一爵酒教坊司跪奏一奏炎精開運之<lb/>
曲贊内外官皆跪教坊司跪奏進酒飲畢贊衆内外官<lb/>
<pb n="61b"/>
俯伏興樂作贊四拜平身樂止贊各就位序班随進羣<lb/>
臣桌散花樂作散訖樂止序班即進羣臣盞第二爵酒<lb/>
教坊司跪奏二奏皇風之曲樂作光禄寺官斟酒御前<lb/>
序班隨斟羣臣酒教坊司跪奏進酒候皇帝舉酒羣臣<lb/>
以次舉飲訖樂止光禄寺官進湯鼓吹響節前導至殿<lb/>
外鼓吹止殿上樂作羣臣起立光禄寺官進湯御前羣<lb/>
臣復位序班即供羣臣湯樂止教坊司跪奏進湯樂作<lb/>
侯皇帝舉箸羣臣次舉皇帝進湯訖贊饌成樂止武舞<lb/>
<pb n="62a"/>
入教坊司跪奏平定天下之舞舞畢出第三爵酒教坊<lb/>
司跪奏三奏眷皇明之曲樂作進酒如前儀樂止教坊<lb/>
司跪奏撫安四夷之舞舞畢出第四爵酒教坊司跪奏<lb/>
四奏天道傳之曲樂作進湯如前儀食畢教坊司跪奏<lb/>
車書㑹同之舞舞畢出第五爵酒教坊司跪奏五奏振<lb/>
皇綱之曲進酒如前儀飲畢教坊司跪奏百戲承應舞<lb/>
畢出第六爵酒教坊司跪奏六奏金陵之曲進酒進湯<lb/>
如前儀教坊司跪奏八蠻獻寳進呈舞畢出第七爵酒<lb/>
<pb n="62b"/>
教坊司跪奏七奏長楊之曲進酒如前儀教坊司跪奏<lb/>
採蓮隊子承應畢出第八爵酒教坊司跪奏八奏芳醴<lb/>
之曲進酒進湯如前儀食畢教坊司跪奏魚躍於淵承<lb/>
應畢出第九爵酒教坊司跪奏九奏駕六龍之曲進酒<lb/>
如前儀飲訖光禄寺官収御前爵序班随收羣臣盞光<lb/>
禄寺官進湯進大膳大樂作羣臣起立進訖序班随供<lb/>
羣臣飯教坊司跪奏進膳食訖贊膳成樂止光禄寺官<lb/>
収膳訖教坊司跪奏百花隊舞承應舞畢出鳴賛唱徹<lb/>
<pb n="63a"/>
案序班撤羣臣桌訖光禄寺官即撤御案贊宴成羣臣<lb/>
皆出席北向立序班即撤羣臣坐殿外官皆詣丹墀北<lb/>
向立贊鞠躬樂作贊四拜興平身樂止羣臣分東西立<lb/>
儀禮司跪奏禮畢駕興大樂作鳴鞭百官以次出　中<lb/>
宴常宴凡中宴禮儀同大宴但進酒七爵凡常宴同中<lb/>
宴但百官一拜三叩頭進酒或三爵或五爵而止<lb/>
續定大宴儀是日陳設如前儀駕自右順門至奉天門<lb/>
丹陛大樂作陞座鴻臚寺官贊拜百官四拜興平身樂<lb/>
<pb n="63b"/>
止光禄寺官進御筵内官捧案進膳樂作設案畢樂止<lb/>
内官進花進膳樂作進訖樂止教坊司跪奏一奏上萬<lb/>
夀之曲侑食樂作内官斟酒捧爵至御案前鴻臚寺贊<lb/>
跪文武百官皆跪教坊司跪奏進酒鴻臚寺官贊俯伏<lb/>
興平身樂止贊各就位百官就坐簪花訖教坊司跪奏<lb/>
平定天下之舞舞畢出教坊司跪奏二奏仰天恩之曲<lb/>
樂作内官斟酒捧爵至御案前教坊司奏進酒進酒畢<lb/>
樂止殿外導湯樂作至殿内迎湯樂作内官捧湯至御<lb/>
<pb n="64a"/>
案前教坊司奏進湯樂作鴻臚寺官贊饌成内官撤湯<lb/>
樂止教坊司奏黄童白叟鼓腹謳歌承應舞畢奏撫安<lb/>
四夷之舞舞畢教坊司跪奏三奏感地徳之曲樂作進<lb/>
酒如前儀樂止教坊司跪奏車書㑹同之舞舞畢教坊<lb/>
司跪奏四奏民樂生之曲樂作進酒如前儀樂止殿外<lb/>
導湯樂作至殿内迎湯樂止内官捧湯至御案前教坊<lb/>
司奏進湯樂作鴻臚寺官贊饌成内官撤湯樂止教坊<lb/>
司跪奏表正萬邦之舞舞畢教坊司跪奏五奏感皇恩<lb/>
<pb n="64b"/>
之曲樂作進酒如前儀樂止殿外導湯膳樂作至殿内<lb/>
迎湯膳樂作内官捧湯膳至御案前教坊司奏進膳樂<lb/>
作鴻臚寺官贊饌成内官撤湯膳并御筵樂止教坊司<lb/>
跪奏天命有徳之舞舞畢奏纓鞭徳勝蠻夷隊舞承應<lb/>
畢教坊司更進致語畢鴻臚寺官贊四拜興平身樂止<lb/>
鴻臚寺官跪奏禮畢<lb/>
　　　　蕙田案炎精開運九曲洪武十五年所定上<lb/>
　　　　萬夀五曲永樂十八年所定凡宴饗樂章已<lb/>
<pb n="65a"/>
　　　　見朝賀門不重載<lb/>
凡大祀天地次日慶成大宴文武百官及四夷使臣土<lb/>
官人等其位次公侯駙馬伯文武職四品以上及學士<lb/>
武職都指揮使以上陞殿東西侍坐學士坐於文職四<lb/>
品官之上翰林院左右春坊經筵官六科都給事中左<lb/>
右給事中尚寳司卿少卿司丞通政司參議大理寺丞<lb/>
國子監司業翰林院帶俸參議太常寺寺丞鴻臚寺少<lb/>
卿寺丞順天府治中欽天監監正監副太醫院院使院<lb/>
<pb n="65b"/>
判神樂觀提點道録司知觀等官中左門序坐皇親都<lb/>
指揮同知僉事達官都指揮同知僉事署都指揮僉事<lb/>
皇親正副千尸百戸所鎮撫兵馬都指揮外國副使野<lb/>
人都指揮等官中右門序坐翰林院修撰等官六科給<lb/>
事中監察御史中書舍人陪祀郎中員外郎五府經歴<lb/>
都察院經歴都事照磨檢校司務翰林院帶俸官太常<lb/>
寺典簿博士等官犧牲所千百户詹事府主簿通事舍<lb/>
人鴻臚寺署丞主簿序班欽天監五官等官大醫院御<lb/>
<pb n="66a"/>
醫達官指揮使同知僉事正千户副千户百户所鎮撫<lb/>
外國人等丹墀東序坐指揮使指揮同知陪祀指揮同<lb/>
知僉事外國人等丹墀西序坐其遇朝覲各布政使方<lb/>
面行太僕寺卿運使知府官員陪祀者與宴方面官列<lb/>
於中左門班次卿運使知府列於東丹墀班次衍聖公<lb/>
張真人與宴列於二品文官班次其餘真人領宴及以<lb/>
事故者亦領宴其法王佛子國師禪師僧官喇嘛俱於<lb/>
大慈恩寺宴内官一員侍宴先期禮部官行各衙門開<lb/>
<pb n="66b"/>
與宴官員職名畫位次進呈仍懸長安門示衆宴之日<lb/>
糾儀御史四人二人立於殿東西二人各於丹墀左右<lb/>
錦衣衛鴻臚寺禮科亦各委官糾舉<lb/>
凡正旦冬至萬夀聖節洪武永樂間大宴並如慶成儀<lb/>
宣徳間朝官不預宴給賜節錢鈔錠各處進表官亦令<lb/>
預宴免宴則通賜節錢宣徳以後遇節令文武官及外<lb/>
夷人員并國師以下除有宴外其餘官吏人等俱照例<lb/>
關支節錢官并監生鈔一錠儒士知印吏典僧道樂工<lb/>
<pb n="67a"/>
二貫若奉㫖免宴闗與節錢大小官員各鈔一錠遂為<lb/>
定例<lb/>
　<hi>徐氏乾學曰案明代凡遇聖節正旦冬至皆賜羣臣宴官卑禄薄者免宴賜以鈔謂之節錢俾均惠其家</hi>
　<hi>屬自正統後内臣用事者畏侍宴上立遂罷宴皆給以鈔因而成例</hi>
　　　　蕙田案以上大宴<lb/>
明史禮志凡立春元宵四月八日端午重陽臘八日永<lb/>
樂間俱於奉天門賜百官宴用樂其後皆宴於午門外<lb/>
不用樂立春日賜春餅元宵日團子四月八日不落莢<lb/>
<pb n="67b"/>
<hi>嘉靖中改不落莢為麥餅</hi>端午日凉糕糉重陽日糕臘八日麵俱設<lb/>
午門外以官品序坐宣徳五年冬久未雪十二月大雪<lb/>
帝示羣臣喜雪詩復賜賞雪宴羣臣進和章帝擇其寓<lb/>
警戒者録之而為之序<lb/>
　春明夢餘録大宴之外如遇立春日春餅元宵團子<lb/>
　四月初八日佛誕日用不落莢端午凉糕糉子重陽<lb/>
　糕臘八日麵俱先期奏請至日早朝畢復奏百官随<lb/>
　一拜三叩頭起宴畢復一拜三叩頭而出嘉靖十四<lb/>
<pb n="68a"/>
　年四月上諭夏言曰内殿禮儀四月八日俗事宜革<lb/>
　其賜百官不落莢亦當改已復諭曰禮記月令謂是<lb/>
　月麥先熟薦寢廟今嵗以孟夏之五日薦麥内殿賜<lb/>
　百官麥餅大學士張孚敬李時奏曰不落莢者相沿<lb/>
　釋氏之説於理無據仰見皇上據經析理得先王遺<lb/>
　意著為令查神宗年光禄寺誌稱四月初八日英華<lb/>
　殿欽安殿用大不落莢三百對紅棗一斤十二兩而<lb/>
　乾清坤寧翊坤等宫每宫大五十對小一百對各小<lb/>
<pb n="68b"/>
　宫大三十對小五十對多人每不落莢四個皆以糯<lb/>
　米粳米黑糖蜜紅棗為之則世廟所廢神宗時似復<lb/>
　行矣惟宴改為麥餅則在四月初五日於午門前宴<lb/>
　百官有上桌中桌二様閣部單坐宫坊以下各雙坐<lb/>
　　　　蕙田案嘉靖以後改四月八日宴於四月五<lb/>
　　　　日明志失載<lb/>
　　　　又案以上節宴<lb/>
禮志皇太后聖誕正統四年賜宴午門東宫千秋節永<lb/>
<pb n="69a"/>
樂間賜府部堂上春坊科道近侍錦衣衛及天下進箋<lb/>
官宴於文華殿宣徳以後俱宴午門外<lb/>
明㑹典凡皇太后夀旦正統四年賜百官宴於午門外<lb/>
皇太后聖旦節皇后令旦節正統間上桌按酒四盤菜<lb/>
四色點心一牒夀麵一椀酒三鍾中合桌同夀麵二椀<lb/>
酒六鍾<lb/>
　　　　蕙田案據㑹典則皇后令旦亦有宴明史失<lb/>
　　　　載<lb/>
<pb n="69b"/>
　　　　又案以上明皇太后皇后皇太子生辰賜宴<lb/>
禮志凡祀圜丘方澤祈穀朝日夕月耕耤經筵日講東<lb/>
宫講讀皆賜飯親蠶賜内外命婦飯纂修校勘書籍開<lb/>
館暨書成皆賜宴閣臣九年考滿賜宴於禮部九卿侍<lb/>
宴<lb/>
　　　　蕙田案此因事賜宴<lb/>
凡宴命婦坤寧宫設儀仗女樂皇后常服陞座皇妃皇<lb/>
太子妃王妃公主亦常服随出閤入就位大小命婦各<lb/>
<pb n="70a"/>
立於座位後丞相夫人率諸命婦舉御食案丞相夫人<lb/>
捧夀花二品外命婦各舉食案於皇妃皇太子妃王妃<lb/>
公主前大小命婦各就座位奉御執事人分進夀花於<lb/>
殿内及東西廡酒七行上食五次酌酒進湯樂作止並<lb/>
如儀<lb/>
　　　　蕙田案此中宫賜宴禮<lb/>
　　　　　　　　　　右明宴饗<lb/>
　<lb/>
<pb n="70b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　五禮通考卷一百六十<lb/>
</p>
<p>
</p>
  </div>
</body>
</text>
</TEI>