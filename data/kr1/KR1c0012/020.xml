<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>毛詩集解卷二十</head>
    <p>
<pb n="1a"/>
欽定四庫全書<lb/>
　毛詩集解卷二十　　　宋　李樗黄櫄　撰<lb/>
天保下報上也君能下<hi>户嫁反</hi>下<hi>如字</hi>以成其政臣能歸美<lb/>
以報其上焉<lb/>
天保定爾亦孔之固俾爾單<hi>音丹</hi>厚何福不除俾爾多益<lb/>
以莫不庶天保定爾俾爾戩<hi>子淺反</hi>榖罄無不宜受天百<lb/>
禄降爾遐福維日不足天保定爾以莫不興如山如阜<lb/>
如岡如陵如川之方至以莫不増吉蠲<hi>吉𤣥反</hi>為饎<hi>尺志反</hi>
<pb n="1b"/>
是用孝享禴祠<hi>似辭反</hi>烝<hi>之丞反</hi>嘗于公先王君曰卜爾萬<lb/>
壽無疆神之弔<hi>都厯反</hi>矣詒<hi>以之反</hi>爾多福民之質矣日用<lb/>
飲食羣黎百姓徧為爾徳如月之恒如日之升如南山<lb/>
之壽不騫<hi>起䖍反</hi>不崩如松柏之茂無不爾或承<lb/>
　李曰自鹿鳴至伐木言君所以下下也君能下下則<lb/>
　政無不成矣君能下下以成其政則臣能歸美以報<lb/>
　其上報施之理然也孟子曰君之視臣如手足則臣<lb/>
　視君如腹心君之視臣如犬馬則臣視君如國人君<lb/>
<pb n="2a"/>
　之視臣如土芥則臣視君如寇讎葢君之待臣也厚<lb/>
　則臣之報君也亦厚君之待臣也薄則臣之報君也<lb/>
　亦薄茍君不能下下則臣安能歸美以報其上哉孔<lb/>
　氏曰詩者志也各自吟詠六篇之作是非一人而已<lb/>
　以此為答上篇之歌者但聖人示法義取相成次鹿<lb/>
　鳴至伐木於前此篇繼之於後以著義非此固答上<lb/>
　篇也此説是也天保定爾亦孔之固者保安也葢言<lb/>
　天之保定我君其位甚固也單毛氏曰信也或曰厚<lb/>
<pb n="2b"/>
　也鄭氏曰盡也蘇氏亦從鄭訓王氏曰單厚也厚下<lb/>
　之至也鄭氏以為厚天下之民王氏以為厚下據此<lb/>
　章方言人君之受福未及論民之福也厚但言其受<lb/>
　福之厚也除毛氏曰開也程氏曰更新也王氏曰除<lb/>
　舊寘新也此言天之保定我君其位甚固俾之單厚<lb/>
　凡有所福無不與之又與之以福禄俾爾多益以莫<lb/>
　不庶以見其受福之多也鄭氏以為每物益多非也<lb/>
　歐陽氏曰俾爾多益而衆也戩榖福禄也罄無不宜<lb/>
<pb n="3a"/>
　罄盡也言天保定我君與之福禄無所不宜也既無<lb/>
　所不宜又受天百禄而又降爾遐逺之福汲汲然受<lb/>
　之而不足也猶曰惟日不足是也歐陽公曰既曰何<lb/>
　福不除矣又曰俾爾戩榖矣又曰無所不宜受天百<lb/>
　禄又曰降爾遐福其所以慇懃重複如此而猶曰惟<lb/>
　日不足者大抵詩之六章文理重複以見人臣愛上<lb/>
　之徳深且至也夫以福禄日至而猶欲其無有止足<lb/>
　非愛君能若是乎王氏以為何福不除為人君之福<lb/>
<pb n="3b"/>
　以莫不庶為人君之禄罄無不宜為人臣之福受天<lb/>
　百禄為人臣之禄則是以一章為君二章為臣非也<lb/>
　王氏之説本於鄭氏鄭氏曰天使女祈福禄之人謂<lb/>
　羣臣也夫君受福禄之多而後及於人臣也然此詩<lb/>
　是臣歸美於君當説人君不當以為人臣也天保定<lb/>
　爾以莫不興天之保定人君使國家無不興盛髙平<lb/>
　曰陸大陸曰阜大阜曰陵山脊曰岡如山之髙如阜<lb/>
　之大如岡之彌髙如陵之彌大又如川之浸長而莫<lb/>
<pb n="4a"/>
　不増多也吉善也蠲潔也饎酒食也享獻也春曰祠<lb/>
　夏曰禴秋曰嘗冬曰烝公毛氏曰事也鄭氏曰先公<lb/>
　謂后稷至諸盩當從鄭氏之説孔氏曰經於公上不<lb/>
　言先者以先王在公後王尚言先則公為先可知欲<lb/>
　省文以完句也如擊鼓之詩序言使公孫文仲将而<lb/>
　詩特言從孫子仲葢省文也此不言先而言于公者<lb/>
　亦省文也君曰卜爾為王卜也鄭氏曰尸嘏主人𫝊<lb/>
　神辭也不如程氏以為君使卜之設辭也此章君既<lb/>
<pb n="4b"/>
　享福禄之盛用報其先祖善潔其酒食之饌以致孝<lb/>
　享于公先王其所獻者有四時之祭往祭于先公先<lb/>
　王既祭而君使卜之卜得有萬夀無疆之兆乃設為<lb/>
　之辭也非實使之卜也王氏曰先禴後祠禴厚而祠<lb/>
　薄先烝而後嘗烝厚而嘗薄此非也趙伯循云按周<lb/>
　禮記四時之祭名云春祠夏禴秋嘗冬烝公羊所記<lb/>
　亦同而此詩乃曰禴祠烝嘗其文與周禮異協韻故<lb/>
　爾其實祠禴嘗烝不以厚薄為先後之序也孔氏曰<lb/>
<pb n="5a"/>
　詩以便文故不依先後弔至也詒遺也言多福至矣<lb/>
　而百姓亦受其福也質毛氏以為成程氏以為實皆<lb/>
　不如王氏之説王氏曰神無所出其靈響也詒爾多<lb/>
　福而已民無所施其智巧日用飲食而已以見民之<lb/>
　和平無有詐欺矣百姓毛氏以為百官族姓然百姓<lb/>
　自古有二有所謂百官族姓者有所謂庶民者書言<lb/>
　平章百姓者百官族姓也論語曰修己以安百姓者<lb/>
　庶民也此言羣黎百姓則當以為民不當以為百官<lb/>
<pb n="5b"/>
　族姓也言天下之民受其賜無有巧偽惟日用其飲<lb/>
　食而又效上所為徧為爾徳無不順也恒鄭氏以為<lb/>
　月之上弦而就盛其字從逆不從行今則從行不從<lb/>
　逆當從王氏作恒久説言如月之恒久如日之升如<lb/>
　南山不虧而不壞如松栢之茂盛皆悠久之状也以<lb/>
　言人君之福興而未艾也無不爾或承者鄭氏曰青<lb/>
　青相承無衰落也歐陽曰上六章之所陳者使我君<lb/>
　皆承之也皆不如王程之説王氏曰松柏之茂盛無<lb/>
<pb n="6a"/>
　不承其庇覆葢人君受福普天之下無不受其賜也<lb/>
　論曰詩曰自求多福孟子曰禍福無不自己求之者<lb/>
　葢人君之受福不在於禱祝之間使人君無徳則雖<lb/>
　禱祝而其福亦不加益人君有徳雖不禱祝而其福<lb/>
　亦不加損惟其臣報上之心切所以必願其君受福<lb/>
　之多也然君之所致此葢由下下以成其政此所以<lb/>
　自求多福也觀江漢之詩曰釐爾圭瓚秬鬯一卣告<lb/>
　于文人錫山土田于周受命自召祖命虎拜稽首天<lb/>
<pb n="6b"/>
　子萬年虎拜稽首對揚王休作召公考天子萬夀宣<lb/>
　王之於召虎寵任可謂専矣召虎思之無以報其徳<lb/>
　惟曰天子萬夀而已以是知人臣所以報君非此無<lb/>
　以見其誠也<lb/>
　黄曰自天保以上五詩皆文王燕羣臣勞使臣遣使<lb/>
　臣燕兄弟朋友之樂章也天保一詩其臣下答其君<lb/>
　歌燕之樂章與故曰下報上也君能下下以成其政<lb/>
　臣能歸美以報其上焉竊嘗為之説曰人君惟不自<lb/>
<pb n="7a"/>
　有其尊故能成其尊謙者益之地滿者損之藏使人<lb/>
　君自恃其能而不復資臣之能則臣亦将自矜其能<lb/>
　而不復遜其君之能矣君能下下以成其政則君不<lb/>
　敢忽其臣臣能歸美以報上則臣不敢忘其君此天<lb/>
　道下濟而光明地道卑而上行之理也故天保一詩<lb/>
　皆羣臣愛其君而願之之辭愛之之心無時而窮則<lb/>
　願之之辭亦無時而窮非故以是媚其君也誠以吾<lb/>
　之所欲然期天理之必然而亦因以為當然也曰天<lb/>
<pb n="7b"/>
　保定爾亦孔之固如親卜之於天曰君曰卜爾萬夀<lb/>
　無疆如親卜之於神曰何福不除罄無不宜欲其備<lb/>
　天下之福也曰降爾遐福維日不足欲其享無窮之<lb/>
　福也曰以莫不庶以莫不興以莫不増以見其非止<lb/>
　一身之福而子孫之福也終之曰無不爾或承以見<lb/>
　天地鬼神山川草木昆蟲禽獸臣民百姓無不頼之<lb/>
　而非止一人之福也如山如阜如岡如陵如川之方<lb/>
　至如月之恒如日之升如南山之夀如松柏之茂廣<lb/>
<pb n="8a"/>
　譬曲喻言有盡而意無窮豈周人之媚其君哉予嘗<lb/>
　三復是詩而見君子愛人之意曰俾爾單厚以信厚<lb/>
　之徳期於君也曰吉蠲為饎是用孝享則奉先思孝<lb/>
　之意也曰民之質矣日用飲食羣黎百姓徧為爾徳<lb/>
　則斂福錫民之意也是數者皆所以受福之資與詳<lb/>
　其喻於形容之中而寓其意於勸戒之際此臣報君<lb/>
　之志也學詩者試以是思之<lb/>
采薇遣戍役也文王之時西有昆夷之患北有玁<hi>音險</hi>狁<lb/>
<pb n="8b"/>
<hi>音允</hi>之難以天子之命命将<hi>子向/反</hi>率<hi>所類反</hi>遣戍役以守衛<lb/>
中國故歌采薇以遣之出車以勞<hi>力報反</hi>還枤<hi>大計反</hi>杜以<lb/>
勤歸也<lb/>
采薇采薇薇亦作止曰歸曰歸嵗亦莫<hi>音暮</hi>止靡室靡家<lb/>
玁狁之故不遑啓居玁狁之故采薇采薇薇亦柔止曰<lb/>
歸曰歸心亦憂止憂心烈烈載飢載渇我戍未定靡使<lb/>
歸聘采薇采薇薇亦剛止曰歸曰歸嵗亦陽止王事靡<lb/>
盬不遑啓處憂心孔疚<hi>久又反</hi>我行不來彼爾維何維常<lb/>
<pb n="9a"/>
之華彼路斯何君子之車戎車既駕四牡業業豈敢定<lb/>
居一月三㨗駕彼四牡四牡騤騤<hi>求歸反</hi>君子所依小人<lb/>
所腓四牡翼翼象弭<hi>弭氏反</hi>魚服豈不日戒玁狁孔棘昔<lb/>
我往矣楊柳依依今我來思雨<hi>于付反</hi>雪霏霏行道遲遲<lb/>
載渇載飢我心傷悲莫知我哀<lb/>
　李曰遣戍役也言文王為西伯之時西有昆夷之患<lb/>
　詩所謂薄伐西戎是也北有玁狁之難詩所謂玁狁<lb/>
　之故是也既有戎狄之難遂以紂命命其将帥遣屯<lb/>
<pb n="9b"/>
　戍之役以扞衛中國其遣也則歌采薇之詩其歸也<lb/>
　則歌出車枤杜之詩出車之詩所以勞将帥枤杜之<lb/>
　詩所以勞戍役於出車言勞還於枤杜言勤歸但變<lb/>
　其文耳昆夷則言患玁狁則言難亦不必分别也此<lb/>
　詩則遣将帥與戍役而序但以遣戍役為言者孔氏<lb/>
　云将帥者與君同其憂其戍役則身處卑賤非有憂<lb/>
　國之情不免君命而行文王為恤之情深殷勤於戍<lb/>
　役簡略於将帥故此篇之作以遣戍役為主此説非<lb/>
<pb n="10a"/>
　也夫将帥所以統戍役豈可輕哉文王豈有簡略将<lb/>
　帥之意此詩序言遣戍役則遣将帥可知矣不必為<lb/>
　是説也薇菜莖葉皆似小豆蔓生其味亦如小豆藿<lb/>
　可生食作生也言始遣戍役之時薇已生矣當采薇<lb/>
　之時遣之則何時而歸乎其得歸則嵗已暮矣其所<lb/>
　以舎其室家者以玁狁之故其所以不遑安處者亦<lb/>
　以玁狁之故言吾之所以遣戍役者非吾之本心但<lb/>
　以昆夷之患玁狁之難不可得而辭爾以民之勞苦<lb/>
<pb n="10b"/>
　皆歸罪於玁狁則無有愁嘆之心矣柔始生而柔脆<lb/>
　鄭氏於薇亦作止則謂今薇生矣先輩可以行孔氏<lb/>
　曰先輩可以行言先對後之辭則二章為中輩三章<lb/>
　為後輩矣首章二月下旬遣二章三月上旬遣三章<lb/>
　三月中旬遣以中章為三月上旬遣詩中無此文而<lb/>
　創為此説不可信也蘇氏則以為遣戍役而戒其期<lb/>
　曰薇可采而行而督之曰薇亦作矣可以行矣始言<lb/>
　薇作次言薇柔終言薇剛言時日已晚不可復留也<lb/>
<pb n="11a"/>
　葢以剛柔為士卒未行亦不可從王氏則謂戍役之<lb/>
　久且又采薇食之而已王氏以為嵗暮之時孔氏以<lb/>
　為三月上旬其異同如此然不必指時以為説薇亦<lb/>
　作止是始遣戍役之時薇始生也其後薇始長而柔<lb/>
　又其後薇始壮而剛以見天時之變如此亦猶昔我<lb/>
　往矣楊柳依依今我來思雨雪載塗亦言天時之變<lb/>
　爾憂其歸期之晚而憂心烈烈者憂之状也其所以<lb/>
　憂心烈烈者則載飢載渇也孔氏曰汝所以憂心烈<lb/>
<pb n="11b"/>
　烈者以道路之中則有飢而有渇勞苦甚矣諸家皆<lb/>
　從其説是以飢渇為真飢渇程氏則以為如飢渴其<lb/>
　説固善然觀下文言行道之遲遲載飢載渇則又似<lb/>
　真飢渇矣當從諸家之説我戍未定靡使歸聘言我<lb/>
　屯戍於此未得底定無人可以歸問家之安否蘇氏<lb/>
　則謂聘于天子此詩所言大抵言室家之情亦如東<lb/>
　山詩不得以為聘天子也陽者十月為陽鄭氏以為<lb/>
　坤用事嫌於無陽故以名此月為陽王氏以為陽用<lb/>
<pb n="12a"/>
　事此則非也王事靡盬言我之於王事無不堅固故<lb/>
　我不遑安處也王氏曰啓則居之也處則方之也不<lb/>
　遑居者以言從戍役之事而不遑居也不遑處者以<lb/>
　言居戍役之地而不遑處也以居為從征役之事以<lb/>
　處為居戍役之地亦妄生分别也憂心孔疚我行不<lb/>
　來者憂心甚病我去而未得歸也來與今我來思之<lb/>
　來同爾毛氏以為華盛貌言爾然而盛者何物也乃<lb/>
　常之華也以喻路車之盛者何人之車也乃君子之<lb/>
<pb n="12b"/>
　車也王氏曰常之華上承下覆甚相親比猶之路車<lb/>
　将帥乗之以庇其下師徒恃之以載其上上載下庇<lb/>
　甚相親比鄭氏則謂棠棣華鄂相親其下盡力以事<lb/>
　上言當如棠棣然也如棠棣之華鄂不韡韡以喻兄<lb/>
　弟之相親比則可以上承下覆為説此詩但言路車<lb/>
　之盛不必上承下覆為説也業業壮也一云馬行不<lb/>
　止貌戎車既駕而四牡又壮吾敢安居必欲一月之<lb/>
　間而有三㨗所謂一月三㨗者非是果有三㨗但言<lb/>
<pb n="13a"/>
　士卒之鋭皆有勝敵之心欲其如此也鄭氏乃謂侵<lb/>
　也伐也戰也此説泥矣駕彼四牡騤騤然而强徤此<lb/>
　乃君子所依小人所腓鄭氏以為腓當作芘好改字<lb/>
　不可從也蘇氏乃謂腓辟也小人所恃以辟難以腓<lb/>
　為辟難不知有何所據程氏則謂腓從動之義人之<lb/>
　腓在股下足上身行則從動也葢程氏解易咸其腓<lb/>
　亦以腓從動為義且從其説言此車乃君子所處小<lb/>
　人則從而動也翼翼閑也象弭者爾雅曰弓無縁者<lb/>
<pb n="13b"/>
　謂之弭孫炎曰不以繫束骨飾兩頭者也以象骨為<lb/>
　之故謂之象弭毛氏謂弓反末也所以解紒也魚服<lb/>
　矢服也以魚皮為之左𫝊歸夫人魚軒服䖍曰魚獸<lb/>
　名則魚皮又可以飾車亦可以為矢服也車馬之備<lb/>
　器械之修豈不日相警戒但以玁狁甚急而不可緩<lb/>
　也其我昔往戍役之時則楊柳依依然而生今我來<lb/>
　歸則雨雪已霏霏而下則是嵗晚而歸矣行道遲遲<lb/>
　然而久又有飢渇之苦我心所以傷悲莫有知我哀<lb/>
<pb n="14a"/>
　者豈真莫我知哉此詩言遣戍役而謂莫知我哀是<lb/>
　深知之矣論語曰三分天下有其二以服事殷周之<lb/>
　徳其可謂至徳也已矣以文王之徳較之於紂其昬<lb/>
　明不同文王三分天下有其二紂徒得其一其勢又<lb/>
　不同也然文王尚以紂之命遣将帥與戍役則是文<lb/>
　王之心其尊王之至如此所謂有事君之小心但於<lb/>
　遣将帥見之矣後世如齊威晉文非無功也侵伐圍<lb/>
　戰皆不本天子之命其功雖可嘉而其心可謂專矣<lb/>
<pb n="14b"/>
　此文王之所以為不可及也吕吉甫嘗云其遣也則<lb/>
　豫述其還歸之事其還歸也又不忘其行役之勞故<lb/>
　采薇出車杕杜之詩其遣勞帥役之事雖不同而序<lb/>
　其往反始終之情而憫之則一也葢其始以序其勞<lb/>
　苦之事以遣之則是恤之也厚矣呉起之為将也卒<lb/>
　有病疽起為吮之卒母聞而哭之人曰子卒也而将<lb/>
　軍自吮其疽何哭為母曰非然也往年呉公吮其父<lb/>
　其父戰不旋踵而死於敵呉公今又吮其子妾不知<lb/>
<pb n="15a"/>
　其死所矣是以哭之惟呉公所以待之也厚其卒必<lb/>
　将以死報之今文王遣戍役其遣之時已知其勞苦<lb/>
　則士卒之心當如之何是必思所以報其上也<lb/>
　黄不講<lb/>
出車勞<hi>力報反</hi>還<hi>音/旋</hi>率<hi>所類反</hi>也<lb/>
我出我車于彼牧矣自天子所謂我來矣召彼僕夫謂<lb/>
之載矣王事多難<hi>乃旦反</hi>維其棘矣我出我車于彼郊矣<lb/>
設此旐矣建彼旄矣彼旟<hi>音餘</hi>旐斯胡不旆旆<hi>音背</hi>憂心悄<lb/>
<pb n="15b"/>
悄<hi>七小反</hi>僕夫況瘁<hi>音悴</hi>王命南仲往城于方出車彭彭旂<lb/>
旐央央天子命我城彼朔方赫赫南仲玁狁于襄昔我<lb/>
往矣黍稷方華今我來思雨雪載塗王事多難不遑啓<lb/>
居豈不懷歸畏此簡書喓喓<hi>於遥反</hi>草蟲趯趯<hi>吐厯反</hi>阜螽<lb/>
未見君子憂心忡忡<hi>勅中反</hi>既見君子我心則降赫赫南<lb/>
仲薄伐西戎春日遲遲卉<hi>許貴反</hi>木萋萋倉庚喈喈采蘩<lb/>
祁祁執訊獲醜薄言還歸赫赫南仲玁狁于夷<lb/>
　李曰采薇序言文王命将帥遣戍役将帥戍役合而<lb/>
<pb n="16a"/>
　為一詩今勞還之詩則出車與枤杜分而為二詩者<lb/>
　鄭氏曰遣将帥及戍役同歌同時欲其同心也反而<lb/>
　勞之異歌異日殊尊卑也禮記曰賜君子小人不同<lb/>
　日此説盡之矣此章葢言承文王命急於趨事而出<lb/>
　不敢緩也荀子曰大子召諸侯諸侯輦輿就馬禮也<lb/>
　遂舉此詩云我出我車于彼牧矣自天子所謂我來<lb/>
　矣荀子之意則以出車為諸侯赴天子之召然按此<lb/>
　詩乃南仲出車非是諸侯之赴召也葢古人觀詩不<lb/>
<pb n="16b"/>
　拘詩之文故其言及此毛氏曰出車就馬于牧地王<lb/>
　氏曰出車于牧就馬故也此葢本荀子之説然未必<lb/>
　得詩人之意蘇氏曰其将北伐也出車于郊牧即郊<lb/>
　也諸家皆以出車就馬于牧地蘇氏則以于彼牧者<lb/>
　即是郊也此説為簡勁按爾雅曰郊外曰牧此章言<lb/>
　牧與下章言郊同義但其字異爾其所以出車于郊<lb/>
　自天子之所命我而出征也惟天子命我而出征於<lb/>
　是命僕夫載而行之其所以召僕夫遑遽如此則以<lb/>
<pb n="17a"/>
　王家之事多難不可不急也觀其命僕夫如此則當<lb/>
　時将帥其心可知矣我出我車于彼郊矣設此旐矣<lb/>
　建彼旄矣此葢言旂章之盛也龜蛇曰旐言設此旐<lb/>
　矣又建其旄於干之首毛氏曰旄干旄也鳥隼為旟<lb/>
　旆旆毛氏曰旒垂貌王氏曰未有事故不旆也蘇氏<lb/>
　曰君子勇於從事惟恐旟旐之不旆旆與僕夫之甚<lb/>
　瘁不如其志也此皆非詩人之意也此葢南仲出征<lb/>
　之日下令軍中曰彼旟旐何不旆旆乎以見其車旗<lb/>
<pb n="17b"/>
　之盛也如左𫝊昭十三年晉人治軍建而不旆壬申<lb/>
　復旆之諸侯畏之則旆者将戰之象也憂心悄悄言<lb/>
　南仲之心則憂而悄悄臨事而懼其僕夫之人亦為<lb/>
　之憔悴況瘁甚瘁也以僕夫猶且惟悴則南仲之心<lb/>
　可知矣王命南仲毛氏曰殷王也蘇氏曰紂得命文<lb/>
　王而不得命南仲故王乃為文王不得為紂此説甚<lb/>
　善此乃文王命南仲者以有天子之命城彼朔方此<lb/>
　正序所謂以天子之命命将帥是也惟其天子之命<lb/>
<pb n="18a"/>
　如此故稱南仲之賢赫然而顯盛從此征玁狁於是<lb/>
　而除之襄除也王氏曰襄之言勝也以襄為勝無所<lb/>
　經見牆有茨之詩曰不可襄也則襄是除也昔我往<lb/>
　矣黍稷方華觀此詩言此二句又似南仲之出車當<lb/>
　黍稷方華之時而往然此詩繼於采薇之後文王出<lb/>
　師采薇之詩則以春初而往不應於黍稷方華而出<lb/>
　師也故為可疑鄭氏曰六月時也以此時始出壘唐<lb/>
　孔氏曰春末而行當以夏初到朔方也既至朔方将<lb/>
<pb n="18b"/>
　設經略五月尚猶停息六月乃始出壘此説雖迃曲<lb/>
　今當且用之今我來思來思來歸也思語辭也方其<lb/>
　歸也雨雪載塗言其出戍之久也其所以出戍之久<lb/>
　者則以多難之故無暇於啓居也非是無懷歸之心<lb/>
　所以畏戒命耳古者鄰國有急以簡書相告則奔命<lb/>
　而救之左氏曰同惡相恤之謂也正此是也喓喓草<lb/>
　蟲此章皆言其室家之辭喓喓草蟲與草蟲之詩其<lb/>
　意一同但當從草蟲之説觀下文未見君子憂心忡<lb/>
<pb n="19a"/>
　忡既見君子我心則降皆是言婦人之情鄭氏曰喻<lb/>
　近西戎之詩侯聞南仲既征玁狁将伐西戎之命則<lb/>
　跳躍而郷望之如阜螽之聞草蟲鳴焉程氏曰草蟲<lb/>
　阜螽其類相應民心之望王師猶是也此皆過論此<lb/>
　葢言婦人之情婦人謂草蟲鳴則阜螽躍已之於君<lb/>
　子猶是也故未見君子則其心憂懼既見君子則其<lb/>
　心降下也赫赫南仲薄伐西戎言其成功之如是也<lb/>
　春日遲遲此又言其春歸時春色之暄和如此則其<lb/>
<pb n="19b"/>
　樂可知也言當春色之舒緩草木之茂盛黄鳥之和<lb/>
　鳴其在野之中則采蘩之人祁祁而衆多而汝乃於<lb/>
　此時執訊獲醜而歸則其樂為何如哉訊問也囚之<lb/>
　可問也醜衆也赫赫南仲玁狁于夷夷平也又美南<lb/>
　仲之成功如此夫詩之序可疑者非一如此篇言王<lb/>
　命南仲如從毛氏之説以王為殷王則與序不相合<lb/>
　其説為可疑若從蘇氏之説以王為文王然亦窒礙<lb/>
　而不通夫文王未嘗生時稱王其所以稱王者後世<lb/>
<pb n="20a"/>
　追稱爾不應文王之時作此詩也然采薇之序曰文<lb/>
　王之時命将帥遣戍役以守衛中國則是文王之時<lb/>
　作此詩豈文王之生時稱王乎此詩序為可疑者也<lb/>
　大抵去古既逺無所考據如此詩既言旐又言旟又<lb/>
　言旂者唐孔氏曰雜互陳之則軍之諸帥有建之者<lb/>
　矣然周禮王載大常諸侯載旂軍吏載旗郊野載旐<lb/>
　百官載旟則是旂者諸侯之所建不應南仲非諸侯<lb/>
　而建此然此猶可説也文王之時周禮未作旂未必<lb/>
<pb n="20b"/>
　諸侯之所建旐未必郊野之所建皆不可得而知也<lb/>
　至於王氏不知王與天子之説乃以為軍旅之事仰<lb/>
　得天俯得人然後動此其所以或稱王或稱天子也<lb/>
　則其言不通至班固作漢書匈奴傳又引此詩出車<lb/>
　傍傍旂旐央央為宣王命将帥征伐北狄葢詩之作<lb/>
　去聖逾逺不可深信也<lb/>
　黄曰曰自天子所曰天子命我以見紂雖不道而文<lb/>
　王事紂之心未嘗敢變征伐自天子出我不敢專所<lb/>
<pb n="21a"/>
　謂有事君之小心者於此可見豈若齊晉之名為尊<lb/>
　周而實欲專權也哉<lb/>
杕杜勞還役也<lb/>
有杕之杜有睆<hi>華板反</hi>其實王事靡盬繼嗣我日日月陽<lb/>
止女心傷止征夫遑止有杕之杜其葉萋萋王事靡盬<lb/>
我心傷悲卉木萋止女心悲止征夫歸止陟彼北山言<lb/>
采其杞<hi>音起</hi>王事靡盬憂我父母檀車幝幝<hi>尺善反</hi>四牡痯<lb/>
痯<hi>古緩反</hi>征夫不逺匪載匪來憂心孔疚期逝不至而多<lb/>
<pb n="21b"/>
為恤卜筮偕止㑹言近止征夫邇止<lb/>
　李曰杕杜特生之杜也睆者實貌毛氏曰杕杜猶得<lb/>
　其時蕃滋役夫勞苦不得盡其天性是也葢言特生<lb/>
　之杜猶且睆然結實而得其所征夫行役乃不得安<lb/>
　其室家曽杕杜之不若也蘇氏曰君子行役則婦人<lb/>
　獨任其家事如特生之杜而負有睆之實言弱而不<lb/>
　能勝也此説不如毛氏繼嗣我日言其行役以日繼<lb/>
　日無有休息之期也陽十月也此葢言特生之杜得<lb/>
<pb n="22a"/>
　所如此征夫所以不如杕杜則以從於王事也無不<lb/>
　堅固日夜不息至十月陽止可以歸矣而猶未至故<lb/>
　其室家傷悲則曰征夫今已遑暇矣胡為而不歸哉<lb/>
　有杕之杜至征夫歸止亦是上章意陟彼北山言采<lb/>
　其杞此又言時物之變也惟其時物之變征夫可以<lb/>
　歸矣何為而不歸哉鄭氏曰杞非常菜也而升北山<lb/>
　采之託有事以望君子其文與上不相貫此説亦未<lb/>
　盡詩人之意王氏曰陟山之髙而以采杞故也采杞<lb/>
<pb n="22b"/>
　則以杞為可食故也此説迂曲甚矣蘇氏曰山之草<lb/>
　木非一也而獨采其杞則山嘗有餘矣今王事靡盬<lb/>
　非獨以病行者也又以憂其父母曽山木之不如也<lb/>
　此説與王氏亦不甚相逺竊意以為此二句正猶草<lb/>
　蟲之詩言陟彼北山言采其薇言采其蕨皆以見時<lb/>
　物之變感其君子久出思得以見之非有他義也父<lb/>
　母者孔氏曰謂其夫也其夫謂其父母者己尊之又<lb/>
　親之此葢曲説此但君子久於行役以王事無不堅<lb/>
<pb n="23a"/>
　固故其父母亦憂懷之安得以父母指為夫邪檀車<lb/>
　以檀為車也大明之詩曰檀車煌煌正與此類幝幝<lb/>
　敝貌痯痯罷貌此言君子久於行役以檀為車而至<lb/>
　於敝以四牡而至於罷而征夫又近而不逺胡為而<lb/>
　不歸哉此皆望其歸之之辭也君子不装載不為來<lb/>
　歸使我心孔病矣昔與我期今又不至使我多為憂<lb/>
　也至於卜之筮之又㑹其卜筮之言皆曰近也則征<lb/>
　夫将邇矣皆是望其歸之辭也觀此詩言王事靡盬<lb/>
<pb n="23b"/>
　憂我父母何以異鴇羽之詩言王事靡盬不能藝稷<lb/>
　黍父母何怙期逝不至亦何以異於采緑之詩言五<lb/>
　日為期六日不詹然鴇羽采緑之詩乃以為刺而此<lb/>
　詩乃以為美者何也葢鴇羽采緑之詩下之人自訴<lb/>
　其勞苦而上之人不知之此其所以可刺下之人勞<lb/>
　苦而上之人知之此其所以可美至於憂心孔疚我<lb/>
　行不來亦何異於道之云逺我行不來昔我往矣黍<lb/>
　稷方華亦何異於小明之詩曰昔我往矣日月方除<lb/>
<pb n="24a"/>
　皆其文不同而意則同學者之於詩當求其意不可<lb/>
　泥於句此學詩之法也<lb/>
　黄曰鴇羽小明與此詩同意然彼以下之人自訴其<lb/>
　勞苦而上不知之此其所以可刺此以下之人初不<lb/>
　自言其勞苦而上自知之所以為可美也<lb/>
魚麗<hi>力馳反</hi>美萬物盛多能備禮也文武以天保以上治<lb/>
内采薇以下治外始於憂勤終於逸樂故美萬物盛多<lb/>
可以告於神明矣<lb/>
<pb n="24b"/>
魚麗于罶<hi>音柳</hi>鱨<hi>音/常</hi>鯊<hi>音沙</hi>君子有酒㫖且多魚麗于罶魴<lb/>
鱧君子有酒多且㫖魚麗于罶鰋鯉君子有酒㫖且有<lb/>
物其多矣維其嘉矣物其㫖矣維其偕矣物其有矣維<lb/>
其時矣<lb/>
　李曰魚麗之詩美萬物之繁多也以魚麗觀之則萬<lb/>
　物可知矣惟其萬物之盛多故可備禮也序詩者又<lb/>
　推其萬物盛多之由葢由文武以天保以上之三詩<lb/>
　以治中國采薇以下之三詩以治夷狄其初則憂勤<lb/>
<pb n="25a"/>
　以致内外之治内外既治皆無事矣故終於逸樂故<lb/>
　萬物滋多則可以歌詩而告於神明也采薇之詩以<lb/>
　為文王既有異同而常棣之詩則曰閔管蔡之失道<lb/>
　故作常棣焉閔管蔡之失道正在成王之世而此序<lb/>
　乃以為文王之詩以見詩序非出於一人之所作葢<lb/>
　無疑也罶曲梁也爾雅曰嫠婦之笱謂之罶孫炎曰<lb/>
　罶曲梁其功易故謂之寡婦所作也麗厯也鱨説文<lb/>
　曰黄楊鯊一名吹鯊陸元恪曰魚狹而小常張口吹<lb/>
<pb n="25b"/>
　沙魴今之青邊也鱧今之𤣥鱧也鰋額白魚也鯉今<lb/>
　之赬尾也以寡婦之笱而獲鱨鯊魴鱧鰋鯉如此之<lb/>
　多足以見物之盛多也陸農師曰鱨魚黄魴魚青鱧<lb/>
　魚𤣥鰋魚白鯉魚赤又鱨鯊小魚魴鱧中魚鰋鯉大<lb/>
　魚又謂鱨鯊長魚魴鱧之魚則一方一圓鰋鯉之魚<lb/>
　則一俯一仰又鱨鯊魴其性浮鱧鰋鯉其性沈陸農<lb/>
　師之意以謂五色之備而小大長短浮沉之不同葢<lb/>
　以見其盛多也然陸元恪乃謂鱨魚之有力而解飛<lb/>
<pb n="26a"/>
　不知有何所據而云君子有酒㫖且多於是君子為<lb/>
　酒醴以薦之其物如此之多也鄭氏以君子有酒㫖<lb/>
　為絶句而下章皆如此君子有酒㫖且多言酒美而<lb/>
　此魚又多君子有酒多且㫖言酒多而此魚又美君<lb/>
　子有酒㫖且有言酒美而此魚又有然按下文言物<lb/>
　其多矣維其嘉矣物其㫖矣維其偕矣物其有矣維<lb/>
　其時矣皆是言萬物之多不必言酒與魚也此葢言<lb/>
　君子為酒醴以宴樂之而其物㫖且多多且㫖㫖且<lb/>
<pb n="26b"/>
　有也物其多矣維其嘉矣以其物之多而又嘉矣物<lb/>
　其㫖矣維其偕矣以其物之㫖而又齊矣物其有矣<lb/>
　維其時矣以其物之有而又得其時矣皆是言萬物<lb/>
　之盛多也哉<lb/>
　論曰中庸曰惟聖人為能盡其性能盡其性則能盡<lb/>
　人之性能盡人之性則能盡物之性葢先王之治天<lb/>
　下至於使人民繁庶户口滋殖不足為治功之盛若<lb/>
　鳥獸草木皆得其性然後可以見治功之最盛也所<lb/>
<pb n="27a"/>
　以致此者亦有由焉語曰焚林而獸明年無獸竭澤<lb/>
　而漁明年無魚魚之竭澤可以為一時之富不可以<lb/>
　為常惟其取之有時用之有節則可以為不傷孟子<lb/>
　曰數罟不入汚池魚鼈不可勝食也斧斤以時入山<lb/>
　林材木不可勝用也則知取之多者則其所得者少<lb/>
　取之少者則其用為無窮此治亂之所以異也<lb/>
　黄曰盡己之性而後能盡人之性盡人之性而後能<lb/>
　盡物之性文武之治始之於身推之於人而及之於<lb/>
<pb n="27b"/>
　物自其内外之已治而至於萬物之盛多此孟子所<lb/>
　謂魚鼈不可勝食也聖人之治至於鳥獸昆蟲無不<lb/>
　咸遂而後為極至一物不得其所則於聖人之治有<lb/>
　闕然者然則必曰魚之多者以微者言之也詩人之<lb/>
　言萬物不得其性必曰魚在在藻言豐年之兆必曰<lb/>
　衆維魚矣亦是此意至末一章言物其多矣維其嘉<lb/>
　矣物其㫖矣維其偕矣物其有矣維其時矣此則合<lb/>
　萬物而言不必專指酒與魚也文武之治功至此而<lb/>
<pb n="28a"/>
　成矣故曰可以告於神明矣此文武之小雅所以至<lb/>
　此而盡歟<lb/>
南陔<hi>古哀反</hi>孝子相戒以養也<lb/>
白華孝子之絜白也<lb/>
華黍時和歳豐宜黍稷也<lb/>
　有其義而亡其辭<lb/>
　李曰六篇皆以秦火之後而亡其辭其辭既亡則其<lb/>
　義不可得而知毛氏今於南陔則曰孝子相戒以養<lb/>
<pb n="28b"/>
　於白華則曰孝子之絜白於華黍則曰時和嵗豐宜<lb/>
　黍稷於由庚則曰萬物得由其道於崇丘則曰萬物<lb/>
　得極其髙大於由儀則曰萬物之生各得其宜皆是<lb/>
　意度之耳鄭漁仲曰詩多以首二字或篇中次取二<lb/>
　字或一字以為題如螽斯樛木之類皆是即物而命<lb/>
　或賦或喻故一篇之義全屬題中如竹竿君子陽陽<lb/>
　大東四月之類一篇之義不全屬題中丰還之類一<lb/>
　篇之義全不在是但説篇中一兩字爾此六章有題<lb/>
<pb n="29a"/>
　無詩作序者但考兩字便率意作一篇之序此説是<lb/>
　也夫言詩正如言書其亡書序雖存亦不可以强通<lb/>
　詩既亡其辭又無其文安可以强通乎毛氏以意度<lb/>
　之其後束晳又以毛氏之意作補亡是益其惑也<lb/>
　黄曰此三篇詩已經秦火煨燼而亡其辭辭雖亡而<lb/>
　義不可亡則三篇亦可想而見也南陔孝子相戒以<lb/>
　養則見其風俗之美而孝子皆相率以養其父母也<lb/>
　白華孝子之絜白則見君子之愛其親而思全其身<lb/>
<pb n="29b"/>
　惟恐有所玷汚也華黍時和歳豐宜黍稷則見王者<lb/>
　之治至於位天地育萬物而中和之極致也即其義<lb/>
　可以悟其意即其意可以知其辭然束晳之補亡詩<lb/>
　則過矣<lb/>
南有嘉魚之什詁訓𫝊第十七　　　　小雅<lb/>
南有嘉魚樂與賢也太平之君子至誠樂與賢者共之<lb/>
也<lb/>
南有嘉魚烝然罩罩<hi>張教反</hi>君子有酒嘉賔式燕以樂南<lb/>
<pb n="30a"/>
有嘉魚烝然汕汕<hi>所諫反</hi>君子有酒嘉賔式燕以衎<hi>苦旦反</hi>
南有樛<hi>居虬反</hi>木甘瓠<hi>音/䕶</hi>纍<hi>力追反</hi>之君子有酒嘉賔式燕<lb/>
綏之翩翩者鵻<hi>音佳</hi>烝然來思君子有酒嘉賔式燕又思<lb/>
　李曰唐孔氏以太平君子當成王之時君子之人已<lb/>
　在位有職禄皆有至誠篤實之心樂與在野有賢徳<lb/>
　者共之於朝而有之願俱得禄位共相燕樂然以詩<lb/>
　之文勢觀之其曰太平之君子葢指成王無疑也孔<lb/>
　氏以君子為賢者不以為成王非也此詩言太平之<lb/>
<pb n="30b"/>
　君子至誠得賢者與之共天位食天禄則其尊賢樂<lb/>
　善之心無有窮已故作是詩也南有嘉魚鄭氏曰南<lb/>
　方有善魚鄭氏意以為善魚是魚之美者王氏亦曰<lb/>
　嘉魚以言民之賢者有養人之嘉祉亦是以嘉魚為<lb/>
　魚之善者按左太冲蜀都賦嘉魚出於丙穴先儒曰<lb/>
　丙穴在漢中沔陽縣嘉乃是魚名也故陸農師曰嘉<lb/>
　魚鯉質鱒鯽肌肉甚美食乳泉出於丙穴則知嘉魚<lb/>
　者乃是魚之一種也烝久也罩者爾雅云篧謂之罩<lb/>
<pb n="31a"/>
　李廵云篧編細竹以為罩捕魚也罩罩非一罩也此<lb/>
　詩以魚喻賢者魚之為物游於水中可謂難致者也<lb/>
　而人乃能久而以罩得之此其所以得魚也賢者處<lb/>
　於山林巖阿之下亦可謂難致之矣而太平之君子<lb/>
　乃能至誠而樂與之而置之於朝以見君得賢也君<lb/>
　子有酒嘉賔式燕以樂言君子有酒以與賢者宴樂<lb/>
　則其與賢可知矣汕汕説文曰魚游水貌然罩既是<lb/>
　取魚則汕亦是取魚也故毛氏云撩也撩或作樔鄭<lb/>
<pb n="31b"/>
　氏曰撩者今之撩罟也爾雅云罺謂之汕陸農師云<lb/>
　太平之君子至誠樂與賢者共之而所以求者上籠<lb/>
　之如罩下撩之如汕至誠之道也淮南子曰罩者抑<lb/>
　之罾者舉之為之雖異得魚一也觀此則知詩人先<lb/>
　言罩後言汕者以見其求賢無方也衎亦樂也南有<lb/>
　樛木甘瓠纍之言南方有樛然下垂之木甘瓠之草<lb/>
　得以纍蔓之風之所言后妃逮下則言后妃無嫉妒<lb/>
　之心以喻樛木此言人君能以禮待人臣亦如樛木<lb/>
<pb n="32a"/>
　下垂而甘瓠纍之則賢者亦将翕然而赴人君之求<lb/>
　矣君子有酒嘉賔式燕綏之綏安也鵻一宿之鳥言<lb/>
　翩翩然者乃鵻鳥也鳥久而求集於此鄭氏喻賢者<lb/>
　有專一之意於我我将久如而來遲之也此説固非<lb/>
　矣而蘇氏又以君臣父子為説亦為不通葢此詩先<lb/>
　以魚取喻以見其求賢之切次言樛木以見其禮下<lb/>
　之篤末又言鵻以見其賢者之羣然如鵻之來集也<lb/>
　思語辭也既燕而又思之以見其至誠有加而無已<lb/>
<pb n="32b"/>
　也<lb/>
　黄曰東坡嘗曰天下無事則公卿之言輕於鴻毛天<lb/>
　下有事則匹夫之言重於太山此非智有所不及而<lb/>
　明有所不察緩急之勢異也唐太宗以大亂之後欲<lb/>
　致太平則専任魏徴至貞觀之後則漸不克終徳宗<lb/>
　當播遷之中則姑存陸贄明皇當富庶之後而乃好<lb/>
　近小人葢天下無事之際則人君有自足之心自足<lb/>
　之心萌則謂天下無事於賢者矣雖勉强與賢而非<lb/>
<pb n="33a"/>
　出於中心之所樂則不能久矣成王視天下不足為<lb/>
　樂而惟賢者為可樂非至誠能若是乎念皎皎之白<lb/>
　駒而思今朝之永思渠渠之夏屋而歎無餘之食此<lb/>
　皆不能樂與賢之譏也髙宗思賢佐而傅説夢文王<lb/>
　善養老而太公歸火不與燥期而就水不與濕期而<lb/>
　流人若苟有好賢之心則賢者将自至故曰烝然來<lb/>
　思也<lb/>
南山有臺樂得賢也得賢則能為邦家立太平之基矣<lb/>
<pb n="33b"/>
南山有臺北山有萊樂只君子邦家之基樂只君子萬<lb/>
夀無期南山有桑北山有楊樂只君子邦家之光樂只<lb/>
君子萬夀無疆南山有把<hi>音起</hi>北山有李樂只君子民之<lb/>
父母樂只君子徳音不已南山有栲北山有杻<hi>女久反</hi>樂<lb/>
只君子遐不眉夀樂只君子徳音是茂南山有枸<hi>俱甫反</hi>
北山有楰<hi>音庾</hi>樂只君子遐不黄耉樂只君子保艾爾後<lb/>
　李曰臺者夫須也陸璣䟽云舊説夫須莎草也可以<lb/>
　為蓑笠萊者草也陸元恪曰萊草名其葉可食今兖<lb/>
<pb n="34a"/>
　州人蒸以為茹謂之萊烝此詩言得賢以南山壮山<lb/>
　為言者葢言國之有賢者如山之有草木以自覆葢<lb/>
　也詩言山有苞櫟隰有六駁是言山之有草木以喻<lb/>
　國之有賢者如山有喬松隰有游龍亦是山之有草<lb/>
　木以喻國之有賢者國而無賢則空其國矣山而無<lb/>
　草木則空其山矣孟子曰不信仁賢則國空虚左傳<lb/>
　曰師慧過宋朝将私焉其相曰朝也慧曰無人焉相<lb/>
　曰朝也何故無人慧曰必無人焉若猶有人豈其以<lb/>
<pb n="34b"/>
　千乗之相易淫樂之矇必無人焉故也<hi>見襄十五年</hi>是時<lb/>
　在宋朝非無人也以千乗之相易淫樂之矇謂之無<lb/>
　人可也觀此則知舜之有五臣武王之有十人其賢<lb/>
　才止於如是謂之有人可也其後至幽厲之時垂紳<lb/>
　搢笏朱紫滿朝謂之無人可也惟國之有賢如山之<lb/>
　有草木以自覆葢故人君樂得賢者則可以為邦國<lb/>
　之基本也非特可以為基本又且享萬夀之報也無<lb/>
　期者言夀考無有定期也邦家之光言為邦家之光<lb/>
<pb n="35a"/>
　輝也無疆亦與無期同意樂只君子民之父母言能<lb/>
　樂只君子可以為民之父母也葢其所得者皆賢人<lb/>
　君子而其所施者亦不忍人之政則民得所親矣徳<lb/>
　音不已言其令聞合於衆聽無有休已也栲者山樗<lb/>
　也杻者檍也遐不眉夀鄭氏曰言其近眉夀也不如<lb/>
　程氏曰猶云不遐逺眉夀乎下章言遐不黄耉亦是<lb/>
　此意徳音是茂言其令聞之茂盛也枸者枳枸也陸<lb/>
　氏曰樹髙大似白楊有子著枝端大如指長數寸今<lb/>
<pb n="35b"/>
　謂之木蜜楰者䑕梓也陸氏曰其樹葉木理如楸山<lb/>
　木之異者今人謂之苦楸黄耉言其髪黄而面如耉<lb/>
　也保安也艾養也已既享其萬夀其遺愛又及於後<lb/>
　昆也此詩言衆多之木大抵以見得賢之多也王氏<lb/>
　曰臺為賤者所衣萊為賤者所食桑可以衣楊可以<lb/>
　為宫室器械之材樗可以為車之巾杻可以為弓弩<lb/>
　之幹枸有美食楰有文理而又髙大中宫室器械之<lb/>
　材觀此數木雖是如此然詩人之意只言山之有草<lb/>
<pb n="36a"/>
　木以喻國之有賢者若必一一為説則拘矣嘗觀君<lb/>
　奭其言文王之臣自虢叔而下太公畢公皆不與焉<lb/>
　孔子稱周有八士自虢叔閎夭而下亦不與焉周之<lb/>
　多士可知矣其多士如此而成王猶且求之如是葢<lb/>
　人君之求賢不可謂賢才衆多如是而不求也國之<lb/>
　有賢才譬猶山澤之有珍寶求之不已珍寶随至無<lb/>
　不如意然觀南有嘉魚南山有臺之詩以見成王得<lb/>
　人之多如此及觀卷阿之詩召公又戒成王求賢成<lb/>
<pb n="36b"/>
　王求賢如此其切而召公又戒之以見人君求賢之<lb/>
　心不可一日忘也一日少<hi>原闕</hi>　　之心生矣此召<lb/>
　公所以戒成王也當是時非特成王之求賢而周公<lb/>
　又能吐哺握髪以待士周公求賢也又如此君臣之<lb/>
　間皆以求賢為急此周之所以為多士也<lb/>
　黄曰成王之時周公居左召公居右畢公榮公之列<lb/>
　布在邦國賢已用矣而猶曰得賢既醉之太平鳧鷖<lb/>
　之守成治已極矣而猶曰立太平之基足見成王之<lb/>
<pb n="37a"/>
　心愈足而愈不自足也成王以為治者亂之幾安者<lb/>
　危之府恃其已治而不能保狃其已安而不知戒雖<lb/>
　可以為子孫之榮而非子孫無窮之福也成王之治<lb/>
　不為一時計故其求賢之心不能自已此詩所以終<lb/>
　言保艾爾後而序以為立太平之基也<lb/>
由庚萬物得由其道也<lb/>
崇丘萬物得極其髙大也<lb/>
由儀萬物之生各得其宜也<lb/>
<pb n="37b"/>
　有其義而亡其辭<lb/>
　李迃仲解見南陔篇<lb/>
　黄曰得由其道如歛藏順其時之類得極其髙大如<lb/>
　斧斤以時入山林之類得其宜如各遂其長生之類<lb/>
　非聖人能盡人物之性致中和之功贊化育之妙安<lb/>
　能致此<lb/>
　<lb/>
　毛詩集解卷二十<lb/>
</p>
<p>
</p>
  </div>
</body>
</text>
</TEI>