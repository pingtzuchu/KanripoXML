<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>毛詩集解卷二十一</head>
    <p>
<pb n="1a"/>
欽定四庫全書<lb/>
　毛詩集解卷二十一　　宋　李樗黄櫄　撰<lb/>
蓼<hi>音六</hi>蕭澤及四海也<lb/>
蓼彼蕭斯零露湑<hi>息敘反</hi>兮旣見君子我心寫兮燕笑語<lb/>
兮是以有譽處兮蓼彼蕭斯零露瀼瀼旣見君子為龍<lb/>
為光其德不爽壽考不忘蓼彼蕭斯零露泥泥<hi>乃禮反</hi>旣<lb/>
見君子孔燕豈<hi>開在反</hi>弟<hi>音悌</hi>冝兄冝弟令德壽豈蓼彼蕭<lb/>
斯零露濃濃旣見君子鞗<hi>徒彫反</hi>革沖沖<hi>直弓反</hi>和鸞雍雍<lb/>
<pb n="1b"/>
萬福攸同<lb/>
　李曰澤及四海言其恩澤及於四海之諸侯也鄭氏<lb/>
　泥於爾雅九夷八狄七戎六蠻謂四海遂以此詩為<lb/>
　四夷之長葢此詩統言及天下之諸侯不必分别也<lb/>
　蓼毛氏曰長大貌如所謂蓼蓼者莪是也蕭爾雅云<lb/>
　似白髙莖麤斜生有香氣湑毛氏曰蕭上露貌說文<lb/>
　亦以為露貌鄭氏曰蕭香物之微者喻四海之諸侯<lb/>
　亦國君之賤者露者天所以潤萬物喻王者恩澤不<lb/>
<pb n="2a"/>
　為逺國則不及也葢鄭氏旣以四海為四夷故其說<lb/>
　以蕭喻諸侯之賤者然詩人之意葢言露之被蓼蕭<lb/>
　猶澤之及四海若以蕭為諸侯之賤者而湛露之詩<lb/>
　又以豐草比同姓之諸侯則其取譬為不倫矣王氏<lb/>
　以蕭香能上達譬諸侯以德善自通於天子此皆強<lb/>
　求其義旣見君子我心寫兮言諸侯旣見君子則輸<lb/>
　其情意也蘇氏曰其旣見君子也莫不思盡其心之<lb/>
　所有以告之亦不必如此說燕笑語兮是以有譽處<lb/>
<pb n="2b"/>
　兮言諸侯旣見天子天子則與之燕而笑語則是以<lb/>
　有譽而無間言有處而無失位以譽處為諸侯之事<lb/>
　非也據此詩章末句皆是稱賛天子之辭如言壽考<lb/>
　不忘是天子之壽考也令德壽豈是天子之壽豈也<lb/>
　萬福攸同是天子之萬福也不必作諸侯之事也瀼<lb/>
　瀼毛氏曰露蕃貌說文曰露濃貌龍寵也左氏昭公<lb/>
　十二年宋華定来聘享之為賦蓼蕭弗知又不答賦<lb/>
　昭子曰必亡宴語之不懷寵光之不宣令德之不知<lb/>
<pb n="3a"/>
　同福之不受将何以在宴語之不懷則指第一章寵<lb/>
　光之不宣則指第二章令德之不知則指第三章同<lb/>
　福之不受則指第四章惟以寵光之不宣指二章則<lb/>
　以龍為寵是也如長𤼵之詩曰受天之龍亦是以龍<lb/>
　為寵也為龍為光言天子宣寵光被及於己也其德<lb/>
　不爽言天子所以待之者其德無有差忒也冝其享<lb/>
　壽考之報而斯民常不忘之也泥泥露之沾濡貌孔<lb/>
　燕豈弟言恩意之厚故諸侯甚安之而又且樂易也<lb/>
<pb n="3b"/>
　兄弟同姓之諸侯也天子旣以恩意接之則可以冝<lb/>
　其同姓之諸侯亦如所謂宜其家人也王氏言諸侯<lb/>
　得以外交兄弟之國無所不宜非也毛氏言為兄亦<lb/>
　冝為弟亦冝亦非也令德壽豈言天子旣已如是冝<lb/>
　其有令善之德而壽又且豈樂也濃毛氏曰厚貌說<lb/>
　文曰露多也鞗轡也革轡首也爾雅曰轡首謂之革<lb/>
　郭璞云轡靶也馬轡所靶之外有餘而垂之者謂之<lb/>
　鞗皮為之沖沖垂飾貌和鸞毛氏曰在軾曰和在鑣<lb/>
<pb n="4a"/>
　曰鸞鄭氏注禮記曰在式曰和在衡曰鸞雍雍鳴之<lb/>
　和也此有二說鄭氏則曰諸侯燕見天子天子必乗<lb/>
　車迎於門王氏則曰乗馬路車天子所以好諸侯也<lb/>
　有車馬則有鞗革和鸞矣此二說皆通萬福攸同言<lb/>
　天子能如是冝其萬福聚而至也<lb/>
　黃曰成王即位之初諸侯四朝成王以禮享之故曰<lb/>
　澤及四海所謂外薄四海咸建五長則澤及四海言<lb/>
　成王之恩及四海之長伯也諸侯之朝於天子未得<lb/>
<pb n="4b"/>
　見也於此則有願見之心其旣見也則有自慰之心<lb/>
　此人之情也故曰我心寫兮李迃仲以為此詩末一<lb/>
　句皆為諸侯稱賛天子之辭此大不然夫是以有譽<lb/>
　處兮葢以諸侯之朝而天子與之燕飲而笑語此諸<lb/>
　侯之榮而終身有美譽以處其身也是亦為龍為光<lb/>
　之意也其德不爽壽考不忘此言人君所以待我諸<lb/>
　侯者其德之不差爽如此則我諸侯雖終身不敢忘<lb/>
　其德也令德壽豈則非惟不敢忘其德而亦當終身<lb/>
<pb n="5a"/>
　佩服其德也君待我以樂易之德我諸侯其敢不以<lb/>
　樂易相與乎萬福攸同言諸侯均受天子之福也昭<lb/>
　公十二年宋華定来聘享之為賦蓼蕭弗知又不荅<lb/>
　賦昭子曰必亡宴語之不懷寵光之不宣令德之不<lb/>
　知同福之不受則知此詩皆諸侯被天子之澤而歡<lb/>
　恱之辭也<lb/>
湛露天子燕諸侯也<lb/>
湛湛露斯匪陽不晞厭厭夜飲不醉無歸湛湛露斯在<lb/>
<pb n="5b"/>
彼豐草厭厭夜飲在宗載考湛湛露斯在彼杞棘顯允<lb/>
君子莫不令德其桐其椅<hi>於冝反</hi>其實離離豈弟君子莫<lb/>
不令儀<lb/>
　李曰湛湛露茂盛貌晞乾也露之沾濡萬物非見日<lb/>
　則不乾譬如天子之燕飲諸侯厭厭而至於夜非醉<lb/>
　則不歸也厭厭安也夜飲而至於厭厭然而安則其<lb/>
　威儀可知也豐草喻諸侯也在宗載考考成也言夜<lb/>
　飲之禮在宗室則成之他人則不敢也把棘亦是喻<lb/>
<pb n="6a"/>
　諸侯但變其文耳鄭氏以為露之在物湛湛然使物<lb/>
　柯葉低垂喻諸侯受燕爵其儀有似醉之貌歐陽已<lb/>
　闢之矣而鄭氏於豐草則又以喻於同姓之諸侯於<lb/>
　杞棘則喻庶姓之諸侯於卒章則以桐椅喻二王之<lb/>
　後詩本不如此皆是臆說顯允君子莫不令德言明<lb/>
　允之君子皆有令善之德以見其醉而未嘗過差也<lb/>
　其桐其椅言桐椅之為木其實離離然以垂以譬君<lb/>
　子之有威儀也豈弟君子莫不令儀皆是飲酒無失<lb/>
<pb n="6b"/>
　不為酒困也荘子曰以禮飲酒者始乎治卒乎亂夫<lb/>
　飲酒而至乎亂非飲酒以禮矣觀湛露之詩正所謂<lb/>
　以禮飲酒矣天子燕同姓諸侯不可以不厚旣待之<lb/>
　厚則易至於失節今也夜飲醉歸而不至於亂可謂<lb/>
　有節者矣左傳曰臣卜其晝未卜其夜夜飲則恐至<lb/>
　於無節今也威儀如此非有節而何書曰越庶國飲<lb/>
　惟祀又曰德将無醉醉者必至於亂今也威儀如此<lb/>
　非有節而何葢非夜飲醉歸則無以見其待之之厚<lb/>
<pb n="7a"/>
　非有令德令儀則無以見其飲之有節晉孫季舒嘗<lb/>
　與石崇酣飲慢傲過度石崇欲表免之裴楷謂崇曰<lb/>
　足下飲人以狂藥而責人以正禮不亦乖乎崇乃止<lb/>
　夫飲酒而不責人以禮是晉人放曠之俗然也若先<lb/>
　王盛時豈有飲酒而不能由禮者哉令誦湛露之詩<lb/>
　遥想當時諸侯威儀之肅無有喧譁失禮者雖不假<lb/>
　劉章之軍令自然無失禮者矣嗚呼休哉<lb/>
　黃曰湛露之詩必是成王燕諸侯之樂章也武王之<lb/>
<pb n="7b"/>
　興諸侯之會者千八百國其同力王室功不細矣成<lb/>
　王即位之初因諸侯之朝而享之厭厭夜飲以盡其<lb/>
　情不醉無歸以極其歡然酒所以成禮而醉則易至<lb/>
　於廢禮今曰在宗載考成也言其既醉而終以禮成<lb/>
　之也其與所謂載號載呶亂我籩豆者異矣德將無<lb/>
　醉則易至於無德今曰莫不令德言其旣醉以酒而<lb/>
　飽以德也其與醉而不出是謂伐德者異矣未醉則<lb/>
　威儀抑抑醉則威儀怭怭今曰莫不令儀言其雖醉<lb/>
<pb n="8a"/>
　而威儀益善也其與威儀幡幡屢無僊僊者異矣上<lb/>
　之所以繩下者愈寛而下之所以自繩者愈嚴君有<lb/>
　餘恩臣有餘敬此所以為成王之盛時也鄭氏分為<lb/>
　同姓異姓與二王之後先儒已辨之矣<lb/>
彤弓天子錫有功諸侯也<lb/>
彤弓弨<hi>尺昭反</hi>兮受言藏之我有嘉賓中心貺之鐘皷旣<lb/>
設一朝饗之彤弓弨兮受言載之我有嘉賓中心喜之<lb/>
鐘皷旣設一朝右之彤弓弨兮受言櫜<hi>古刀反</hi>之我有嘉<lb/>
<pb n="8b"/>
賓中心好之鐘皷旣設一朝醻<hi>市由反</hi>之<lb/>
　李曰左傳甯武子曰諸侯敵王所愾而獻其功王享<lb/>
　禮之於是賜彤弓一彤矢百以覺報宴<hi>見文四年</hi>杜元凱<lb/>
　曰諸侯有四夷之功王賜之弓矢又為歌彤弓以明<lb/>
　報功宴樂惟彤弓以覺報宴則知彤弓之賜葢所以<lb/>
　報諸侯之功也如周平東遷晉文侯有夾輔之勲故<lb/>
　文侯之命曰用賚爾秬鬯一卣彤弓一彤矢百盧弓<lb/>
　一盧矢百馬四匹至其後襄王之世晉文公獻楚俘<lb/>
<pb n="9a"/>
　于王王享晉文公命之宥賜之彤弓一彤矢百玈弓<lb/>
　矢千周室東遷之後賞罰無章然其弓矢之賜惟及<lb/>
　此二人則可謂不妄賜矣以周之衰猶如此則先王<lb/>
　盛時可知矣彤弓朱弓也弨說文曰弓反末也謂弛<lb/>
　之而體反也受言藏之此有兩說鄭氏曰王賜朱弓<lb/>
　必策其功以命之受出藏之乃反入也王氏曰弓成<lb/>
　而獻王王受而藏之以待賜也此兩說一則以為諸<lb/>
　侯藏之一則以為王藏之然此詩乃是天子賜有功<lb/>
<pb n="9b"/>
　諸侯則當以為諸侯藏之也然鄭氏曰受出藏之乃<lb/>
　反入也詩中只言受言藏之不必以出入為言也又<lb/>
　有一說藏之家以示子孫亦不必如此詩言以此弓<lb/>
　賜諸侯諸侯則受而藏之也言者毛氏以為我鄭氏<lb/>
　以為策命以為我則下文言我有嘉賓葢指王者也<lb/>
　王者旣稱我諸侯又稱我則其文無别以為策命其<lb/>
　言雖有所據則又穿鑿矣要之言者語辭也如左氏<lb/>
　𫝊言歸于好正此類也天子之賜諸侯必有享禮出<lb/>
<pb n="10a"/>
　於至誠旣設鐘皷之樂於是早朝而享之也大飲賓<lb/>
　曰享謂早朝之時而設此禮也載者載以歸也右毛<lb/>
　氏以為勸鄭氏以為主人獻之賓賓受爵奠於薦右<lb/>
　經言一朝右之鄭氏以為奠於薦右非經之㫖王氏<lb/>
　曰其享也尊而右之也當從王氏之說葢其享之也<lb/>
　所以尊之故也櫜韜也醻毛氏以為報也鄭氏以為<lb/>
　醻酢也當從毛氏之說葢錫之弓矢又享之所以報<lb/>
　其功也左氏曰以覺報宴是也<lb/>
<pb n="10b"/>
　黃曰周平王東遷晉文侯有功焉王賜之以彤弓一<lb/>
　彤矢百其後襄王以文公有獻楚俘之功而命之宥<lb/>
　亦賜之彤弓一彤矢百夫以周室旣衰賞罰無章而<lb/>
　彤弓之賜必待有功者況盛時乎成王之諸侯直曰<lb/>
　燕之而已至於錫諸侯則必曰錫有功諸侯吾見成<lb/>
　王之錫命固不輕而作序者之一言一字亦不輕也<lb/>
　然此詩固錫諸侯之詩無疑矣而必曰天子云者古<lb/>
　之盛時諸侯無私會燕諸侯必天子也諸侯無專命<lb/>
<pb n="11a"/>
　錫諸侯必天子也序詩者謹而書之為萬世法焉<lb/>
菁菁<hi>子丁反</hi>者莪樂育材也君子能長育人材則天下喜<lb/>
樂之矣<lb/>
菁菁者莪在彼中阿旣見君子樂且有儀菁菁者莪在<lb/>
彼中沚旣見君子我心則喜菁菁者莪在彼中陵旣見<lb/>
君子錫我百朋汎汎楊舟載沈載浮旣見君子我心則<lb/>
休<lb/>
　李曰天佑下民作之君作之師所謂人君非徒有以<lb/>
<pb n="11b"/>
　養之抑亦有以敎之使為人君者苟能盡君師之道<lb/>
　以長育人材則天下之人知夫人君所以養育人材<lb/>
　如此其至安有不滿其意而喜樂哉使人君不能養<lb/>
　育人材則天下皆有弃材雖欲天下喜樂不可得也<lb/>
　詩曰旣見君子我心則喜觀此則知天下喜樂在於<lb/>
　養育人材可知矣文王之時詩人稱其於樂辟雍是<lb/>
　天下之人以辟雍為可樂也僖公之時思樂泮水是<lb/>
　天下之人以泮水為可樂也然則人君能養育人材<lb/>
<pb n="12a"/>
　天下其有不喜樂乎莪草名也生於澤田漸洳之處<lb/>
　葉似邪蒿而細科生其莖可食菁菁盛也阿大陵也<lb/>
　言君子之長育人材若大陵之長育微草能使之菁<lb/>
　菁然盛也旣見君子樂且有儀韓文公曰天下美之<lb/>
　之辭也言旣見君子則其人樂易而有威儀也歐陽<lb/>
　公乃曰樂易所以容衆有儀所以為人法王氏曰君<lb/>
　子之長育人材也有道其可以接耳目者禮樂而已<lb/>
　禮履此者也履此故動容周旋中禮樂樂此者也樂<lb/>
<pb n="12b"/>
　此故不知手之舞之足之蹈之也舞之蹈之所謂樂<lb/>
　也動容周旋中禮所謂有儀也故曰旣見君子樂且<lb/>
　有儀此葢曲說不足取也中沚沚之中也中陵陵之<lb/>
　中也中沚中陵亦如中阿也錫我百朋古者以貝為<lb/>
　貸五貝為朋言受禄之多也韓文公曰百朋多之辭<lb/>
　也言君子旣長育人材又當爵命以錫之厚禄以寵<lb/>
　貴之云爾王氏則以此章為材之成就其說曰材成<lb/>
　然後官其材禄其功乃所以長育之也此説固無害<lb/>
<pb n="13a"/>
　而繼之阿大陵也始曰中阿矣今曰中陵者長育人<lb/>
　材之道以樂且有儀為大錫我百朋為小以樂且有<lb/>
　儀為先以錫我百朋為後則鑿矣黃魯直大雅記云<lb/>
　竊以為不特讀子美之詩如此王氏之於詩以為陵<lb/>
　有小大前後之序則古人之詩無乃委地乎此不可<lb/>
　不戒也汎汎楊舟載沈載浮韓文公曰君子之於人<lb/>
　材無所不取若舟之於物浮沈皆載之云爾葢君子<lb/>
　之於人材其材不可以不取小材則小用之大材則<lb/>
<pb n="13b"/>
　大用之或長於此而短於彼或優於彼而劣於此君<lb/>
　子莫不因其材而用之旣言君子如此則我心休而<lb/>
　美之也賈山曰地之美者善養禾君之仁者善養士<lb/>
　地之美者雖有惡種不能生也地之惡者雖有美種<lb/>
　亦不能生也至於江臯湖濱之地雖有惡種無不猥<lb/>
　大君子有長育人材之道則貪者可使變而為亷詐<lb/>
　者可使變而為直中也養不中材也養不材則天下<lb/>
　無有不中不材者矣周之世雖曰得人之盛原其效<lb/>
<pb n="14a"/>
　皆由長養之所致也孟子曰待文王而後興者凡民<lb/>
　也若夫豪傑之士雖不待於敎育而亦能成也以此<lb/>
　觀之周之時所以藹藹王多吉士藹藹王多吉人要<lb/>
　其成莫不皆豪傑之士原其本也必有所自也揚子<lb/>
　雲曰周之士也貴秦之士也賤周之士也肆秦之士<lb/>
　也拘夫天之生材豈為周而増之豈為秦而損之惟<lb/>
　上之人敎育之如何耳<lb/>
　黄曰菁莪詩葢天子行禮於學校而宴飲之時則學<lb/>
<pb n="14b"/>
　者歌此詩焉成王樂與賢以持前日之功又樂得賢<lb/>
　以為今日之用又樂育材以為後日之用成王好賢<lb/>
　之心無有窮已故其尊賢待士之誠亦無有窮己惟<lb/>
　成王樂長育人材故天下亦樂與成王此如蕭韶奏<lb/>
　而鳳皇儀干羽舞而有苗格心之所感不能自已者<lb/>
　文王之辟雍人樂之僖公之泮水人亦樂之故菁莪<lb/>
　詩皆喜樂之辭成王之於人材其未成者養之其旣<lb/>
　成者禄之小以成小大以成大而人材無有所遺有<lb/>
<pb n="15a"/>
　君如此則人情之喜樂如何邪韓文公舉是詩最為<lb/>
　詳備學者當自考之<lb/>
六月宣王北伐也鹿鳴廢則和樂缺矣四牡廢則君臣<lb/>
缺矣皇皇者華廢則忠信缺矣常棣廢則兄弔缺矣伐<lb/>
木廢則朋友缺矣天保廢則福禄缺矣采薇廢則征伐<lb/>
缺矣出車廢則功力缺矣杕杜廢則師衆缺矣魚麗廢<lb/>
則法度缺矣南陔廢則孝友缺矣白華廢則亷恥缺矣<lb/>
華黍廢則蓄積缺矣由庚廢則隂陽失其道理矣南有<lb/>
<pb n="15b"/>
嘉魚廢則賢者不安下不得其所矣崇丘廢則萬物不<lb/>
遂矣南山有臺廢則為國之基墜矣由儀廢則萬物失<lb/>
其道理矣蓼蕭廢則恩澤乖矣湛露廢則萬國離矣彤<lb/>
弓廢則諸夏衰矣菁菁者莪廢則無禮儀矣小邪盡廢<lb/>
則四夷交侵中國微矣<lb/>
六月棲棲戎車旣飭四牡騤騤載是常服玁狁孔熾我<lb/>
是用急王于出征以匡王國比物四驪閑之維則維此<lb/>
六月旣成我服我服旣成于三十里王于出征以佐天<lb/>
<pb n="16a"/>
子四牡脩廣其大有顒<hi>玉容反</hi>薄伐玁狁以奏膚公有嚴<lb/>
有翼共武之服共武之服以定王國玁狁匪茹整居焦<lb/>
穫侵鎬<hi>胡老反</hi>及方至于涇陽織文鳥章白旆央央元戎<lb/>
十乗以先啓行戎車旣安如輊<hi>竹二反</hi>如軒四牡旣佶<hi>其一反</hi>旣佶且閑薄伐玁狁至于大原文武吉甫萬邦為憲<lb/>
吉甫燕喜旣多受祉来歸自鎬我行永乆飲<hi>於鴆反</hi>御諸<lb/>
友炰<hi>白交反</hi>鼈<hi>卑列反</hi>膾鯉侯誰在矣張仲孝友<lb/>
　李曰六月之序緫言廢興之由文武成康自鹿鳴之<lb/>
<pb n="16b"/>
　興至於菁菁者莪之詩此周之所以興也至於厲王<lb/>
　之世斯道埽地小雅盡廢此周之所以衰也所貴乎<lb/>
　中興之主者以其能興衰補弊以振祖宗之業也鹿<lb/>
　鳴之詩雖廢苟能敦和樂之誠則鹿鳴其有不興乎<lb/>
　皇皇者華之詩雖廢苟能行忠信之風則皇皇者華<lb/>
　其有不興乎常棣之詩雖廢苟能充兄弟之愛則常<lb/>
　棣其有不興乎自伐木以至於菁菁者莪莫不皆然<lb/>
　也中庸曰文武之政布在方策其人存則其政舉其<lb/>
<pb n="17a"/>
　人亡則其政熄以厲王之世非其人則文武之政安<lb/>
　得而不息宣王以中興之主承厲王之業而有撥亂<lb/>
　之志其人存矣文武之政安得而不興乎故六月之<lb/>
　詩因四夷交侵之故而備言也唐孔氏曰由庚以下<lb/>
　不言缺者敘者因文起義明與上詩别言見缺者為<lb/>
　剛君父之義不言缺者為柔臣子之義以文武之道<lb/>
　同故俱言缺周公成王則臣子也故變文焉此皆求<lb/>
　馬於牝牡驪黃之間不足以論詩也由庚之詩本在<lb/>
<pb n="17b"/>
　於南山有臺之下今乃列於南有嘉魚南山有臺之<lb/>
　間而不依於序者何也唐孔氏曰據六月之序由庚<lb/>
　本第在華黍之下其義不備論如此而於崇丘同處<lb/>
　者以其是成王之時故下從其類夫詩之見存者其<lb/>
　先後不可必其次第如常棣乃周公之詩而列於伐<lb/>
　木之前已不可得而知況其亡者又安可得而知之<lb/>
　乎姑闕之可也王氏又從而為之說曰序詩者進由<lb/>
　庚於南有嘉魚之前而退南山有臺於崇丘之後何<lb/>
<pb n="18a"/>
　也葢其說以為隂陽失其道理則是人君不能用道<lb/>
　人君不能用道則賢者亦必不安下亦必不得其所<lb/>
　矣萬物不遂則是人君不能成物人君不能成物則<lb/>
　必無賢者以立邦家之基矣此葢附會其說以合此<lb/>
　序不足取也設若倒其辭曰賢者不安則隂陽失其<lb/>
　道理為國之基墜則萬物不遂亦何有不可以此知<lb/>
　其說葢出於附㑹不足取也六月之詩毛氏則為宣<lb/>
　王自征王氏則以為宣王親伐玁狁出鎬京而還使<lb/>
<pb n="18b"/>
　吉甫追伐迫逐乃至于大原鄭氏則以為獨遣吉甫<lb/>
　王不自行此說當從毛氏之說以為自征者葢以下<lb/>
　文載是常服為王載太常然常服只是有常之服不<lb/>
　必作王之太常也棲棲毛氏曰簡閱貌王氏曰棲棲<lb/>
　然而不静蘇氏曰棲棲不安也蘇氏之言為有據此<lb/>
　正與論語丘何為是栖栖者同孔氏棲棲猶皇皇也<lb/>
　則知棲棲葢言其不安也六月盛暑豈是出征之時<lb/>
　今也乃至於興師者以玁狁之難不安故飭其戎車<lb/>
<pb n="19a"/>
　也四牡騤騤然言四牡之盛壮也常服鄭氏曰韋弁<lb/>
　服周官曰凡兵事韋弁服葢軍事之常服也熾盛也<lb/>
　玁狁之盛我是用急以討之于鄭氏以為于曰也毛<lb/>
　氏以經凡言于皆以為徃當從鄭氏之說按左氏欒<lb/>
　武子曰楚自克庸以來其君無日不討國人而訓之<lb/>
　于民生之不易禍至之無日戒懼之不可以怠其君<lb/>
　無日不討軍實而申儆之于勝之不可保紂之百克<lb/>
　而卒無後杜元凱以于為曰正與此同此章葢言宣<lb/>
<pb n="19b"/>
　王命吉甫於六月之時出伐玁狁故我是以出師其<lb/>
　所出師者豈得已哉以王命之葢将以正王國故爾<lb/>
　比物四驪周禮曰凡大事祭祀朝覲㑹同毛馬而頒<lb/>
　之注云毛馬齊其色物馬齊其力今乃比物者同力<lb/>
　之馬也比此同力之馬不厭其同色也比物四驪言<lb/>
　四驪之馬比同其力也閑之維則言其閑習之有法<lb/>
　度也馬旣閑矣而我服又成可以出征矣故曰于三<lb/>
　十里也古者師行三十里故爾王于出征以佐天子<lb/>
<pb n="20a"/>
　言天子命之出伐葢欲其佐助天子事也四牡修廣<lb/>
　修長也廣大也顒毛氏曰大貌說文亦曰大貌則顒<lb/>
　為大貌可知惟其四牡如此故可以伐玁狁而奏膚<lb/>
　公也膚大也公功也有嚴有翼共武之服此又言将<lb/>
　帥之德如此兵事以嚴終固在於嚴也翼敬也旣嚴<lb/>
　而又翼敬其慎重如此夫兵凶器也戰危事也子之<lb/>
　所慎齊戰疾臨戎之事尤貴於慎重李廣之簡易不<lb/>
　如程不識之嚴故以嚴為貴有嚴有翼共武之服言<lb/>
<pb n="20b"/>
　有嚴有翼可以成武事矣武事成則王國安得不定<lb/>
　乎茹度也言玁狁不自量度而整居焦穫焦穫地名<lb/>
　今在永興軍爾雅曰周有焦穫郭璞曰今扶風池陽<lb/>
　縣瓠中也鎬方皆是北方之地名鎬非鎬京也涇陽<lb/>
　乃涇水之北織文鳥章鄭氏織徽織也鳥章畫鳥隼<lb/>
　之文章於其上白旆繼旐者也央央鮮明貌元大也<lb/>
　大車十乗先啓其行以衝突乎其前也此章葢言玁<lb/>
　狁不自量度輒敢猖獗焦穫之地安然而居之以侵<lb/>
<pb n="21a"/>
　伐於中國也其猖獗如此則不可以不征之織文鳥<lb/>
　章白旆央央言其旗章之盛元戎十乗以先啓行言<lb/>
　其車馬之壯惟其車旗旣盛而壯故可以征之也戎<lb/>
　車旣安如輊如軒此章又言車馬之盛也戎車旣安<lb/>
　矣從後視之則如輊從前視之則如軒言其調也佶<lb/>
　壯也言四牡天而又閑習也惟其如此故可以伐玁<lb/>
　狁至于大原驅逐之出境而已聖人之於夷狄一視<lb/>
　而同仁豈有内外之别哉惟先王之法内中國而外<lb/>
<pb n="21b"/>
　夷狄然夷狄之民皆吾赤子也豈可若秦皇漢武窮<lb/>
　兵黷武深入不毛之地開疆拓境以快一時之忿哉<lb/>
　此非先王之仁心也先王之於夷狄豈有意而征之<lb/>
　其所不得已而征之者葢以吾民迫於禍患不得不<lb/>
　征之也惟其如此故於是稱美其将帥之徳文武吉<lb/>
　甫萬邦為憲此葢稱美之辭也吉甫之為将文武兼<lb/>
　備則可以為萬邦之法必不至於窮兵黷武也吉甫<lb/>
　燕喜此又言吉甫之歸宣王與之燕而喜又多受其<lb/>
<pb n="22a"/>
　賞賜也其所以與之燕者以吉甫之為将自鎬而歸<lb/>
　其行役之時日月甚乆也然其燕也非特吉甫與焉<lb/>
　又有及於諸友也炰鼈膾鯉言其珍饌之多也侯誰<lb/>
　在矣言誰與於飲燕之列乃張仲之孝友如此則吉<lb/>
　甫之所以與友者無非賢者也觀吉甫之文武張仲<lb/>
　之孝友則周家得人之盛可知矣善於父母曰孝善<lb/>
　於兄弟曰友司馬法曰冬夏不興師禮記月令曰季<lb/>
　夏不可以起兵動衆今宣王乃以六月之時而出師<lb/>
<pb n="22b"/>
　者夫盛暑流金爍石之時無乃毒民乎葢六月而出<lb/>
　師非宣王之本心以玁狁之侵伐不得不然如此吾<lb/>
　民困於夷狄之患不能自存而為人上者安坐而不<lb/>
　救以為冬夏不出師則逺境之民實受其害矣豈人<lb/>
　君愛民之心哉故必從權而興師也至於後漢竇憲<lb/>
　以六月之詩而伐北狄唐太宗以四月出師至九月<lb/>
　而還此豈夷狄之罪葢出於一時之忿驅民於行陣<lb/>
　之間委之於鋒鏑之下其不仁如何哉以是知六月<lb/>
<pb n="23a"/>
　而出師有宣王之心則可無宣王之心則虐矣<lb/>
　黄曰嘗觀文武所經營之治與成王周公所以守文<lb/>
　武之業者具載於小雅此如中庸之九經自修身親<lb/>
　親尊賢至於柔逺人懷諸侯終始不可缺一一詩廢<lb/>
　則一事廢事事廢則周道衰而為厲王之時此夷狄<lb/>
　之所以侵而中國之所以微也夫文武之政布在方<lb/>
　策其人存則其政舉其人亡則其政息厲王之時小<lb/>
　雅之詩非不存也惟舉是政者無其人耳宣王起而<lb/>
<pb n="23b"/>
　復振之明文武之功業而周道粲然復興六月之詩<lb/>
　因宣王北伐之事而備言四夷交侵以明其得失之<lb/>
　跡也司馬法冬夏不興師月令曰季夏不可以興師<lb/>
　動衆今宣王以六月而北伐以爍石流金之時而驅<lb/>
　民於凶器危事之地宜斯民之怨嗟而不樂為之用<lb/>
　也今觀此詩而當時之民皆以為當然者予甞論之<lb/>
　東山之役以三年之乆而人不怨北伐之詩以六月<lb/>
　之時而人樂為用葢致東山之役者非周公之本心<lb/>
<pb n="24a"/>
　也迫於三監之亂而不得己耳速北伐之師者非宣<lb/>
　王之本心也迫於玁狁之侵而不得己耳民人知其<lb/>
　上之出於不得己雖三年而人不以為乆六月而人<lb/>
　不以為暴葢人以為其所以勞我者乃所以安我也<lb/>
　噫宣王以厲王大亂之餘而支玁狁之患意其必倉<lb/>
　卒不暇為計而今也四驪之馬則閑之維則四牡之<lb/>
　馬則旣佶且閑共武服者有其敬先啓行者有其車<lb/>
　葢其車馬之修器械之備非一日矣然宣王亦豈恃<lb/>
<pb n="24b"/>
　其車馬器械之盛而示威於夷狄哉于出征于三十<lb/>
　里未嘗有速進之心也薄伐玁狁至于大原未嘗為<lb/>
　深入之計也非宣王之君吉甫之将能若是乎詩人<lb/>
　於末章言吉甫之賢而及於張仲之孝友以見吉甫<lb/>
　之所與為友者如此則吉甫之為人可知此形容之<lb/>
　至也<lb/>
采芑<hi>音起</hi>宣王南征也<lb/>
薄言采芑于彼新田于此菑<hi>側其反</hi>畝方叔涖<hi>音利</hi>止其車<lb/>
<pb n="25a"/>
三千師干之試方叔率止乗其四騏四騏翼翼路車有<lb/>
奭<hi>許力反</hi>簟茀<hi>音/弗</hi>魚服鉤膺鞗<hi>音條</hi>革薄言采芑于彼新田<lb/>
于此中鄉方叔涖止其車三千旂旐央央方叔率止約<lb/>
軝<hi>祈支反</hi>錯衡八鸞瑲瑲服其命服朱芾斯皇有瑲葱珩<lb/>
<hi>音行</hi>鴥<hi>惟必反</hi>彼飛隼其飛戾天亦集爰止方叔涖止其車<lb/>
三千師干之試方叔率止鉦<hi>音征</hi>人伐鼓陳師鞠旅顯允<lb/>
方叔伐皷淵淵振旅闐闐<hi>徒顛反</hi>蠢爾蠻荆大邦為讎方<lb/>
叔元老克壯其猶方叔率止執訊獲醜戎車嘽嘽<hi>吐丹反</hi>
<pb n="25b"/>
嘽嘽焞焞如霆如雷顯允方叔征伐玁狁蠻荆来威<lb/>
　李曰宣王之時北有玁狁之患故北伐矣南有蠻荆<lb/>
　之患故南征矣於北言伐於南言征者唐孔氏曰便<lb/>
　辭耳此說是也按孟子曰征者上伐下也敵國不相<lb/>
　征也以征為上伐下則征伐之義有不必辨焉芑之<lb/>
　名有二榖也菜也豐水有芑孔氏則以為菜惟穈惟<lb/>
　芑孔以為榖王氏於薄言采芑亦謂之榖按陸璣疏<lb/>
　曰芑菜似苦菜也莖青白色摘其葉白汁出脃可生<lb/>
<pb n="26a"/>
　食亦可以蒸為茹則是菜名也爾雅曰芑白苗郭璞<lb/>
　曰今白粱粟好榖也則是榖名也王氏皆以為榖不<lb/>
　知何也徐安道亦從其說而曰毛氏以薄言采芑為<lb/>
　菜豐水有芑為草惟穈惟芑為榖要之三物皆榖爾<lb/>
　葢以惟穈惟芑故可為榖也薄言采芑豐水有芑不<lb/>
　知果為榖果為菜乎詳觀此詩曰薄言采芑于彼新<lb/>
　田則田中所生宜生榖也然未有采之者旣謂之采<lb/>
　則不冝謂之榖不如闕之以俟博物君子新田菑畝<lb/>
<pb n="26b"/>
　爾雅曰一嵗曰菑二嵗曰新田三嵗曰畬孫炎註曰<lb/>
　菑始災殺其草木也新田新成柔田也畬和也田舒<lb/>
　緩也而鄭氏坊記注則又曰二嵗曰畬三嵗曰新田<lb/>
　且當以爾雅為證孔氏曰鄭氏謂熾菑南畝為耕田<lb/>
　是柔田之耕亦為菑也于此菑畝又在于彼新田之<lb/>
　下未必一嵗之田也竊謂不然葢鄭氏好改字以俶<lb/>
　載為熾菑故其說如此不可以取信也且如後世江<lb/>
　南人多畬<hi>音奢</hi>田用此畬田之字其音不同劉禹錫詩<lb/>
<pb n="27a"/>
　曰何處好菑田團團漫山腹白樂天詩曰畬田有粟<lb/>
　何不啄江南人其法縱火拚蘆灰經雨下種歴三嵗<lb/>
　泉脈竭不可復種藝徃徃與周之時畬畝又别也觀<lb/>
　此二句其說頗為難曉毛鄭皆謂宣王能新美天下<lb/>
　之士然後用之王氏亦以養成人才為說歐陽以毛<lb/>
　鄭之意為迂踈而自謂宣王命方叔為將以伐蠻荆<lb/>
　取之之易如采芑爾芭苦菜也人所常食易得之物<lb/>
　于新田亦得之于菑畝亦得之如宣王征伐四夷所<lb/>
<pb n="27b"/>
　徃必獲也此說雖近於南征之意然其意與下文不<lb/>
　相應惟蘇氏曰將采芑者於何取之其必在於新田<lb/>
　菑畝而後得之方其治田也則勞及其采芑也則逸<lb/>
　故宣王之南征亦使方叔治其軍而後用之此說為<lb/>
　近葢宣王之命方叔為將而有師旅車馬故以此取<lb/>
　喻言新田菑畝之中有此菜亦如宣王之時有此車<lb/>
　馬之盛也涖臨也方叔臨而視之則具有三千之乗<lb/>
　天子六軍六軍只有千乗今乃有三千鄭氏曰宣王<lb/>
<pb n="28a"/>
　乗亂羨卒盡起此說不然故王氏曰其車三千葢會<lb/>
　諸侯之師非特鄉遂之兵而已先儒以為羨卒盡起<lb/>
　非也葢宣王承厲王之後能會合諸侯之師而其車<lb/>
　有三千乗使其微弱如厲王之世安得復會諸侯之<lb/>
　師如是盛乎桓王之時伐鄭王為中軍虢公林父將<lb/>
　右軍蔡人衛人屬焉周公黒肩將左軍陳人屬焉其<lb/>
　合諸侯之師但能備三軍之數況欲得三千之車乎<lb/>
　故毛氏曰言周室之强車服之美也言其强美斯劣<lb/>
<pb n="28b"/>
　矣孔氏則因其說而曰必言其强美者斯劣弱矣老<lb/>
　子曰國家昬亂有忠臣六親不和有孝慈明名生於<lb/>
　不足詩人所以盛矜宣王强美者斯為宣王承亂劣<lb/>
　弱美而言之也此說為善葢以厲王之時不能合諸<lb/>
　侯之師故顯言宣王師徒之盛所以明前世之不然<lb/>
　也師衆也干毛氏以為扞試用也言其士卒皆有佐<lb/>
　帥扞敵之用不如程氏以為師干猶今云甲兵試肄<lb/>
　習也方叔率止言方叔率此戎車士卒而行也其率<lb/>
<pb n="29a"/>
　而行則乗此四騏之馬四騏之馬又皆翼翼然而壯<lb/>
　此葢言其馬盛也路車有奭此又言其車之盛也言<lb/>
　其所乗之路車而有奭奭赤貌又有方文之簟以為<lb/>
　車之蔽飾茀蔽也車之所載又有魚皮以為矢服矢<lb/>
　服即采薇所謂象弭魚服是也鉤纓盤纓也在膺則<lb/>
　有鞶纓之飾又有鞗皮以為轡首之革而垂之言鉤<lb/>
　膺則知所謂路車葢金路也故唐孔氏曰巾車金路<lb/>
　同姓以封也今方叔乗之者或方叔為同姓也中鄉<lb/>
<pb n="29b"/>
　鄭氏曰美地名交龍為旂龜蛇為旐旂旐央央此言<lb/>
　旂物之盛也軝長轂之軝也考工記曰兵車乗車其<lb/>
　轂長於田車也是為長轂約者以皮纏之而上加以<lb/>
　朱漆也輪人曰容轂必直陳篆必正篆轂約也衡馬<lb/>
　飾也錯衡者雜其文采於車之上也約軝錯衡而其<lb/>
　車之行則又有八鸞之瑲瑲然而鳴孔氏曰錯衡不<lb/>
　知何所用也然按荀子曰前有錯衡以養目和鸞之<lb/>
　聲以養耳則知錯衡八鸞者皆以為耳目之歡也服<lb/>
<pb n="30a"/>
　其命服服其所受於王命之服也皇猶煌煌也如所<lb/>
　謂皇皇者華葢言其鮮明也斯干之詩曰朱芾斯皇<lb/>
　而繼之曰室家君王天子朱芾此言朱芾者葢諸侯<lb/>
　之服也故毛氏曰天子純朱諸侯黃朱有瑲葱珩言<lb/>
　其所佩又有瑲瑲之聲乃蒼玉之珩也鴥彼飛隼急<lb/>
　疾之鳥也陸氏曰隼鷂屬一名雀鷹葢迅疾之鳥戾<lb/>
　至也鴥彼飛隼鄭氏以為飛乃至天喻士卒勁勇能<lb/>
　深攻入敵也亦集於其所止喻士卒須命乃行也王<lb/>
<pb n="30b"/>
　氏以為鴥彼飛隼其飛戾天者言士卒之猛疾奮厲<lb/>
　如此亦集爰止者言士卒之服聽號令如此程氏則<lb/>
　以為言将之才士之衆且勇進退得冝趨舍有節隼<lb/>
　之疾急亦集於所止以興兵雖强盛用之有節而不<lb/>
　過也蘇氏則以為隼之飛而至天甚迅疾矣然必集<lb/>
　於所當止而後可用言士雖勇而不敎則不知戰之<lb/>
　節亦不可用也此說未敢以為然葢詩人但言士卒<lb/>
　之猛如隼之飛而戾天今皆集於此士卒皆有奮厲<lb/>
<pb n="31a"/>
　之力今亦皆集於此而将用之也鉦說文曰鐃也鉦<lb/>
　人伐皷者鄭曰鉦也皷也各有人焉言鉦人伐皷互<lb/>
　言之爾此說是也陳師者陳列其衆也鞠誓也言誓<lb/>
　衆也王氏曰陳欲廣故言師誓欲徧故言旅其意以<lb/>
　師旅分衆寡且如陳師鞠旅可以分衆寡則班師振<lb/>
　旅亦可以分衆寡乎此但便於辭耳顯允方叔旣明<lb/>
　且信之方叔而其伐皷則淵淵闐闐然淵淵伐皷聲<lb/>
　也闐闐說文作從門從真葢言其将戰則伐皷以作<lb/>
<pb n="31b"/>
　士氣及其振旅也則闐闐然而氣盛猶有餘勇也蠢<lb/>
　動也言蠻荆蠢動而無知以小邦與大邦為讎元大<lb/>
　也毛氏曰五官之長出於諸侯日天子之老亦不必<lb/>
　如此說但是方叔為一時之大老如趙充國曰無如<lb/>
　老臣是也夫将兵而年少摧鋒可也安知大事乎如<lb/>
　所謂口尚乳臭則安能禦敵哉故必元老而後可以<lb/>
　壯其謀猷也惟能壯其謀猷故其南征也必執其可<lb/>
　問者獲其有罪者而其所乗之戎車嘽嘽焞焞然而<lb/>
<pb n="32a"/>
　衆盛其聲之𤼵如霆如雷此皆言有可畏之威如此<lb/>
　顯允方叔顯明允信也此末三句言方叔之為人其<lb/>
　威聲振動於蠻貊向者嘗伐玁狁而玁狁旣服矣今<lb/>
　伐蠻荆而蠻荆安得不畏乎以此見方叔之元老威<lb/>
　名素著於夷狄故夷狄之人皆聞風而服也如郭子<lb/>
　儀之於囘紇薛仁貴之於突厥聞二公之名固己先<lb/>
　破其膽矣安得不服哉<lb/>
　黃曰予嘗讀采芑詩知天下不患無兵而患無将宣<lb/>
<pb n="32b"/>
　王當厲王之後兵威之不素振士卒之不素練車馬<lb/>
　之不素習若無可以支敵者今也宣王一興而謀臣<lb/>
　勇士毛奮鱗集㑹諸侯之師而其車三千有不可勝<lb/>
　用者若此如采芑者或取於新田或取於菑畝或取<lb/>
　於中鄉雖其所不足之地而皆可獲焉新田者方成<lb/>
　新柔之田也菑畝者始殺其草木之地也中鄉者至<lb/>
　狹之地也而皆可以采芑特患耕之者無其人耳宣<lb/>
　王雖繼亂亡之後而士卒之衆車馬之備者如此以<lb/>
<pb n="33a"/>
　方叔為之将也故此詩言方叔涖止又言方叔率止<lb/>
　言顯允方叔又言方叔元老宣王得一吉甫而玁狁<lb/>
　自服得一召虎而淮夷自平得一方叔而蠻荆自畏<lb/>
　予請以是為擇将之說<lb/>
車攻宣王復古也宣王能内修政事外攘夷狄復文武<lb/>
之竟上修車馬備器械<hi>户戒反</hi>復㑹諸侯於東都因田獵<lb/>
而選車徒焉<lb/>
我車旣攻我馬旣同四牡龐龐<hi>鹿同反</hi>駕言徂東田車旣<lb/>
<pb n="33b"/>
好四牡孔阜東有甫草駕言行狩之子於苗選徒嚻嚻<lb/>
<hi>五刀反</hi>建旐設旄搏獸于敖駕彼四牡四牡奕奕赤芾金<lb/>
舄<hi>音昔</hi>會同有繹<hi>音/亦</hi>決拾旣佽<hi>音次</hi>弓矢旣調射夫旣同助<lb/>
我舉柴<hi>子智反</hi>四黃旣駕兩驂不猗<hi>於寄反</hi>不失其馳舍矢<lb/>
如破蕭蕭馬鳴悠悠旆旌徒御不驚大庖不盈之子于<lb/>
征有聞無聲允矣君子展也大成<lb/>
　李曰復古者復其祖宗之舊也即下文所謂復文武<lb/>
　之竟土復會諸侯於東都是也宣王内修於政事然<lb/>
<pb n="34a"/>
　後外攘於夷狄也柔逺能邇惇徳允元而難任人蠻<lb/>
　夷率服此舜所以服四夷之策也儆戒無虞罔失法<lb/>
　度罔遊于逸罔淫于樂至於無怠無荒四夷來王此<lb/>
　益之所以服四夷之䇿也向使不能内修其政事而<lb/>
　欲外攘於夷狄未有不為禍者也如秦皇漢武非不<lb/>
　服夷狄也然弊内以事外四夷雖困而吾民已不聊<lb/>
　生矣此攘夷狄之策必先於内修政事也此序言内<lb/>
　修政事外攘夷狄是按上篇而言亦猶魚麗之序先<lb/>
<pb n="34b"/>
　承上篇而言文武天保以上治内采薇以下治外然<lb/>
　後方說本詩之義此序言宣王能内修政事外攘夷<lb/>
　狄葢按上篇南征北伐然後方說本詩之義也旣能<lb/>
　攘夷狄則境土自復也方其四夷交侵而中國微此<lb/>
　境土所以日促也夷狄旣已逺遁不近於中國此境<lb/>
　土所以復也武王旣得天下其境土之廣可知矣而<lb/>
　乃兼言文王者葢文王三分天下有其二周之境土<lb/>
　浸以充斥自文王始也旣能復文武之境土猶能不<lb/>
<pb n="35a"/>
　忘武備以修車馬以備器械為念葢除戎器以戒不<lb/>
　虞古之道也不然則如蕭俛消兵其禍豈小哉當時<lb/>
　境土纔復而河北未㡬復為賊陷以無武備故也復<lb/>
　㑹諸侯於東都當文武成康之盛葢常㑹諸侯於此<lb/>
　其後微弱不能率諸侯以會東都之地至宣王中興<lb/>
　遂能舉此廢典也東都王城也旣會諸侯遂因而田<lb/>
　獵以選車徒焉左氏曰夏啓有鈞臺之享商湯有景<lb/>
　亳之命周武有孟津之誓成有𡵨陽之蒐康有酆宫<lb/>
<pb n="35b"/>
　之朝穆有塗山之會此皆合諸侯之事也則知成王<lb/>
　之蒐與諸侯共之亦猶宣王之會諸侯而與之田獵<lb/>
　也我車旣攻我馬旣同攻堅也同齊也宗廟齊毫尚<lb/>
　純也戎事齊力尚强也田獵齊足尚疾也此言同葢<lb/>
　謂齊力也龐龐毛氏曰充實也車旣攻矣馬旣齊足<lb/>
　矣四牡又充實矣此所以駕而徃東都也王氏曰我<lb/>
　車旣攻我馬旣同四牡龐龐三者非修政事不能致<lb/>
　也致此三者然後能攘夷狄復文武之境土㑹諸侯<lb/>
<pb n="36a"/>
　於東都按詩序所謂外攘夷狄葢指上文而言其曰<lb/>
　復文武之境土而後繼之以修車馬備器械葢謂不<lb/>
　忘武備也非謂修車馬備器械以攘夷狄也孔阜程<lb/>
　氏曰肥壮也甫草毛鄭之說不同毛氏曰甫大也田<lb/>
　者大芟草以為防鄭氏曰甫草甫田之草也鄭有甫<lb/>
　田按左氏曰鄭之有原圃猶秦之有具囿則圃者鄭<lb/>
　圃之名故爾雅曰鄭有圃田今鄭氏以圃為甫田固<lb/>
　非其字又以甫草為甫田之草其說為迂當從毛氏<lb/>
<pb n="36b"/>
　說榖梁亦曰因蒐狩以習武事禮之大者也芟草以<lb/>
　為防或舍其中褐纏旃以為門裘纏質以為槸此皆<lb/>
　言田之制如此故此言東都之地有廣大之草就而<lb/>
　田獵故於是駕而徃狩也之子于苗四時之獵春曰<lb/>
　蒐夏曰苗秋曰獮冬曰狩今此詩旣言行狩此又言<lb/>
　于苗者孔氏曰此時宣王為夏田也上云駕言行狩<lb/>
　狩是獵之緫名但冬獵大於三時故狩為冬獵名爾<lb/>
　非宣王𤼵意向東都歴冬夏也此說是也之子程氏<lb/>
<pb n="37a"/>
　曰猶云吾二三子指所任事者也選謂簡車徒也言<lb/>
　其軍常静惟選車徒之時則其聲嚻然以見其非選<lb/>
　車徒之時則常肅静也敖地名左傳所謂師覆于敖<lb/>
　前是也旣選徒矣於是建旐於車又設旄於旐之首<lb/>
　遂徃搏獸於敖之下也駕彼四牡此章則言諸侯之<lb/>
　來會也駕而来其四牡之馬又奕奕然而閑習赤芾<lb/>
　金舄之服而與於朝會之列皆以爵之尊卑而陳列<lb/>
　於其位次故以有繹言之繹陳也金舄黃赤色也決<lb/>
<pb n="37b"/>
　拾旣佽此又言其射事之備也呉語曰一人善射百<lb/>
　夫決拾決鉤弦也拾遂也決著於右手大指所以鉤<lb/>
　弦開體逐著於左臂所以遂弦佽說文曰便利也言<lb/>
　當與手指相次比而後射得便利也弓矢旣調鄭氏<lb/>
　曰調謂弓强弱與矢輕重相得也射夫旣同蘇氏曰<lb/>
　言無不善射故謂之同柴說文曰積也言獲禽之多<lb/>
　而積於此也程氏曰衆射夫助舉見其多也四黃旣<lb/>
　駕兩驂不猗此言御者之艮駕四黃而兩驂不相依<lb/>
<pb n="38a"/>
　倚也不失其馳舍矢如破言御者之良不失其驅馳<lb/>
　之法故射者𤼵矢必中如椎破物也榖梁曰御者不<lb/>
　失其馳然後射者能中正謂此也蘇氏曰不善射者<lb/>
　為之詭過則獲不然則不能使御者不失其馳而其<lb/>
　射者乃能舍矢如破然後為善射也此說為盡然其<lb/>
　說亦本於孟子也蕭蕭馬鳴悠悠旆旌此言但聞馬<lb/>
　鳴之蕭蕭旆旌之悠悠矣葢軍之肅静而不喧譁也<lb/>
　夫軍士惡嚻楚師在陳而嚻合而加嚻識者知其必<lb/>
<pb n="38b"/>
　敗今其静如此則其軍之整肅可知歐陽公詩有曰<lb/>
　萬馬不嘶聽號令諸藩無事樂耕耘蘇東坡詩曰令<lb/>
　嚴鐘皷三更月野宿貔貅萬竈煙皆是倣此二句而<lb/>
　作也驚猶儆戒也徒御不驚言其徒御不儆戒乎大<lb/>
　庖不盈言其大庖不充盈乎大庖即禮記所謂充君<lb/>
　之庖也有聞無聲毛氏曰有善聞而無喧譁之聲王<lb/>
　氏之意亦與此同不如程氏謂師之行不聞其聲當<lb/>
　從此說言其軍之静也允矣君子允與顯允方叔之<lb/>
<pb n="39a"/>
　允同言君子之明信故能如此展也大成展誠也言<lb/>
　誠哉功業之大成也車攻之詩八章其形容宣王之<lb/>
　美可謂備矣旣見其車馬之修又見其器械之備與<lb/>
　夫諸侯之服射御之艮此詩人之善形容也如司馬<lb/>
　相如上林之賦葢傚此詩而作然其言倍於車攻之<lb/>
　詩其長數十倍其所述人君之德比車攻為何如哉<lb/>
　揚子雲曰詩人之賦麗以則辭人之賦麗以淫以車<lb/>
　攻詩與上林賦觀之則詩人辭人之别煥然矣<lb/>
<pb n="39b"/>
　黃曰予嘗因車攻之詩而為之説曰武帝窮兵於四<lb/>
　夷旣服之時蕭俛段文昌銷兵於兩河甫定之初其<lb/>
　失均也武帝弊内以事外不治中國而治夷狄夷狄<lb/>
　雖困而吾民亦與之俱弊此不知内修政事外攘夷<lb/>
　狄之說也蕭俛之徒知幸安而不知逺慮故境土之<lb/>
　復未幾而河北已為賊有此不知修車馬備器械因<lb/>
　田獵而選車徒之說也宣王之於夷狄彼未服而不<lb/>
　忘其在我之自治彼旣服而亦不忘其所以在我之<lb/>
<pb n="40a"/>
　自備修政事以攘夷狄除兵器以戒不虞何宣王之<lb/>
　能自治也方是時文武之功業已明於天下文武之<lb/>
　境土已入於版圖若可以自逸矣田獵一事宣王必<lb/>
　因之選車徒焉則宣王之田獵豈若好田獵畢弋而<lb/>
　不修民事者哉嗚呼厲王之時諸侯不朝宣王復興<lb/>
　諸侯畢會其中興之功何盛歟韓文公作石鼓之歌<lb/>
　曰周綱陵夷四海沸宣王憤起揮天戈大開明堂受<lb/>
　朝會諸侯劍佩鳴相磨蒐于𡵨陽騁雄俊萬里禽獸<lb/>
<pb n="40b"/>
　皆遮羅鐫功勒成告萬世鑿石作皷墮嵯峨韓公之<lb/>
　歌予請以此證之然以石皷之作為宣王之時則未<lb/>
　必可信也<lb/>
　<lb/>
　<lb/>
　<lb/>
　<lb/>
　毛詩集解卷二十一<lb/>
</p>
<p>
</p>
  </div>
</body>
</text>
</TEI>