<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>詩傳遺說卷五</head>
    <p>
<pb n="1a"/>
欽定四庫全書<lb/>
　詩傳遺說卷五　　　　　　宋　朱鑑　編<lb/>
　　　雅<lb/>
吕伯恭讀詩記引鄭氏詩譜曰小雅十六篇大雅十八<lb/>
篇為正經孔穎逹曰凡書非正經者謂之傳未知此傳<lb/>
在何書也案楚辭屈原離騷謂之經自宋玉九辯以下<lb/>
皆謂之傳以此例考之則六月以下小雅之傳也民勞<lb/>
以下大雅之傳也孔氏謂凡非正經者謂之傳異矣又<lb/>
<pb n="1b"/>
謂未知此傳在何書則非也<hi>楚辭辨證</hi>
問先生詩集傳分詩之經詩之傳何也曰此得之於吕<lb/>
伯恭風雅之正則為經風雅之變則為傳如屈平之作<lb/>
離騷騷即經也如後人作反騷與夫所謂九辯之類則<lb/>
為傳耳<hi>周謨録</hi>
問二雅所以分曰小雅是所繫者小大雅是所繫者大<lb/>
呦呦鹿鳴其義小文王在上於昭于天其義大問變雅<lb/>
曰亦只是變用他腔調爾<hi>余大雅録</hi>
<pb n="2a"/>
問大雅小雅或謂言政事及道故謂之大雅止言政事<lb/>
故謂之小雅竊恐不可如此分别荅曰如此分别固非<lb/>
是然但謂不可分别則二雅之名又何以辯耶<hi>荅熊夢兆</hi>
伊川有詩解數篇說到小雅以後極好盖是王公大人<lb/>
好生地做都是識道理人言語故他裏面說得儘有道<lb/>
理好子細看非如國風或出於婦人小夫之口但可觀<lb/>
其大槩也<hi>董銖録</hi>
小雅恐是燕禮用之大雅須饗禮方用小雅施之君臣<lb/>
<pb n="2b"/>
之間大雅則止人君可歌<hi>呉必大録</hi>
大雅非聖賢不能為其間平易明白正大光明<hi>同上</hi>
孟子曰王者之迹熄而詩亡詩亡然後春秋作　王<lb/>
者之迹熄謂平王東遷而政教號令不及於天下也<lb/>
詩亡謂黍離降為國風而雅亡也春秋魯史記之名<lb/>
孔子因而筆削之始於魯隠公之元年實平王之四<lb/>
十九年也<lb/>
王者之迹熄而詩亡詩亡然後春秋作這道理緊要在<lb/>
<pb n="3a"/>
王者之迹熄一句上蓋王者之政存則禮樂征伐自天<lb/>
子出故雅之詩作於上自王者之迹熄則禮樂征伐不<lb/>
自天子出故雅之詩不復作於上而詩降而爲國風是<lb/>
以孔子作春秋以定天下之邪正為百王之大法也<hi>吕徳昭録</hi>
沈僴問詩亡然後春秋作先儒謂自東遷之後黍離降<lb/>
為國風而雅亡矣恐是孔子刪詩之時降之曰亦是他<lb/>
當時自如此要識此時便如周南召南當初在鎬豐之<lb/>
<pb n="3b"/>
時其詩爲二南後來在洛邑之時其詩爲黍離只是自<lb/>
二南進而為二雅自二雅退而為王風二南之於二雅<lb/>
便如登山到得黍離時節便是下坡了<hi>陳文蔚録</hi>
大雅氣象閎闊小雅所陳雖各止一事然說得亦自精<lb/>
切至到嘗觀左傳以工歌宵雅之三為重近因除夜課<lb/>
孫輩誦之見其詩果為懇至鹿鳴之詩則見其賔主相<lb/>
好之誠所謂德音孔昭以燕樂嘉賔之心情意懇切而<lb/>
不失義理之正四牡之詩注云無公義非忠臣也無私<lb/>
<pb n="4a"/>
恩非孝子也如云王事靡盬又云不遑將母皆是人情<lb/>
少不得㡳皇皇者華首章言每懷靡及其後便須咨詢<lb/>
謀度看此三詩雖不用小序意義自明白<hi>呉必大録</hi>
潘時舉問鹿鳴四牡皇皇者華三詩儀禮皆以為上下<lb/>
通用之樂不知如君勞使臣謂王事靡盬之類庶人安<lb/>
得而用之曰鄉飲酒亦用而大學始教宵雅肄三觀其<lb/>
始也正謂習此蓋入學之始須教他便知有君臣之義<lb/>
始得又曰上下常用之樂小雅如鹿鳴以下三篇及南<lb/>
<pb n="4b"/>
有嘉魚魚麗南山有臺三篇風則是關雎卷耳采蘋等<lb/>
篇皆是然不知當初何故獨取此數篇也<hi>潘時舉録</hi>
潘時舉說棠棣詩荅曰雖有兄弟不如友生未必其人<lb/>
實以兄弟為不如友生也猶言䘮亂既平之後乃謂兄<lb/>
弟反不如友生乎蓋疑而問之辭也<hi>同上</hi>
中庸詩曰妻子好合如鼓瑟琴兄弟旣翕和樂且耽冝<lb/>
爾室家樂爾妻孥子曰父母其順矣乎　鼓瑟琴和也<lb/>
翕亦合也耽亦樂也孥子孫也夫子誦此詩而賛之曰<lb/>
<pb n="5a"/>
人能和於妻子冝於兄弟如此則父母其安樂之矣<hi>章句</hi>
聖人之言自是精粗輕重得冝吕伯恭棠棣詩章說聖<lb/>
人之言大小髙下皆冝而左右前後不相悖此句說得<lb/>
極好<hi>董銖録</hi>
問伐木大意皆自言待朋友之不可不加厚之意所以<lb/>
感𤼵之也曰然又問釃酒𤣥縮酌用茅是此意否曰恐<lb/>
茅乃以酹酒古人芻狗乃酹酒之物則茅之縮酒乃今<lb/>
以醡酒也想古人不肯用縮帛故以茅縮酒也<hi>揚道夫别録</hi>
<pb n="5b"/>
神之聽之終和且平先生曰若能盡其道於朋友雖鬼<lb/>
神亦必聽之相之而錫之以和平之福<hi>吕徳昭録</hi>
古人縮酒用茅非謂祭時以縮酌求神也看禮記特牲<lb/>
篇縮酌用茅注謂泲之以茅縮去滓也詩伐木有酒湑<lb/>
我注云湑莤之也王有酒則泲莤之與左傳縮酒同義<lb/>
謂以茅泲之而去其糟也如今人或以器或以布帛去<lb/>
酒之滓然<hi>劉砥録</hi>
問天保上三章天以福錫人君四章乃言其先君先亦<lb/>
<pb n="6a"/>
錫爾以福五章言民亦徧為爾德則福莫大於此矣故<lb/>
卒章事言之曰然<hi>楊道夫别録</hi>
潘時舉說天保詩云第一章第三章皆人臣頌祝其君<lb/>
之言然辭繁而不殺者以其愛君之心無已也至四章<lb/>
則以祭祀王公爲言五章則以徧為爾徳為言蓋謂人<lb/>
君之德必上無媿於祖考下無媿於斯民然後福禄愈<lb/>
逺而愈新也故末章終之以無不爾或承先生頷之董<lb/>
銖云蓼蕭詩云令德壽豈亦是此意蓋人君必有此德<lb/>
<pb n="6b"/>
而可以稱是福也曰然<hi>潘時舉録</hi>
何福不除義如除戎器之除<hi>呉必大録</hi>
問如松柏之茂無不爾或承無不爾或承是繼承自相<lb/>
接續之謂如何曰松柏非是葉不凋但舊葉凋時新葉<lb/>
已生木犀亦然<hi>吕徳昭録</hi>
又說采薇詩云采薇首章略言征夫之出蓋以玁狁不<lb/>
可不征故舎其室家而不遑寧處至二章則既出而不<lb/>
能不念其家三章則竭力致死而無還心蓋不復念其<lb/>
<pb n="7a"/>
家矣至四章五章則惟勉於王事而欲成其戰伐之功<lb/>
也卒章則其事成之後極陳其勞苦憂傷之情而念之<lb/>
也其序恐如此曰雅者正也乃王公大人所作之詩皆<lb/>
有次序而文意不茍極可玩味風則或出於婦人小子<lb/>
之口故但可觀其大略耳<hi>同上</hi>
采薇采薇薇亦陽止薇亦剛止蓋薇之生也挺直<hi>周僴别録</hi>
問采薇小人所腓傳曰腓猶庇也又引程子曰腓隨動<lb/>
也如足之腓足動則隨而動也必大案易咸傳曰腓足<lb/>
<pb n="7b"/>
肚行則先動足乃舉之非如腓之自動也易本義亦曰<lb/>
欲行則先自動由程子前說觀之則腓為隨足以動之<lb/>
物由後二說觀之則腓為先足而動明矣不當引之以<lb/>
解此詩之義不若猶庇之云得之生民詩牛羊腓字之<lb/>
傳亦以腓為庇若施於此語與上文君子所依意義亦<lb/>
相類也荅曰此非大義所繫今詳兩說誠不合當刪去<lb/>
然版本已定只於補脫中說破可也又百卉具腓又有<lb/>
他訓不知此字竟是何義也<hi>荅呉必大</hi>
<pb n="8a"/>
潘時舉問畏此簡書簡書有二說一說簡書戒命也鄰<lb/>
國有急則以簡書相戒命一說策命臨遣之詞曰後說<lb/>
為長當以後說在前前說只據左氏簡書同惡相恤之<lb/>
謂然此是天子成命不得謂之隣國也又問胡不斾斾<lb/>
東萊以為初出軍時旌旗未展惟卷而建之<hi>引左氏建</hi>故曰<lb/>
此旗何不斾斾而飛揚乎蓋以命下之初我方憂心悄<lb/>
悄而僕夫憔悴亦若人意之不舒也曰此説精巧然胡<lb/>
不斾斾一句語勢似不如此胡不猶言遐不作人言豈<lb/>
<pb n="8b"/>
不斾斾乎但我自憂心悄悄而僕夫又況瘁耳如此却<lb/>
自平○伯恭說詩太巧詩正怕如此㸔古人意思自寛<lb/>
平何嘗如此纎細拘廹銖曰先生詩傳舊取此詩與闗<lb/>
雎論非天下之至静不足以配天下之至健䖏今皆削<lb/>
之豈亦以其太精巧耶曰正為後來㸔得如此故削去<lb/>
銖曰闗雎詩引康衡説甚好曰吕氏引但不如此詳便<lb/>
見古人㸔文字亦寛博如此<hi>董銖録</hi>
文武以天保以上治内采薇以下治外始扵憂勤終扵<lb/>
<pb n="9a"/>
逸樂這四句儘說得好<hi>楊道夫録</hi>
或說魚麗詩云罶笱也者寡婦之器也寡婦得魚而不<lb/>
為富強所奪則是太平之象而可告功於神明也此因<lb/>
小序而失之固為無禮然専以笱為寡婦之器似亦未<lb/>
然盖聚石為梁必有笱以承其闕空乃可得魚凡取魚<lb/>
者皆然非但寡婦也但笱易成而易用雖寡婦亦能置<lb/>
之故以為寡婦之笱他人則取魚之器尚多不専用笱<lb/>
耳非他人不得用笱而唯寡婦得用亦非謂寡婦只得<lb/>
<pb n="9b"/>
用笱而不得更以他物取魚也谷風小弁之詩皆曰無<lb/>
逝我梁無𤼵我笱豈寡婦之作也哉<hi>文集偶讀謾記</hi>
潘時舉問南有嘉魚詩中汕汕字曰是以木葉捕魚今<lb/>
所謂魚花園是也<lb/>
南山有枸枸是檵枸子建陽謂之皆拱子味甘而解酒<lb/>
毒<lb/>
大學詩云樂只君子民之父母民之所好好之民之所<lb/>
惡惡之此之謂民之父母○只語助辭言能絜矩而以<lb/>
<pb n="10a"/>
民心為己心則是愛民如子而民愛之如父母矣<hi>章句</hi>
所謂民之父母者何也君子有絜矩之道故能以己之<lb/>
好惡知民之好惡又能以民之好惡為己之好惡也夫<lb/>
好其所好而與之聚之惡其所惡而不以施焉則上之<lb/>
愛下猶父母之愛其子矣彼民之親其上豈不亦猶子<lb/>
之愛其父母哉<hi>或問</hi>
潘時舉說蓼蕭湛露二詩先生曰文義也只如此却更<lb/>
湏要諷詠實見他至誠和樂之意乃好<hi>潘時舉録</hi>
<pb n="10b"/>
克己如誓不與賊俱生克伐怨欲不行如薄伐玁狁至<lb/>
於太原但逐出境而已<hi>沈僴録</hi>
潘時舉說采芑詩先生曰宣王南征蠻荆想不甚費力<lb/>
不曽大段戰鬬故只極稱其軍容之盛而已<hi>潘時舉録</hi>
潘時舉說車攻吉日二詩先生曰好田獵之事古人亦<lb/>
多刺之然宣王之田乃是因此見得其車馬之盛紀律<lb/>
之嚴所以為中興之勢者在此其所謂田異乎尋常之<lb/>
田矣<hi>同上</hi>
<pb n="11a"/>
石鼓有說成王時又有說宣王時然其辭有似車攻甫<lb/>
田詩辭恐是宣王時未可知<hi>吕德明録</hi>
孟子詩云不失其馳舎矢如破　言御者不失其馳驅<lb/>
之法而射者𤼵矢皆中而力<hi>集注</hi>
潘時舉說庭燎詩至庭燎有煇先生曰煇火氣也天欲<lb/>
明而見其煙光相雜此是呉材老之說此一字極有功<lb/>
也<hi>潘時舉録</hi>
問斯干言兄及弟矣式相好矣無相猶矣横渠說兄弟<lb/>
<pb n="11b"/>
冝相好不要相學指何而言曰不要相學不好處如兄<lb/>
能友其弟弟却不能恭其兄兄豈可學弟之不恭遂亦<lb/>
不友為兄者但當盡其友可也為弟能恭其兄兄乃不<lb/>
友其弟者為弟者豈可亦學兄之不友而遂忘其恭故<lb/>
為弟者但當知盡其恭而已又曰看詩夲意猶字當作<lb/>
相圗謀說<hi>徐㝢録</hi>
豐其屋天際翔也似是說如翬斯飛様言其屋之大蔽<lb/>
障闊<hi>㬊淵録</hi>
<pb n="12a"/>
潘時舉說斯干詩至載弄之瓦䖏先生曰瓦紡磚也瓦<lb/>
紡時所用之物舊見人畵列女傳漆室乃手執一物如<lb/>
今銀子様者意其為紡磚也然未可必<hi>潘時舉録</hi>
大學詩云節彼南山維石巖巖赫赫師尹民具爾瞻有<lb/>
國者不可以不慎辟則為天下僇矣○節截然髙大貌<lb/>
師尹周大師尹氏也具俱也辟偏也言在上者人所瞻<lb/>
仰不可不謹若不能絜矩而好惡徇於一已之偏則身<lb/>
弑國亡為天下之大戮矣<hi>章句</hi>此所引節南山之詩何也<lb/>
<pb n="12b"/>
曰言在尊位者人所觀仰不可不謹若人恣已徇私不<lb/>
與天下同其好惡則為天下僇如桀紂幽厲也<hi>或問</hi>
潘時舉說節南山詩至秉國之均先生曰均本當從金<lb/>
所謂如泥之在鈞者不知鈞是何物時舉曰恐只是為<lb/>
瓦器者所謂車盤是也盖運得愈急則其成器愈快恐<lb/>
此即是鈞也曰秉國之均只是此義今集傳訓平者此<lb/>
物亦惟平乃能運也<hi>潘時舉録</hi>
林夔孫問節南山荅曰自古小人其初只是他自竊國<lb/>
<pb n="13a"/>
柄少間又有不奈何又引得别人来一齊不好了如尹<lb/>
氏大師却只是他一箇不好少間到那𤨏𤨏姻婭䖏是<lb/>
幾箇人不好了<hi>黄義剛録</hi>
濳雖伏矣便覺有善有惡須用察相在爾室只教是存<lb/>
養工夫<hi>余大雅録</hi>
古人說話皆有源流如小旻詩中云國雖靡止或聖或<lb/>
否民雖靡膴或哲或謀或肅或艾却合洪範五事此人<lb/>
往往曽𫝊箕子之學而曽讀洪範也<hi>精舎朋友雜記</hi>
<pb n="13b"/>
論語詩云戰戰兢兢如臨深淵如履薄氷○戰戰恐懼<lb/>
兢兢戒謹臨淵恐墜履氷恐陷也<hi>集注</hi>
潘時舉問小弁詩古今說者皆以為此詩之意與舜怨<lb/>
慕之意同竊以為只我罪伊何一句與舜於我何㦲之<lb/>
意同至後而君子秉心維其忍之與君子不恵不舒究<lb/>
之分明是怨其親却與舜怨慕之意似不同曰作小弁<lb/>
者自是未到得舜地位盖亦常人之情耳只我罪伊何<lb/>
上面說何辜扵天亦一似自以為無罪相似未可與舜<lb/>
<pb n="14a"/>
同日而語也問小弁末章莫髙匪山莫浚匪泉君子無<lb/>
易由言耳屬于垣集傳作賦體疑莫是以上兩句興下<lb/>
兩句耶曰此只是賦盖以為莫髙如山莫浚如泉而君<lb/>
子亦不可易其言亦恐有人聞之也又曰㸔小雅雖未<lb/>
畢且併㸔大雅小雅後數篇大槩相似只消兼㸔因言<lb/>
詩人所見極大如巧言詩奕奕寝廟君子作之秩秩大<lb/>
猷聖人莫之他人有心予忖度之躍躍毚兔遇犬獲之<lb/>
此一章夲意只是惡巧言讒譛之人却以奕奕寝廟與<lb/>
<pb n="14b"/>
秩秩大猷起興盖以其大者興其小者便見其所見極<lb/>
大形於言者無非理義之極致也時舉云此亦是先王<lb/>
之澤未泯禮義根扵其心故其形於言者自無非義理<lb/>
先生頷之<hi>潘時舉録</hi>
東有啓明西有長庚庚續也啓明金星長庚水星金在<lb/>
日西故日將出則東見水在日東故日將沒則西見<hi>襲盖卿録</hi>
北斗七星在紫宫南其杓所建周於十二辰之舎以定<lb/>
<pb n="15a"/>
十有二月斟酌元氣運平四時者也詩曰維北有斗不<lb/>
可以挹酒漿<hi>楚辭集注</hi>
楚茨一詩精深宏博如何做得變雅<hi>李閎祖録</hi>
問楚茨詩言先祖是皇神保是饗詩傳謂神保是鬼神<lb/>
之嘉號引楚辭語思靈保兮賢姱但詩中既說先祖是<lb/>
皇又說神保是饗似語意重復如何曰近見洪慶善說<lb/>
靈保是巫今詩中不說巫當便是尸却是向来解錯了<lb/>
此兩字<hi>陳文蔚録</hi>
<pb n="15b"/>
問楚茨以下四篇先生謂即豳雅反復讀之其辭氣與<lb/>
七月載芟良耜等篇大抵相類無可疑然又以為述公<lb/>
卿有田禄者力扵農事以奉其宗廟之祭則恐未然盖<lb/>
周自后稷以農事肇祀其祥未嘗不惓惓於此今以為<lb/>
豳風豳頌者皆是也而孟子亦曰禮曰諸侯耕助以供<lb/>
粢盛粢盛不㓗不敢以祭古之人未有不先於民而後<lb/>
致力於神者恐不必専指公卿言之荅曰此諸篇在小<lb/>
雅而非天子之詩故止得以公卿言之盖皆畿内諸侯<lb/>
<pb n="16a"/>
矣<hi>荅呉必大</hi>
又問瞻彼洛矣傳以為諸侯美天子之詩今攷其間有<lb/>
以作六師之言則其為天子之事審矣然二章三章祈<lb/>
頌之語則不過保其家室家邦而已氣象頗陿反若天<lb/>
子所以告諸侯者何也荅曰家室家邦亦趂韻耳天子<lb/>
以天下為家雖言家室何害又凡言萬年者多是臣祝<lb/>
君之辭<hi>同上</hi>
葉賀孫問瞻彼洛矣洛水或云兩䖏曰只是這一洛有<lb/>
<pb n="16b"/>
統言之有說小地名東西京千里東京六百里西京四<lb/>
百里<hi>此洛只就洛邑言之非指闗洛○葉賀孫録</hi>
又問韎韐有奭韎韐毛鄭以為祭服王氏以為戎服曰<lb/>
只是戎服左傳云有韎韋之跗注是也又曰詩多有酬<lb/>
酢應荅之篇瞻彼洛矣是臣歸羙其君君子指君也當<lb/>
時朝㑹於洛水之上而臣祝其君如此裳裳者華又是<lb/>
君報其臣桑扈鴛鴦皆然<hi>同上</hi>
李子方問列女傳引詩辰彼碩女作展彼碩女曰然且<lb/>
<pb n="17a"/>
云向来煞尋得<hi>李閎祖録</hi>
楊至問髙山仰止景行行止禮記引夫子之言曰詩之<lb/>
好仁如此郷道而行云云其意安在曰古人止恁地學<lb/>
將去有時到了也不定今日便筭時日討功效又問詩<lb/>
之正意髙山景行字當重㸔夫子之言則仰字行字當<lb/>
重㸔曰不是髙山景行又仰箇甚麽又行箇甚麽髙山<lb/>
景行便是那仁<hi>楊至録</hi>
緡蠻黄鳥止於丘隅物亦各尋箇善䖏止可以人而不<lb/>
<pb n="17b"/>
如鳥乎<hi>廖徳明録</hi>
大學詩云緡蠻黄鳥止于丘隅子曰於止知其所止可<lb/>
以人而不如鳥乎○緡詩作綿緡蠻鳥聲丘隅岑蔚之<lb/>
處子曰以下孔子說詩之辭言人當知所當止之處也<lb/>
<hi>章句</hi>引綿蠻之詩而系以孔子之言孔子何以有是言也<lb/>
曰此夫子說詩之辭也盖曰鳥於其所止之時猶知其<lb/>
當止之處豈可人為萬物之靈而反不如鳥之能知所<lb/>
止之乎其所以發明人當知止之義亦深切矣<hi>或問</hi>
<pb n="18a"/>
大學詩曰周雖舊邦其命維新○言周國雖舊至於文<lb/>
王能新其徳以及於民而始受天命也<hi>章句</hi>○言周之有<lb/>
邦自后稷以来至扵文王聖徳日新而民亦丕變故天<lb/>
命之以有天下是其邦雖舊而命則新也盖民之視效<lb/>
在君而天之視聽在民君徳既新則民徳必新民徳既<lb/>
新則天命之新亦不旋日矣<hi>或問</hi>
其命維新是新民之極和天命也新<hi>余大雅録</hi>
孟子詩云周雖舊邦其命維新文王之謂也○言周雖<lb/>
<pb n="18b"/>
后稷以来舊為諸侯其受天命而有天下則自文王始<lb/>
也<hi>集注</hi>
問横渠言詩書言帝天之命主於民心曰皆此理也民<lb/>
心之所向即天心之所存也<hi>萬人傑録</hi>
在帝左右察天理而左右也古注亦如此左氏傳天子<lb/>
所右寡人亦右之所左亦左之之意<hi>同上</hi>
大學詩云穆穆文王於緝熙敬止為人君止於仁為人<lb/>
臣止於敬為人子止於孝為人父止於慈與國人交止<lb/>
<pb n="19a"/>
於信○穆穆深逺之意於歎美辭緝繼續也熙光明也<lb/>
敬止言其無不敬而安所止也引此而言聖人之止無<lb/>
非至善五者乃其目之大者也學者於此究其精微之<lb/>
藴而又推類以盡其餘則扵天下之事皆有以知其所<lb/>
止而無疑矣<hi>章句</hi>曰子之說詩既以敬止之止為語助之<lb/>
辭而於此書又以為所止之義何也曰古人引詩斷章<lb/>
或姑借其辭以明已意未必皆取本文之義也<hi>或問</hi>
於緝熙敬止緝熙是工夫敬止是功效一殺處<hi>徐㝢録</hi>
<pb n="19b"/>
孟子詩云商之孫子其麗不億上帝既命侯于周服侯<lb/>
服于周天命靡常殷士膚敏祼將于京○孟子引此詩<lb/>
及孔子之言以言文王之事麗數也十萬曰億侯維也<lb/>
商士商孫子之臣也膚大也敏逹也祼宗廟之祭以鬱<lb/>
鬯之酒灌地而降神也將助也言商之孫子衆多其數<lb/>
不但十萬而已上帝既命周以天下則凡此商之孫子<lb/>
皆臣服于周矣所以然者以天命不常歸於有徳故也<lb/>
是以商士之膚大而敏達者皆執祼獻之禮助王祭事<lb/>
<pb n="20a"/>
于周之京師也孔子因讀此詩而言有仁者則雖有十<lb/>
萬之衆不能當之<hi>集注</hi>
大學詩云殷之未䘮師克配上帝儀監于殷峻命不易<lb/>
道得衆則得國失衆則失國○師衆也配對也配上帝<lb/>
言其為天下君而對乎上帝也監視也峻詩作駿大也<lb/>
不易言難保也<hi>章句</hi>○曰得衆得國失衆失國何也曰言<lb/>
能絜矩則民父母之而得衆得國矣不能絜矩則為天<lb/>
下僇而失衆失國矣<hi>或問</hi>
<pb n="20b"/>
殷之未䘮師克配上帝紂未作不好時便與天相配是<lb/>
甚細事<hi>葉賀孫録</hi>
馬節之問無遏爾躬一章荅曰無自遏絶於爾躬如家<lb/>
自毁國自伐<hi>襲盖卿録</hi>
中庸無聲無臭夲是說天道彼其所引詩詩中自說須<lb/>
是儀刑文王然後萬邦作孚詩人初不在無聲無臭上<lb/>
也中庸引之以結中庸之義<hi>余大雅録</hi>
舊嘗見横渠詩傳中說周至太王辟國已甚大其所有<lb/>
<pb n="21a"/>
地皆是中國與夷狄夾界所空不耕之地今亦不復見<lb/>
此書矣意者周之興與元魏相似初自極北起来漸漸<lb/>
強大到得後来中原無主故遂被他取了<hi>輔廣録</hi>
孟子詩云古公亶父来朝走馬率西水滸至於岐下爰<lb/>
及姜女聿来胥宇當是時也内無怨女外無曠夫○大<lb/>
王公劉九世孫古公大王之本號後乃追尊為大王也<lb/>
亶父大王名也来朝走馬避狄人之難也率循也滸水<lb/>
厓也岐下岐山之下也姜女大王之妃也胥相也宇居<lb/>
<pb n="21b"/>
也曠空也無怨曠者是大王好色而能推已之心以及<lb/>
民也<hi>集注</hi>
荼恐是蓼屬故詩人與堇並稱堇乃烏頭非先苦而後<lb/>
甘也又云荼毒盖荼有毒今人用以藥溪魚荼是其類<lb/>
則宜亦有毒而不得為苦苣矣如薺如飴乃詩人甚言<lb/>
周原之美舊室之悲如易之載鬼詩之童羖非荼實能<lb/>
甘也<hi>荅呉斗南</hi>
爰契我龜乃刀刻龜也古人符契亦是以刀刻木而合<lb/>
<pb n="22a"/>
之今之蠻洞猶有此俗有警急調𤼵便知日期去處逺<lb/>
近亦契之意也<hi>蔡念成述季燔所聞</hi>
虞芮質厥成文王蹶厥生蹶動也生是興起之意當一<lb/>
日之間虞芮質成而来歸者四十餘國其勢張盛一時<lb/>
見之如忽然跳起也又曰分鹿說如今人言軍勢益張<lb/>
<hi>黄義剛録</hi>
問蹶厥生是如何曰是作地跳起来當時虞芮質成時<lb/>
一日之間来歸者四十餘國其忽然湧盛如此故文王<lb/>
<pb n="22b"/>
作地跳起此亦是詩人説他又問東萊說是文王自動<lb/>
其中意其何以生得虞芮之感如此遂歸功於四臣先<lb/>
生曰雖說得巧只是經意不如此熹不曽如此巧說若<lb/>
要把做文王自説須說曰予有疏附先後之臣方得跳<lb/>
起之說雖小著文王亦不奈何是詩人恁地說着了<hi>吕徳明録</hi>
文王蹶厥生一節㸔那緜一詩自古公亶父積累至文<lb/>
王肆不殄厥愠亦不殞厥問時其勢已盛至虞芮質成<lb/>
<pb n="23a"/>
来歸者四十餘國其勢又盛故詩人言文王興起之勢<lb/>
如此所以興起者予曰文王有此四臣以輔助但止平<lb/>
說㸔来無甚滋味却不是穿鑿<hi>同上</hi>
詩人只見他恁地重三疊兩說將謂是無倫理次序不<lb/>
知他一<hi>闕</hi>不<hi>闕</hi>亂下文蔚曰今日偶㸔棫樸一篇凡有<lb/>
五章前三章是說人歸附文王之徳後二章乃言文王<lb/>
有作人之功及綱紀四方之徳致得人歸附者在此一<lb/>
篇之意次第甚明白然遐不作人却是說他鼓舞作興<lb/>
<pb n="23b"/>
底事功夫細宻處又在後一章如曰勉勉我王綱紀四<lb/>
方四方便都在他線索内牽着都動文蔚曰勉勉即是<lb/>
純亦不已否曰然如追琢其章金玉其相是那工夫到<lb/>
後文章真箇是盛美資質真箇是堅實<hi>陳文蔚録</hi>
倬彼雲漢則為章于天矣周王夀考則何不作人乎<hi>遐之為言何也</hi>此等語言自有箇血脉流通處但涵泳乆之自然<lb/>
見得條暢浃洽不必多引外来道理言語却壅滯却詩<lb/>
人活底意思也周王既是壽考豈不作成人材此事已<lb/>
<pb n="24a"/>
自分明更著箇倬彼雲漢為章于天喚起来便愈見活<lb/>
潑潑地此六義所謂興也興乃興起之義凡言興者皆<lb/>
當以此例觀之易以言下盡意而立象以盡意盖亦如<lb/>
此<hi>荅何鎬書</hi>
遐不作人古注并諸家皆作逺字甚無道理禮記注訓<lb/>
胡字最好<hi>周謨録</hi>
問棫樸追琢其章金玉其相傳曰追琢其章所以美其<lb/>
文金玉其相所以美其質然不知所美之人為誰荅曰<lb/>
<pb n="24b"/>
追琢金玉以興我王之勉勉爾<hi>荅呉必大</hi>
追琢其章金玉其相須是有金玉之質方始琢磨得出<lb/>
若是泥土之質假饒你如何去装飾只是箇不好物事<lb/>
<hi>葉賀孫録</hi>
中庸詩云鳶飛戾天魚躍于淵言其上下察也○鳶鴟<lb/>
類戾止也察著也子思引此詩以明化育流行上下昭<lb/>
著莫非此理之用<hi>章句</hi>○道之流行發見於天地之間無<lb/>
所不在在上則鳶之飛而戾扵天者此也在下則魚之<lb/>
<pb n="25a"/>
躍而出於淵者此也其在人則日用之間人倫之際夫<lb/>
婦之所知所䏻而聖人之所不知不能者亦此也此其<lb/>
流行發見於上下之間可謂著矣<hi>或問</hi>
問鳶飛戾天上面更有天在魚躍于淵下面更有地在<lb/>
如何曰此是謝顯道語熹亦自理㑹不得㸔他意思只<lb/>
是道不可執着說道上面更有天在下面更有地在不<lb/>
止於此也<hi>邵浩别録</hi>
或問鳶飛魚躍之說曰此盖是分明見得道體發見䖏<lb/>
<pb n="25b"/>
察者著也非察察之察也詩中之意夲不為此中庸只<lb/>
是借此兩句形容道體<hi>周謨録</hi>
觀文王雍雍在宫肅肅在廟不顯亦臨無斁亦保便可<lb/>
見敬只是如此<hi>余大雅録</hi>
潘時舉說皇矣詩先生謂此詩稱文王徳處是從無然<lb/>
畔援無然歆羡上説起後面却又說不識不知順帝之<lb/>
則見得文王先有這箇工夫此心無一毫之私故見於<lb/>
伐崇伐密皆是道理合着恁地初非聖人之私怒也對<lb/>
<pb n="26a"/>
曰無然畔援無然歆羡乃是說文王生知之資得於天<lb/>
之所命自然無畔援歆羡之意後面不識不知順帝之<lb/>
則乃是文王做工夫處曰然<hi>潘時舉録</hi>
孟子詩云王赫斯怒爰整其旅以遏徂莒以篤周祜以<lb/>
對于天下此文王之勇也○赫赫然怒貌爰於也旅衆<lb/>
也遏詩作按止也徂往也莒詩作旅徂旅謂密人侵阮<lb/>
徂共之衆也篤厚也祜福也對荅也以荅天下仰望之<lb/>
心也此文王之大勇也<hi>集注</hi>
<pb n="26b"/>
周人詠文王伐崇伐密事皆以帝謂文王言之若曰此<lb/>
盖天意云耳文王既戡黎又伐崇伐密已做得事勢如<lb/>
此只是尚不肯伐紂故曰至徳<hi>呉必大録</hi>
問取之而燕民恱則取之古之人有行之者武王是也<lb/>
取之而燕民不恱則勿取古之人有行之者文王是也<lb/>
竊疑文王大聖人於君臣之義尊卑之䓁豈不洞見而<lb/>
容有革商之念㦲曰此等處難說孔子謂可與立未可<lb/>
與權到那時事勢自是要住不得後来人把文王說得<lb/>
<pb n="27a"/>
忒恁地却做一箇道行㸔着不做聲不做氣如此形容<lb/>
文王都沒情理以詩書考之全不是如此如詩自從大<lb/>
王王季說来如云至于大王實始翦商如下武之詩文<lb/>
王有聲之詩都說文王出做事且如伐崇一節是做甚<lb/>
麽這又不是一項小小侵掠乃是大征伐詢爾仇方同<lb/>
爾兄弟以爾鉤援與爾臨衝以伐崇墉此見大段動衆<lb/>
岐山之下與崇相去自是多少里因甚如此這般處要<lb/>
做文王無意出做事都不得又如說侵自阮疆陟我髙<lb/>
<pb n="27b"/>
岡無矢我陵我陵我阿無飲我泉我泉我池這㸔見都<lb/>
自據有其土地這自是大段施張了或云紂命文王得<lb/>
専征伐紂不得已命之文王不得已受之横渠云不以<lb/>
聲色為政不以革命有中國黙順帝則而天下歸焉其<lb/>
為文王乎若如此説恰似内無絶臣之義外亦不屬扵<lb/>
商這也未必如此只是事勢自是不可已只當商之季<lb/>
七顛八倒上下崩頽忽於岐山下突出許多人也是誰<lb/>
當得文王之事惟孟子識之故七篇之中所以告列國<lb/>
<pb n="28a"/>
之君莫非勉之以王道<hi>葉賀孫録</hi>
孟子詩云經始靈䑓經之營之庶民攻之不日成之經<lb/>
始勿亟庶民子来王在靈囿麀鹿攸伏麀鹿濯濯白鳥<lb/>
鶴鶴王在靈沼於牣魚躍文王以民力為䑓為沼而民<lb/>
歡樂之謂其䑓曰靈臺謂其沼曰靈沼樂其有麋鹿魚<lb/>
鼈古之人與民偕樂故能樂也○此引詩而釋之以明<lb/>
賢者而後樂此之意經量度也靈臺文王䑓名也營謀<lb/>
為也攻治也不日不終日也亟速也言文王戒以勿亟<lb/>
<pb n="28b"/>
也子来如子来趨父事也靈囿靈沼臺下有囿囿中有<lb/>
沼也麀牝鹿也伏安其所不驚動也濯濯肥澤貌鶴鶴<lb/>
潔白貌於歎美辭牣滿也孟子言文王雖用民力而民<lb/>
反歡樂之既加以美名而又樂其所有盖由文王䏻愛<lb/>
其民故民樂其樂而文王亦得以享其樂也<hi>集注</hi>
問於論鼓鐘於樂辟雍注云辟雍天子之學也不知辟<lb/>
雍従来是天子之學還是文王始為之及周有天下遂<lb/>
以為天子之學亦如臯門應門始立於大王而後遂以<lb/>
<pb n="29a"/>
為天子之門邪荅曰見不得<hi>荅潘時舉</hi>
問下武三后在天解云在天言其既沒而其精神上合<lb/>
于天此是如何曰便是又有此理劉礪云恐只是此理<lb/>
上合於天耳曰既有此理便有此氣或曰想是聖人禀<lb/>
徳清明純粹之氣故其死也其氣上合於天曰也是如<lb/>
此這事又㣲妙難說要人自㸔得世間道理有正當易<lb/>
見者又有變化無常不可窺測者如此方㸔得這箇道<lb/>
理活如云文王陟降在帝左右如此若說文王真箇在<lb/>
<pb n="29b"/>
上帝之左右真箇有箇上帝如世間所塑之像者固不<lb/>
可然聖人如此說便是有此理<hi>沈僴録</hi>
徐㝢問三分天下有其二以服事殷使文王更在十三<lb/>
四年將終事紂乎抑為武王牧野之舉乎曰㸔文王亦<lb/>
不是安坐不做事底人如詩中言文王受命有此武功<lb/>
既伐於崇作邑于豐文王烝哉云云武功皆是文王做<lb/>
来詩載武王武功却少但卒其伐功耳觀文王一時氣<lb/>
勢如此度必不終竟休了一似果實文王待他十分黄<lb/>
<pb n="30a"/>
熟自落下来武王却似生擘破一般<hi>徐㝢録</hi>
帝王之興受命之祥如河圗洛書元鳥生民之詩固有<lb/>
是理非以為先恨學者推之過詳流入䜟緯而後人舉<lb/>
從而廢之亦過矣<hi>葉賀孫録</hi>
生民詩是敘事詩只得恁地盖是敘那事要盡下武文<lb/>
王有聲等詩却有反復歌詠㡳意思<hi>黄義剛録</hi>
生民等詩也可見祭祀次第此與儀禮正相合<hi>同上</hi>
潘時舉說生民詩至履帝武敏歆攸介攸止○先生曰<lb/>
<pb n="30b"/>
敏字當為絶句盖作母鄙反叶上韻耳履巨迹之事有<lb/>
此理且如契之生詩中亦云天命𤣥鳥降而生商盖以<lb/>
為稷契皆天生之爾非有人道之感不可以常理論也<lb/>
漢髙祖之生亦類此此等不可以言盡當意㑹之可也<lb/>
<hi>潘時舉録</hi>
問履帝武敏曰此亦不知其如何但詩中有此語自歐<lb/>
公不信祥瑞故後人纔見說詩瑞者皆闢之若如後世<lb/>
所謂祥瑞固多是偽妄然豈可因後世之偽妄而併真<lb/>
<pb n="31a"/>
實者皆以為無乎鳯鳥不至河不出圗孔子之言不成<lb/>
亦以為非<hi>輔廣録</hi>
先生如達是首生之子也故曰元子<hi>楚辭集注</hi>
潘時舉說既醉詩以為古人祝頌多以壽考及子孫衆<lb/>
多為言如華封祝堯以為願聖人壽願聖人多男子亦<lb/>
是此意曰此兩事孰有大於此者乎對曰觀行葦及既<lb/>
醉二詩見古之人君盡其誠敬於祭祀之時極其恩義<lb/>
於燕飲之際凡父兄耆老所以祝望之者如此則其獲<lb/>
<pb n="31b"/>
福也宜矣此所謂禍福無不自已求之者也先生頷之<lb/>
<hi>潘時舉録</hi>
潘時舉問釐爾女士曰女之有士行者銖曰荆公作向<lb/>
后冊云唯昔先王釐厥士女士女與女士義自不同蘇<lb/>
子由曽論及曰恐他只是倒用了一字耳<hi>董銖録</hi>
潘時舉說假樂詩先生曰此詩末章即承上章之意故<lb/>
上章云四方之綱而下章即繼之曰之綱之紀盖張之<lb/>
為綱理之為紀下面百辟卿士至於庶民皆是頼君以<lb/>
<pb n="32a"/>
為綱所謂不解於位者盖欲綱常張而不弛也<hi>同上</hi>
問大徳者必受命荅曰董仲舒䇿引宜民宜人受禄于<lb/>
天之詩云為政而宜于民者固當受禄於天其說甚好<lb/>
假樂詩干禄百福處止云子孫千億穆穆皇皇宜君宜<lb/>
王不愆不忘率由舊章但願其子孫之多與子孫之賢<lb/>
而已又云孔子不受命堯舜不能及其子孫皆非常理<lb/>
也<hi>萬人傑别錄</hi>
嘉樂詩下章不說其他但願其子孫之多且賢耳此意<lb/>
<pb n="32b"/>
甚好然此亦其理之常若堯舜之子不肖則又非常理<lb/>
也<hi>輔廣録</hi>
中庸詩曰嘉樂君子憲憲令徳宜民宜人受禄于天保<lb/>
祐命之自天申之○嘉詩作假當依此作嘉憲當依詩<lb/>
作顯申重也<hi>章句</hi>
干禄百福子孫千億是願其子孫之衆多穆穆皇皇宜<lb/>
君宜王不愆不忘率由舊章是願其子孫之賢<hi>楊道夫録</hi>
孟子昔者公劉好貨詩云乃積乃倉乃裹餱糧于橐于<lb/>
<pb n="33a"/>
囊思戢用光弓矢斯張干戈戚揚爰方啓行故居者有<lb/>
積倉行者有裹糧也然後可以爰方啓行○公劉后稷<lb/>
之曽孫也積露積也餱乾糧也無底曰橐有㡳曰囊皆<lb/>
所以盛餱糧也戢安集也言思安集其民人以光大其<lb/>
國家也戚斧也揚鉞也爰於也啓行言往遷於豳也言<lb/>
公劉之民富足如此是公劉好貨而能推己之心以及<lb/>
民也<hi>集注</hi>
公劉詩鞞琫容刀注云容刀如言容臭言鞞琫之中容<lb/>
<pb n="33b"/>
此刀也容臭如今香囊也既富既繁既順迺宣者公劉<lb/>
始初草創而人之從之己如此其盛是以居邑由是而<lb/>
成也君之宗之者只是公劉自為羣臣之宗主耳吕氏<lb/>
以為立君立宗<hi>董銖録</hi>
潘時舉問第二章說既庶既繁既順迺宣而第四章方<lb/>
言居邑之成不知未成邑之時何以得民居之繁庶也<lb/>
曰公劉始於草創而人之從之者也若是其盛是以居<lb/>
邑由是而成也又問第四章君之宗之處曰東萊以為<lb/>
<pb n="34a"/>
為之立君立宗恐未必是如此只是公劉自為羣臣之<lb/>
君宗耳盖此章言其一時燕饗未說及立宗事也又問<lb/>
徹田為糧處曰徹通也乃是横渠說然以孟子考之只<lb/>
曰八家皆私百畝同養公田又春秋傳云公田不治則<lb/>
非民私田不治則非吏似又與横渠之說不同盖未必<lb/>
是計畆而分也又問此詩與豳七月詩皆言公劉得民<lb/>
之盛想周家自后稷以來至公劉始稍盛耳曰自后稷<lb/>
之後至於不窋盖已失其官守故云文武之先不窋至<lb/>
<pb n="34b"/>
於公劉乃始復修其業故周室由是而興也<hi>潘時舉録下同</hi>
又說民勞詩竊謂每章上四句是刺厲王下六句是戒<lb/>
其同列如此是否曰皆只是戒其同列然鋪敘如此便<lb/>
自可見故熹以為古人非是直作一詩以刺其王只陳<lb/>
其政事之失自可以為戒矣時舉因謂第二章末謂無<lb/>
棄爾勞以為王休盖以為王者之休莫大於得人惟羣<lb/>
臣無棄其功然後可以為王之休美至第三章後二句<lb/>
謂敬慎威儀以近有徳盖為既䏻拒絶小人必須自反<lb/>
<pb n="35a"/>
於己能自反於己又不可以不親有徳之人不然則雖<lb/>
欲絶去小人未必有以服其心也後二章無俾正敗無<lb/>
俾正反尤見詩人憂慮之深盖正敗則惟敗壊吾之正<lb/>
道而正反則全然反乎正矣其憂慮之意盖一章切於<lb/>
一章也先生頷之<lb/>
又說板詩張子謂天體物而不遺猶仁體事而無不在<lb/>
也天體物而不遺是指理而言仁體事而無不在是指<lb/>
人而言否曰體事而無不在是指心而言也天下一切<lb/>
<pb n="35b"/>
事皆此心發見爾先生因言讀書窮理當體之於身凡<lb/>
平日所講貫窮究者不知逐日常見得在吾心目間否<lb/>
不然則隨文逐義趕趂期限不見恱處恐終無益<hi>並同上</hi>
孟子詩云天之方蹶無然泄泄泄泄猶沓沓也事君無<lb/>
義進退無禮言則非先王之道者猶沓沓也○蹶顛覆<lb/>
之意泄泄怠緩恱從之貌言天欲顛覆周室羣臣無得<lb/>
泄泄然不急救正之○沓沓即泄泄之意盖孟子時人<lb/>
語如此<hi>集注</hi>
<pb n="36a"/>
昊天曰明及爾出王昊天曰旦及爾游衍旦明祇一意<lb/>
這箇豈是人自如此皆有來此則才有少肆意他便見<lb/>
又曰這裏若有此此違他理便恰似天知得一般所以<lb/>
說日監在兹又說敬天之怒無敢戲豫敬天之渝無敢<lb/>
馳驅楊道夫問渝是如何曰渝變也如迅雷風烈必變<lb/>
之變渝未至於怒亦大槩相似<hi>楊道夫録</hi>
又言昨来所論昊天曰明及爾出王昊天曰旦及爾游<lb/>
衍此意莫祇是言人之所以為人者皆天之所為故雖<lb/>
<pb n="36b"/>
起居動作之頃而所謂天者未嘗不在也曰公說天體<lb/>
物不遺既說得是則所謂仁體事而無不在者亦不過<lb/>
如此今所以理㑹不透祇是以天與仁為有二也今須<lb/>
将聖賢言仁䖏就自家身上思量乆之自見<hi>同上</hi>
潘時舉說蕩詩云首章前四句有怨天之辭後四句乃<lb/>
解前四句謂天之降命夲無不善惟人不以善道自終<lb/>
故天命亦不克終如疾威而多邪僻也此章之意既如<lb/>
此故自次章以下託文王言紂之辭而皆就人君身上<lb/>
<pb n="37a"/>
說使知其非天之過如女興是力爾徳不明與天不湎<lb/>
爾以酒匪上帝不時之類皆自𤼵明首章之意大略如<lb/>
此未知是否先生頷之<hi>潘時舉録</hi>
中庸詩曰神之格思不可度思矧可射思夫微之顯誠<lb/>
之不可揜如此夫○格来也矧况也射厭也言厭怠而<lb/>
不敬也思語辭誠者真實無妄之謂隂陽合散無非實<lb/>
者故其𤼵見之不可揜如此<hi>章句</hi>
詩云相在爾室尚不愧于屋漏○相視也屋漏室西北<lb/>
<pb n="37b"/>
隅也<hi>同上</hi>
孟子詩云誰能執熱逝不以濯○逝語辭也言誰能執<lb/>
持熱物而不以水自濯其手乎<hi>集注下同</hi>
詩云其何能淑載胥及溺○淑善也載則也胥相也言<lb/>
今之所為其何能善則相引以陷於亂亡而已<lb/>
詩曰天生蒸民有物有則民之秉夷好是懿徳孔子曰<lb/>
為此詩者其知道乎故有物必有則民之秉夷也故好<lb/>
是懿徳○蒸詩作烝衆也物事也則法也夷詩作彞常<lb/>
<pb n="38a"/>
也懿美也有物必有法如有耳目則有聦明之徳有父<lb/>
子則有慈孝之心是民所秉執之常性也故人之情無<lb/>
不好此懿徳者以此觀之則人性之善可見<hi>並同上</hi>
天生蒸民有物有則盖視有當視之則聽有當聽之則<lb/>
如是而視如是而聽便是不如是而視不如是而聽便<lb/>
不是謂如視逺惟明聽徳惟聦能視逺謂之明不能視<lb/>
逺不謂之明能聽徳謂之聦不能聽徳不謂之聦視聽<lb/>
是物聦明是則推至於口之於味鼻之於臭莫不各有<lb/>
<pb n="38b"/>
當然之則所謂窮理窮此而已<hi>精舎朋友雜記</hi>
郭友仁問聖門說知性佛氏亦言知性曰天生蒸民有<lb/>
物有則若如公所見及佛氏之說只有物無則了所以<lb/>
與聖門有差<hi>郭友仁録</hi>
問蒸民詩解云仲山甫盖以冢宰兼太保何以知之曰<lb/>
其言式是百辟則是為宰相可知其曰保兹天子王躬<lb/>
是保則是為太保可知此正召康公之舊職<hi>輔廣録</hi>
問巧言令色鮮矣仁記言辭欲巧詩言令儀令色者何<lb/>
<pb n="39a"/>
也曰㸔文字不當如此記言辭欲巧是非要人機巧盖<lb/>
欲其辭之委曲耳如語言夫子為衛君乎荅曰吾将問<lb/>
之入曰伯夷叔齊何人也之類是也詩言令色與此不<lb/>
同詩人所謂令色者仲山甫之正道自然如此非是做<lb/>
作恁地何不㸔取上文上文云仲山甫之徳令儀令色<lb/>
此徳之形於外者如此與鮮矣仁者不干事<hi>竇從周録</hi>
問子曰巧言令色詩取令儀令色何也荅曰論語與詩<lb/>
人之義各異當玩繹其上下文意以求之不可只如此<lb/>
<pb n="39b"/>
摘出一兩字㸔也<hi>荅呉必大</hi>
夫子所謂遜以出之辭欲巧者亦其一事也仲山甫之<lb/>
徳柔嘉維則令儀令色則大賢成徳之行而進乎此者<lb/>
夫子之逞顔色怡怡如也乃聖人動容周旋中禮之事<lb/>
又非仲山甫之所及矣至於小人訐以為直色厲内荏<lb/>
則雖與巧言令色者不同然考其矯情飾偽之心實巧<lb/>
言令色之尤者故聖人惡之上蔡引此數條而不肯明<lb/>
言其所以然者将使學者深求而自得之也然令學者<lb/>
<pb n="40a"/>
反求之於冥漠不可知之中失之愈逺言仁録中所解<lb/>
亦少<hi>文集偶讀謾記</hi>
烝民詩仲山甫之徳柔嘉維則詩傳中用東萊吕氏說<lb/>
文蔚舉似及此先生曰記得他甚主張那柔字文蔚曰<lb/>
他後面一章云柔亦不茹剛亦不吐此言仲山甫之徳<lb/>
剛柔不偏也而二章首舉仲山甫之徳獨以柔嘉維則<lb/>
蔽之崧髙稱申伯番番終論其徳亦曰柔恵且直然則<lb/>
入徳之方其可知矣曰如此則乾卦用不得了人之資<lb/>
<pb n="40b"/>
禀自有柔徳勝者自有剛徳勝者如本朝范文正公富<lb/>
鄭公輩是以剛徳勝范忠宣范淳夫趙清獻蘇子容輩<lb/>
是以柔徳勝只是他柔却是柔但其中自有骨子不是<lb/>
一向如此柔去便是人㸔文字要得言外之意若以仲<lb/>
山甫柔嘉維則必要以此為入徳之方則不可人之進<lb/>
徳須用剛健不<hi>闕陳文  蔚録</hi>
又論既明且哲以保其身曰只是上文肅肅王命仲山<lb/>
甫将之邦國若否仲山甫明之便是明哲所謂明哲者<lb/>
<pb n="41a"/>
只是曉天下事理順理而行自然災害不及其身可以<lb/>
保其禄位今人以邪心讀詩謂明哲是見㡬知微先去<lb/>
占取便宜如楊子雲說明哲煌煌旁燭無疆遜于不虞<lb/>
以保天命便是占便宜㡳說話所以他一生被這㡬句<lb/>
誤然明哲保身亦只是常法若到那舎生取義處又不<lb/>
如此論<hi>同上</hi>
召旻第六章集傳作賦體竊疑是比體未知如何荅曰<lb/>
作比為是<hi>荅潘時舉書</hi>
<pb n="41b"/>
古之聖賢遇災而懼嚴恭祇畏以正厥事猶不敢庶㡬<lb/>
其萬一故曰瞻卬昊天曷恵其寧<hi>張氏中庸辨</hi>
　<lb/>
　<lb/>
　<lb/>
　<lb/>
　<lb/>
　詩傳遺説卷五<lb/>
</p>
<p>
</p>
  </div>
</body>
</text>
</TEI>