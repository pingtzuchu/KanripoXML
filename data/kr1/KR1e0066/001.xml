<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>春秋集傳卷一</head>
    <p>
<pb n="1a"/>
欽定四庫全書<lb/>
　春秋集傳卷一　　　　　　元　趙汸　撰<lb/>
　　隱公<lb/>
　春秋曷為始於隱公春秋之初諸侯無主自相侵伐<lb/>
　中國大亂夷狄乘之天子不正而後能伯者興焉本<lb/>
　其禍端所起皆在隱公之世春秋撥亂反正必治其<lb/>
　源是故始於隱公也孫明復曰東遷之後周室微弱<lb/>
　平王莫能中興迨隱而死故詩自黍離而降書自文<lb/>
<pb n="1b"/>
　侯之命而絶春秋自隱公而始也<lb/>
元年春王正月<lb/>
　元年者公之始年也春周時也王正月周月也王者<lb/>
　受命必改易正朔以統一諸侯春秋侯國之史故加<lb/>
　王於正也春秋編年以紀事事以日決者繫日淹日<lb/>
　者繫月踰月者繫時此無事則何以書正月公雖不<lb/>
　以禮即位猶朝廟告朔與人更始故史書其正月榖<lb/>
　梁傳曰謹始也公何為不言即位左氏傳曰攝也惠<lb/>
<pb n="2a"/>
　公元妃孟子卒繼室以聲子生隱公再娶仲子生桓<lb/>
　公惠公薨桓公幼立桓為太子而已攝君位以俟桓<lb/>
　長然後授之是隱之志也史之所記皆君事也行其<lb/>
　禮則書不行則不書䇿書之大體也夫子作春秋有<lb/>
　筆焉有削焉䇿書之大體義有無待於筆削者吾無<lb/>
　加損焉春秋魯史也凡䇿書大體天事二曰時序曰<lb/>
　災祥王事二曰天子之命曰天王崩葬内事二十曰<lb/>
　公即位曰逆夫人曰夫人至曰世子生曰公夫人外<lb/>
<pb n="2b"/>
　如曰薨葬曰孫曰夫人大歸曰内女卒葬曰來歸曰<lb/>
　大夫公子卒曰公出疆曰大夫出疆曰㑹盟曰出師<lb/>
　曰用民力曰時田時祀越禮曰軍賦改作踰制曰取<lb/>
　國邑曰國受兵外事八曰諸侯來朝曰大夫來曰諸<lb/>
　侯卒葬曰相執曰出奔曰弑君曰殺大夫曰滅國其<lb/>
　書於䇿者皆存而不削而一國之本末具焉以為魯<lb/>
　春秋也<lb/>
三月公及邾儀父盟于蔑<lb/>
<pb n="3a"/>
　及者暨也榖梁傳曰及者内為志焉爾凡特相盟内<lb/>
　之志曰及外之志曰㑹儀父者邾子克之字也附庸<lb/>
　之君未王命恒稱名稱字者貴之蔑魯地也邾至儀<lb/>
　父能自列於諸侯於是隱攝位求好於邾而其君來<lb/>
　盟故魯人貴之春秋名號從主人不以正不正内特<lb/>
　相盟日雖及大夫日<hi>據六年艾莊十二年防之類</hi>及微者日<hi>據八年浮</hi>
　<hi>來</hi>及内外日<hi>據二年于唐</hi>此何以不日隱能以大下小異<lb/>
　於離盟之非義者故不日以别之以日為恒則不日<lb/>
<pb n="3b"/>
　以見義也<lb/>
夏五月鄭伯克段于鄢<hi>鄢音偃</hi>
　此鄭伯之弟段出奔共也<hi>據秦伯之弟鍼出奔晉</hi>其曰鄭伯克<lb/>
　段何<hi>外伐叛邑史不志</hi>修春秋之特筆也春秋筆削不足以<lb/>
　盡義而後有變文變文不足以盡義而後有特筆凡<lb/>
　特筆必有正於君臣父子之間者也段姜氏愛子也<lb/>
　嘗欲立之武公弗許莊公立使居京祭仲曰都城過<lb/>
　百雉國之害也君將弗堪公曰多行不義必自斃子<lb/>
<pb n="4a"/>
　姑待之公子吕曰國不堪貳君將若之何公曰無庸<lb/>
　將自及聞其將襲鄭而後討焉段之罪易見而鄭伯<lb/>
　之惡難知也曰克則鄭伯之情見矣君臣之義母子<lb/>
　之恩兄弟之倫盡矣左氏傳曰如二君故曰克不言<lb/>
　出奔難之也穀梁傳曰克者見段之有徒衆也殺世<lb/>
　子母弟目君賤段而甚鄭伯也何甚乎鄭伯甚鄭伯<lb/>
　之處心積慮成於殺也陳氏傳曰克之為言勝也以<lb/>
　千乗之國勝其弟云爾先君之子稱公子有謂稱弟<lb/>
<pb n="4b"/>
　必篡若爭國也而後但名之<hi>據齊小白陽生莒去疾邾㨗菑</hi>段不得<lb/>
　列於子弟之稱矣于鄢言在外也<lb/>
秋七月天王使宰咺來歸惠公仲子之賵<hi>咺音烜賵芳鳳反</hi>
　宰氏也咺名也凡王朝大夫未爵稱字上士中士稱<lb/>
　氏名下士稱人賵者助䘮之物也惠公之䘮踰年矣<lb/>
　曷為於是焉歸之魯不赴也仲子在則其兼之何懲<lb/>
　其不赴無及於事則兼之也禮諸侯不再娶仲子者<lb/>
　惠公再娶之夫人也天子曷為兼賵之禮之失自王<lb/>
<pb n="5a"/>
　朝始有自來矣王命之見於䇿者無不書而得失見<lb/>
　矣王人來不月<hi>據來聘歸脤不月</hi>其月著非禮也<hi>據來賵含㑹葬來求</hi>
　<hi>皆月</hi>以不月為恒則月為變也<lb/>
九月及宋人盟于宿<lb/>
　宋魯合也及者何大夫卑名氏不登於䇿則直書其<lb/>
　事而已外卑者嘗稱人宿宋之附庸也魯求成於宋<lb/>
　故即其附庸之國而為盟榖梁傳曰卑者之盟不日<lb/>
冬十有二月祭伯來<hi>祭齊去聲</hi>
<pb n="5b"/>
　祭伯者畿内諸侯也言來以王臣之禮接也王臣無<lb/>
　外交祭與魯同出周公於是祭伯以其私來魯人以<lb/>
　王臣之禮接之故但言來也逮莊公而祭叔來聘舎<lb/>
　是王臣無私交魯者矣其月異其事也<hi>據諸侯來朝不月</hi>諸<lb/>
　侯不言來言來者必介狄也<hi>據介葛盧白狄</hi>祭伯畿内諸侯<lb/>
　也與介狄同辭而史無文以異之故書其月也<hi>據州公來</hi>
　<hi>書月著例</hi>
公子益師卒<lb/>
<pb n="6a"/>
　䝉上事月也春秋有䝉上事月者有為下事月者皆<lb/>
　以著例決之益師者孝公之子也諸侯之子稱公子<lb/>
　公子之子稱公孫公孫之子賜族為氏雖公子公孫<lb/>
　也未命則但名之益師稱公子則既命者也東周禮<lb/>
　失大夫皆自命於諸侯其賜族者世為卿䇿書之大<lb/>
　體存而世卿之失見矣大夫卒日左氏傳曰公不與<lb/>
　小斂故不書日<lb/>
二年春公㑹戎于濳<lb/>
<pb n="6b"/>
　戎徐州之戎魯公伯禽所征者㑹者㑹其君也啖叔<lb/>
　佐曰言戎以號舉君臣同辭何休氏曰凡書㑹者惡<lb/>
　其虚内務恃外好也古者諸侯非朝時不得踰竟守<lb/>
　其封界而已録戎者來者勿拒去者勿追程子曰周<lb/>
　衰内外之防既隳方伯連帥不能斥列國之君慎固<lb/>
　封守可也㑹之非義矣凡離㑹雖内恒不月略之也<lb/>
夏五月莒人入向<hi>向音餉</hi>
　莒人其大夫也小國非君將恒稱人小國之大夫微<lb/>
<pb n="7a"/>
　也入者破其國都俘其人民以兵為暴者也春秋之<lb/>
　初曰入曰侵曰伐皆為暴也莒之所慕者向也杞也<lb/>
　魯之所慕者杞也極也鄭之所慕者許也齊之所慕<lb/>
　者紀也力足以兼并則不至於盡奪之不止向之為<lb/>
　國微故卒為莒滅也<hi>據公伐莒取向</hi>不日惡入者也<hi>據隱十年入郕</hi>
　<hi>僖二十八年入曹書日</hi>
無駭帥師入極<lb/>
　䝉上事月也無駭公子展之子也榖梁傳曰無駭之<lb/>
<pb n="7b"/>
　名隱不爵大夫也陳氏傳曰無駭未命大夫也春秋<lb/>
　之初魯有無駭俠鄭有宛詹紀有裂繻則猶有未命<lb/>
　大夫也大夫曷為有言帥師有不言帥師公羊傳曰<lb/>
　將尊師衆稱某帥師將尊師少稱將將卑師衆稱師<lb/>
　將卑師少稱人君將不言帥師書其重者此史文也<lb/>
　夫子修春秋征伐自諸侯出則君將稱君大夫稱人<lb/>
　治在諸侯也征伐自大夫出則大夫將書其大夫治<lb/>
　在大夫也惟内大夫將悉從其恒稱外變文以示義<lb/>
<pb n="8a"/>
　則内從其恒稱以見實也<lb/>
秋八月庚辰公及戎盟于唐<lb/>
　此戎請盟也曰及者不得與諸侯特相盟同辭猶言<lb/>
　連而及之微之辭也桓公盟戎書至隱何以不至從<lb/>
　史文也隱攝君位凡行還皆不書至不獨盟戎為然<lb/>
　蓋謙不敢同於正君也<lb/>
九月紀裂繻來逆女<lb/>
　裂繻紀大夫其曰逆女何國君親迎稱逆女大夫稱<lb/>
<pb n="8b"/>
　所逆之字大夫為君逆禮無文焉則以君自為逆者<lb/>
　稱之從史文也外逆女不書<hi>據杞伯姬宋伯姬</hi>此何以書公<lb/>
　羊傳曰譏不親迎也國君親迎不書使大夫則書之<lb/>
　略恒以明變也大夫何以不稱使逆之為道不可以<lb/>
　使人者也然則納幣何以稱使納幣使人禮也逆女<lb/>
　使人非禮也非禮者禮無其文禮無其文而稱使是<lb/>
　制禮也其月以别於大夫之自為逆也<hi>據莊二十七年莒慶不月</hi>
　榖梁傳曰逆女親者也使大夫非正也子貢曰冕而親<lb/>
<pb n="9a"/>
　迎不已重乎孔子曰合二姓之好以繼萬世之後何<lb/>
　為已重乎何休氏曰禮所以必親迎者示男先於女<lb/>
　也於廟告本也夏后氏逆於庭殷人逆於堂周人逆<lb/>
　於户<lb/>
冬十月伯姬歸于紀<lb/>
　禮婦人謂嫁曰歸反曰來歸婦人從人者也陳氏傳<lb/>
　曰内女為夫人恒書歸不書歸者心有故也是故齊<lb/>
　子叔姬不書歸<hi>文十五年出</hi>郯伯姬不書歸<hi>宣十六年出</hi>杞叔<lb/>
<pb n="9b"/>
　姬不書歸<hi>成五年出</hi>以為嘗失位也<lb/>
紀子帛莒子盟于密<lb/>
　外特相盟也外特相盟何以不月<hi>據定七年咸沙八年曲濮皆不月著</hi>
　<hi>例</hi>以諸侯之合散在焉異其事也陳氏傳曰外特相<lb/>
　盟不書書紀莒志諸侯之合也程子曰紀子帛者闕<lb/>
　文春秋未有外大夫在諸侯上者<lb/>
十有二月乙卯夫人子氏薨<lb/>
　仲子也曰子氏則何以知為仲子由三年喪畢考宫<lb/>
<pb n="10a"/>
　告祭知之也杜元凱曰隱奉桓為太子成其母喪以<lb/>
　赴諸侯也不及哭故不書葬<lb/>
鄭人伐衛<lb/>
　鄭衛交怨也左氏傳曰鄭共叔之亂公孫滑出奔衛<lb/>
　衛人為之伐鄭取廩延鄭人伐衛討公孫滑之亂也<lb/>
三年春王二月己巳日有食之<lb/>
　言日不言朔者食在朔後何休氏曰謂二日食也公<lb/>
　羊傳曰日食則曷為日或不日或言朔或不言朔曰<lb/>
<pb n="10b"/>
　某月某日朔日有食之者食正朔也其或日或不日<lb/>
　或失之前或失之後失之前者朔在前也失之後者<lb/>
　朔在後也榖梁傳曰其不言食之者何知其不可知<lb/>
　也<lb/>
三月庚戌天王崩<lb/>
　不奔喪諸侯不臣也不書葬魯不㑹也䇿書大體存<lb/>
　而諸侯之罪見矣<lb/>
夏四月辛卯君氏卒<lb/>
<pb n="11a"/>
　此聲子也則其卒之何以吾君之喪其母不可不志<lb/>
　也志則曷為稱君氏修春秋之特筆也禮女君卒則<lb/>
　妾有攝女君聲子嘗繼元妃之室書曰君氏者攝女<lb/>
　君之稱也於是隱成桓母為夫人而且卒其母如他<lb/>
　娣姪則是桓適而隱庶也春秋特筆以正名因吾君<lb/>
　之喪其母舉其繼室之號卒之明聲子之攝女君禮<lb/>
　也惠公再娶非正也聲子攝女君則隱異於他庶子<lb/>
　再娶非正則桓非適也隱攝而桓弑惠公為之也<lb/>
<pb n="11b"/>
秋武氏子來求賻<lb/>
　天王崩魯賻不入也不稱使王未葬也不名未命也<lb/>
　來求月<hi>據求車</hi>不月非王命也<hi>據求金同</hi>榖梁傳曰武氏子<lb/>
　何也天子之大夫也其稱武氏子何未畢喪孤未爵<lb/>
　未爵使之非正也<lb/>
八月庚辰宋公和卒<lb/>
　卒者曷為或日或不日或不月諸侯日卒正也弔不<lb/>
　備禮則不日赴不以時則不月志其慢也不書卒者<lb/>
<pb n="12a"/>
　或彼不告或雖告而魯不往也胡侍講曰凡諸侯卒<lb/>
　皆存而不削而交鄰國待諸侯之義見矣<lb/>
冬十有二月<lb/>
　為下事月也<lb/>
齊侯鄭伯盟于石門<lb/>
　特盟其不月何<hi>據定七盟于鹹著例</hi>以有關於諸侯之合散也<lb/>
　陳氏傳曰齊鄭合也外特相盟不書必關於天下之<lb/>
　故也而後書莒紀無足道也齊鄭合天下始多故矣<lb/>
<pb n="12b"/>
　天下之無王鄭為之也天下之無伯齊為之也是故<lb/>
　書齊鄭盟于石門以志諸侯之合書齊鄭盟于鹹以<lb/>
　志諸侯之散是春秋之始終也<lb/>
癸未葬宋穆公<lb/>
　葬者曷為或日或不日或不月天子葬日諸侯月尊<lb/>
　尊之殺也故天子不及禮不日諸侯不及禮不月諸<lb/>
　侯葬日者僭王禮也此以與夷葬穆公感其立已而<lb/>
　舎馮其侈僭也宜矣胡侍講曰外諸侯或葬或不葬<lb/>
<pb n="13a"/>
　而交鄰國待諸侯之義見矣<lb/>
四年春王二月莒人伐杞取牟婁<lb/>
　陳氏傳曰外取邑不書<hi>從公榖例</hi>自隱以前則書之曷為<lb/>
　自隱以前則書之春秋之初猶以取邑為重也<hi>據傳自桓</hi>
　<hi>十四年宋以諸侯伐鄭取牛首而後皆不書</hi>
戊申衛州吁弑其君完<lb/>
　州吁公子也不稱公子從史文也劉侍讀曰諸弑君<lb/>
　稱公子公子而為大夫者也公子而不稱公子公子<lb/>
<pb n="13b"/>
　未為大夫者也孟子曰世衰道微邪説暴行有作臣<lb/>
　弑其君者有之子弑其父者有之孔子懼作春秋又<lb/>
　曰孔子成春秋而亂臣賊子懼此春秋書弑君之義<lb/>
　也是故凡弑君皆有筆而無削以弑逆之罪無分輕<lb/>
　重非筆削所加雖與存䇿書大體同儔而義之所該<lb/>
　則不專主於存大體而已也<lb/>
夏公及宋公遇于清<lb/>
　諸侯以禮相見曰㑹不以禮相見曰遇惟内悉書之<lb/>
<pb n="14a"/>
宋公陳侯蔡人衛人伐鄭<lb/>
　諸侯初㑹伐從州吁之請也宋穆公卒公子馮出奔<lb/>
　鄭州吁未能和其民故請從宋公伐鄭去馮因以定<lb/>
　其位也<lb/>
秋翬帥師㑹宋公陳侯蔡人衛人伐鄭<lb/>
　諸侯之師再舉也翬不稱公子隱不爵大夫也於是<lb/>
　宋公再舉伐鄭之師外以定州吁内以除其所惡魯<lb/>
　宋與國也故翬帥師㑹伐合諸侯以為不義莫甚於<lb/>
<pb n="14b"/>
　斯矣<lb/>
九月衛人殺州吁于濮<hi>濮音卜</hi>
　稱人以殺討賊之辭也討簒立者不月<hi>據齊無知陳佗</hi>此何<lb/>
　以月予衛人以討賊之義也春秋弑君三十二簒立<lb/>
　者諸侯一與之㑹則國人聽焉未有能信討賊之義<lb/>
　於天下者若齊無知陳佗殺以其私徒以未㑹諸侯<lb/>
　不稱君焉爾而衛人卒殺州吁于濮衛人之義信於<lb/>
　諸侯矣濮陳地也陳氏傳曰合五國之衆不能定州<lb/>
<pb n="15a"/>
　吁而殺于濮于濮言未得國也見衛之有臣子也<lb/>
冬十有二月衛人立晉<lb/>
　繼故不書立<hi>據宋馮禦説晉黑臀周</hi>此其書立何予衛人以立<lb/>
　君之義也州吁殺其君而立諸侯又為之㑹伐以定<lb/>
　焉而衛人不君也卒討之逆公子晉而立之晉桓公<lb/>
　弟也不曰公子嗣位也書曰衛人立晉而討賊立君<lb/>
　之義信於天下矣然則千乗之國皆擅置其君可乎<lb/>
　為諸侯受之天子正也州吁弑其君而立上無天子<lb/>
<pb n="15b"/>
　下無方伯諸侯又為之㑹伐以定之國人討賊立君<lb/>
　而春秋與之者權也權非聖人莫能與也<lb/>
五年春公矢魚于棠<lb/>
　君舉必書䇿書之大體也<lb/>
夏四月葬衛桓公<lb/>
　諸侯月葬正也<lb/>
秋衛師入郕<hi>郕音成</hi>
　報其侵也衛之亂也郕人侵焉故衛師入郕惡入者<lb/>
<pb n="16a"/>
　不日<hi>據隱二年莒入向僖三十三年秦入滑昭十八年邾入鄅</hi>此何以不月有以<lb/>
　來之也已之施人也不以道而後人之報物也失其<lb/>
　平春秋獨有察焉故外入國有以來之則不月<hi>據十年宋</hi>
　<hi>衛入鄭僖二十二年鄭入滑文五年秦入鄀與此同</hi>求民情以麗邦法譏禍始<lb/>
　而塞亂源王者之事也<lb/>
九月考仲子之宫初獻六羽<lb/>
　考者宫成安主而祭之名也仲子三年喪畢以祔廟<lb/>
　則無二適祔於女君則非妾以其先君再娶之夫人<lb/>
<pb n="16b"/>
　而子為太子故别立宫以祭之然則禮乎曰非禮也<lb/>
　諸侯不再娶先君之失非臣子所得議故以義起為<lb/>
　之者也范寗氏曰羽翟羽舞者所執不言六佾者言<lb/>
　佾則干在其中婦人無武事獨奏文樂也程子曰魯<lb/>
　以天子禮樂祀周公後世遂用於羣廟仲子别宫故<lb/>
　不敢同羣廟而用六羽也曰初獻見用八之僭也<lb/>
邾人鄭人伐宋<lb/>
　邾人先鄭大夫自以其班也<lb/>
<pb n="17a"/>
螟<hi>音𠖇</hi>
　螟蟲災也螟不書自莊以前則書之髙抑崇曰春秋<lb/>
　書螟三書螽十有一其為災也螟輕而螽重及其久<lb/>
　也輕者不勝書書其重者耳<lb/>
冬十有二月辛巳公子彄卒<lb/>
宋人伐鄭圍長葛<hi>鄭邑</hi>
　陳氏傳曰宋鄭交怨也伐國不言圍邑<hi>從榖梁例</hi>自僖以<lb/>
　前則書之春秋之初猶以圍國為重也<hi>據傳自僖十八年邢狄圍</hi>
<pb n="17b"/>
　<hi>衛菟圃不書至二十六年書椘人伐宋圍緡不書</hi>
六年春鄭人來渝平<hi>渝羊朱反</hi>
　魯鄭合也渝平言變而為平也孫明復曰平翬㑹諸<lb/>
　侯伐鄭之怨也胡侍講曰離宋魯之黨也平國月<hi>據宣</hi>
　<hi>十五年宋人及椘人平昭七年暨齊平定十年及齊平皆月</hi>其不月者<hi>據定十一年及鄭平</hi>
　<hi>與此同</hi>魯與諸侯之合散繋焉故不月以異之以月為<lb/>
　恒則不月為變也陳氏傳曰平不書<hi>據傳明年宋及鄭平宣七年鄭</hi>
　<hi>及晉平之類</hi>心關於天下之故而後書書鄭渝平以志諸<lb/>
<pb n="18a"/>
　侯之合書及鄭平以志諸侯之散是春秋之所終始<lb/>
　也<lb/>
夏五月辛酉公㑹齊侯盟于艾<lb/>
　左氏傳曰始平于齊也陳氏傳曰春秋之初宋魯衛<lb/>
　陳蔡一黨也齊鄭一黨也於是鄭始平魯鄭方交惡<lb/>
　於王而亟平齊魯將以合諸侯焉爾<lb/>
秋七月<lb/>
　公羊傳曰此無事何以書春秋雖無事首時過則書<lb/>
<pb n="18b"/>
　春秋編年四時具然後為年<lb/>
冬宋人取長葛<lb/>
　長葛不言鄭因上文也<lb/>
七年春王三月叔姬歸于紀<lb/>
　叔姬者伯姬之娣也娣姪與適俱行史不書重適也<lb/>
　待年於國不與適俱行則書之<lb/>
滕侯卒<lb/>
　卒者曷為或名或不名左氏傳曰不書名未同盟也<lb/>
<pb n="19a"/>
　凡諸侯同盟於是稱名故薨則赴以名禮也赴以名<lb/>
　則亦書之不然則否避不敏也<lb/>
夏城中丘<hi>魯邑</hi>
　土工曰築築邑曰城吳先生曰凡城築必書慎封守<lb/>
　重民力也春秋城邑三十四聖人皆存而不削得失<lb/>
　因可見矣葉夢得曰魯之城邑多出於畏齊畏晉畏<lb/>
　邾畏莒不然則大夫强而自城其邑未有無故而為<lb/>
　之者也不能以時舉其政事致而為之備以奪農時<lb/>
<pb n="19b"/>
　春秋所以書也<lb/>
齊侯使其弟年來聘<lb/>
　左氏傳曰結艾之盟也諸侯之聘魯者皆必以事焉<lb/>
　故施而不報非邦交之舊矣故凡列國來聘皆不月<lb/>
　<hi>據楚子使薳罷來聘月</hi>略之也<lb/>
秋公伐邾<lb/>
　内師加小國皆言伐加大國但言侵變文也惟外師<lb/>
　悉從其恒稱内變文以示義則外從其恒稱以見實<lb/>
<pb n="20a"/>
　也左氏傳曰公伐邾為宋討也公與儀父盟于蔑矣<lb/>
　為宋討而渝蔑之盟則其曰伐者以衆陵寡而已<lb/>
冬天王使凡伯來聘<lb/>
　凡伯王卿士也凡王朝公卿不名稱爵以配國邑東<lb/>
　遷諸侯不王天子不能討猶加聘問以懐撫之非時<lb/>
　聘之舊矣故凡王臣來聘皆不月<hi>據宰咺毛伯皆月</hi>略之也<lb/>
戎伐凡伯于楚丘以歸<lb/>
　此執也其言伐何<hi>公羊例</hi>變文也諸侯止諸侯曰執雖<lb/>
<pb n="20b"/>
　止天子之大夫亦曰執春秋謹内外之辨故不曰執<lb/>
　而變文以異之曰伐曰歸不與戎人之執天使也楚<lb/>
　丘衛地也<lb/>
八年春宋公衛侯遇于垂<hi>衛邑</hi>
　外特相遇不書書宋衛以其不誠乎瓦屋之盟也瓦<lb/>
　屋之盟齊將以平三國也而宋公請先見於衛宋猶<lb/>
　未釋于鄭也明年而齊魯㑹防又明年而齊魯與鄭<lb/>
　伐宋宋人衛人入鄭則垂之遇為之也<lb/>
<pb n="21a"/>
三月鄭伯使宛來歸祊<hi>祊榖梁作邴祊音崩祊鄭祀太山邑</hi>
　榖梁傳曰邴者鄭所受於天子而祭泰山之邑也公<lb/>
　羊傳曰天子有事于泰山諸侯從泰山之下諸侯皆<lb/>
　有湯沐之邑焉左氏傳曰鄭伯請釋泰山之祀而祀<lb/>
　周公以泰山之祊易許田鄭伯使宛來歸祊不祀泰<lb/>
　山也胡侍講曰祊近魯許近鄭各以近者相易也凡<lb/>
　外臣以事來言其事不月<hi>據僖二十一年楚受冝中獻㨗成八年宋使公孫夀</hi>
　<hi>納幣之類</hi>雖來歸田邑不月<hi>據宣十年齊歸濟西田定十年歸鄆讙龜隂田之類</hi>鄭<lb/>
<pb n="21b"/>
　莊以祊易許且結許為辭故月以異之<lb/>
庚寅我入祊<lb/>
　歸邑不言入<hi>據鄆讙龜陰</hi>此其入何公羊傳曰難也榖梁<lb/>
　傳曰内弗受也祊逺於鄭鄭不能有而後來歸魯人<lb/>
　懼其不服故以兵入也其日<hi>據取邑入國不日</hi>異其事也陳<lb/>
　氏傳曰入未有言我者言我交之之辭也<lb/>
夏六月己亥蔡侯考父卒<lb/>
辛亥宿男卒<lb/>
<pb n="22a"/>
秋七月庚午宋公齊侯衛侯盟于瓦屋<hi>周地</hi>
　陳氏傳曰諸侯初参盟也榖梁傳曰諸侯之参盟於<lb/>
　是始有参盟然後有盟主矣春秋之初宋魯衛陳蔡<lb/>
　一黨也齊鄭一黨也鄭有志於叛王而合諸侯於是<lb/>
　渝平於魯齊亦為艾之盟以平魯為瓦屋之盟以平<lb/>
　宋衛所謂成三國也東諸侯之交盛矣程子曰自是<lb/>
　傾危之俗成民不立矣<lb/>
八月葬蔡宣公<lb/>
<pb n="22b"/>
九月辛卯公及莒人盟于浮來<lb/>
　公及大夫盟不言公<hi>據及齊髙徯晉處父盟</hi>曷為言公及莒人<lb/>
　盟榖梁傳曰可言公及人不可言公及大夫杜元凱曰<lb/>
　莒人微者不嫌敵公侯也<lb/>
螟<lb/>
冬十有二月無駭卒<lb/>
九年春天王使南季來聘<lb/>
　榖梁傳曰南氏姓也季字也范寗氏曰季之字者明<lb/>
<pb n="23a"/>
　命為大夫也<lb/>
三月癸酉大雨震電庚辰大雨雪<hi>雨雪去聲</hi>
　榖梁傳曰癸酉大雨震電庚辰大雨雪志䟽數也八<lb/>
　日之間再有大變隂陽錯行故謹而日之也杜元凱<lb/>
　曰書癸酉始雨日也夏之正月微陽始出未可震電<lb/>
　既震電又不當大雨雪也劉子政曰雷未可以出電<lb/>
　未可以見雷電既以出則雪不當復降皆失節也雷<lb/>
　電陽也雨雪隂也陽不能閑隂氣縱逸將為害也<lb/>
<pb n="23b"/>
挾卒<hi>挾音叶</hi>
　榖梁傳曰挾弗大夫者隱不爵大夫也隱之不爵大<lb/>
　夫何也曰不成君也<lb/>
夏城郎<lb/>
秋七月<lb/>
冬公㑹齊侯于防<lb/>
　内特相㑹也特相㑹不書惟内悉書之左氏傳曰宋<lb/>
　公不王鄭伯為王左卿士以王命來告伐宋㑹于防<lb/>
<pb n="24a"/>
　謀伐宋也<lb/>
十年春王二月公㑹齊侯鄭伯于中丘<lb/>
　離㑹雖内不月必参㑹而後月以不月為略則月為<lb/>
　詳也左氏傳曰㑹于中丘盟于鄧為師期也<lb/>
夏翬帥師㑹齊人鄭人伐宋<lb/>
　左氏傳曰羽父先㑹齊侯鄭伯伐宋陳氏傳曰此中<lb/>
　丘諸侯也曷為㑹稱君伐稱人略之也春秋舉重一<lb/>
　役而再有事不悉書苟再見必前目而後凡也<hi>公羊傳例</hi>
<pb n="24b"/>
　一役而再見但人之略之也<lb/>
六月壬戌公敗宋師于菅<hi>菅音奸</hi>
　凡師戰而勝敵皆月敗某師勝敗相當但言戰必大<lb/>
　崩也而後言戰言敗績從史文也公敗外師不日<hi>據莊</hi>
　<hi>十年長勺乗丘僖元年于偃</hi>其日甚之也臣既㑹伐而君又親將<lb/>
　以自為功故甚之也<lb/>
辛未取郜辛已取防<hi>郜音告</hi>
　受之於師曰取<hi>據郜大鼎濟西田汶陽田非有人來歸</hi>榖梁傳曰取邑<lb/>
<pb n="25a"/>
　不日<hi>據僖三十三年伐邾取訾婁不日</hi>此其日何也不正其乗敗人<lb/>
　而為利取二邑故謹而日也<lb/>
秋宋人衛人入鄭<lb/>
　外入國有以來之不月伐宋王命也則入鄭何以不<lb/>
　月鄭伯以王命伐宋不能正其罪取二邑不歸天子<lb/>
　而歸于魯墮天子之令以報私讎而宋不服於是入<lb/>
　鄭故略之也<lb/>
宋人蔡人衛人伐戴鄭伯伐取之<lb/>
<pb n="25b"/>
　伐取之謂俘其衆也於是九月戊寅鄭伯入宋不書<lb/>
　明年十月鄭伯以虢師伐宋大敗宋師不書有王命<lb/>
　也<lb/>
冬十月壬午齊人鄭人入郕<lb/>
　外入國何以日左氏傳曰討違王命也外入國有三<lb/>
　以惡入者不日有以來之不月必以王命<hi>據此入郕</hi>若伯<lb/>
　主有討於諸侯<hi>據僖二十八年晉侯入曹</hi>而後日春秋之初王命<lb/>
　猶行於天下也命虢公伐曲沃立哀侯於翼則天子<lb/>
<pb n="26a"/>
　猶有廢置也鄭伯以齊人朝王則諸侯猶享覲也宋<lb/>
　公不王鄭伯以王命討之伐宋鄭有辭矣而蔡衛郕<lb/>
　不㑹蔡衛固宋之黨也而郕亦不為無罪春秋於伐<lb/>
　宋書人入鄭不月譏鄭伯也敗宋師取二邑書日蔽<lb/>
　罪於魯也然而王命不可以二君廢故入宋不書入<lb/>
　郕書日以謹之各當其罪也春秋之初王命猶行於<lb/>
　天下故不王之罪在諸侯罪在諸侯雖小國不可以<lb/>
　無討自有伯者而後責歸於齊晉盖有不得已焉耳<lb/>
<pb n="26b"/>
十有一年春滕侯薛侯來朝<lb/>
　來朝不月<hi>據鄫子來朝</hi>略之也春秋必小國也而後朝大<lb/>
　國來朝非邦交之舊矣榖梁傳曰諸侯來朝犆言同<lb/>
　時也累數皆至也<lb/>
夏公㑹鄭伯于時來<hi>鄭地</hi>
　左氏傳曰謀伐許也<lb/>
秋七月壬午公及齊侯鄭伯入許<lb/>
　内入國不日<hi>據隱二年入極桓二年入杞</hi>必公將而後日<hi>據此入許哀七</hi>
<pb n="27a"/>
　<hi>年入邾</hi>甚之也陳氏傳曰於是許莊公奔衛不書非其<lb/>
　罪也凡奔非其罪不書奔非其罪莫甚於被兵者也<lb/>
　杜元凱曰還使許叔居之故不言滅也<lb/>
冬十有一月壬辰公薨<lb/>
　此弑也而曰薨從史文也魯史之法内大惡諱於是<lb/>
　公子翬弑君而桓與聞乎故則桓為逆首故諱之也<lb/>
　公羊傳曰公子翬諂乎隱公謂隱公曰百姓安子諸<lb/>
　侯説子盍終為君矣隱公曰否吾使修塗裘吾將老<lb/>
<pb n="27b"/>
　焉公子翬恐若其言聞乎桓於是謂桓曰吾為子口<lb/>
　隱矣隱曰吾不反也桓曰然則奈何曰請作難弑隱<lb/>
　公於鍾巫之祭焉榖梁傳曰公薨不地弑也隱之不<lb/>
　忍地也左氏傳曰不書葬不成喪也陳氏傳曰春秋<lb/>
　内外恒異辭遇弑君父之大哀則吾何忍言之是故<lb/>
　書薨而不地薨十二公所同也不地隱閔所獨也然<lb/>
　則雖諱而亂臣賊子之獄具矣<lb/>
　春秋集傳卷一<lb/>
</p>
<p>
</p>
  </div>
</body>
</text>
</TEI>