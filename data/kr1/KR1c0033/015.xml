<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>詩演義卷十五</head> <lb/>
    <p>
<pb n="1a"/>
欽定四庫全書<lb/>
　詩演義卷十五<lb/>
　　　　　　　　　　　　　明　梁寅　撰<lb/>
　　都人士之什<lb/>
都人士<lb/>
　亂離之後人不復見昔日都邑之盛人物儀容之美<lb/>
　故作是詩以稱美之也<lb/>
彼都人士狐裘黄黄其容不改出言有章行歸于周萬<lb/>
<pb n="1b"/>
民所望<lb/>
　五章皆賦也彼都人士盛時都邑之士也狐裘黄黄<lb/>
　服之盛也其容不改有常度也出言有章非法不道<lb/>
　也行歸於周行必忠信也萬民所望為民所視傚也<lb/>
彼都人士臺笠緇撮彼君子女綢直如髪我不見兮我<lb/>
心不説<lb/>
　臺笠緇撮以草為笠而緇布為冠以撮其髻也彼君<lb/>
　子女都人貴家之女綢直如髪為假髻而稠宻正直<lb/>
<pb n="2a"/>
　如己之美髪也<lb/>
彼都人士充耳琇實彼君子女謂之尹吉我不見兮我<lb/>
心苑結<lb/>
　充耳琇實以美石為瑱帶之耳上也謂之尹吉人以<lb/>
　為如尹氏吉氏之女也盖尹氏吉氏乃當時貴族如<lb/>
　晉言王謝唐言崔盧也周有姞姓國吉氏恐即姞氏<lb/>
　苑結言憂思鬰結也<lb/>
彼都人士垂帶而厲彼君子女卷髪如躉我不見兮言<lb/>
<pb n="2b"/>
從之邁<lb/>
　垂帶而厲帶之下垂也謂之厲者大帶而有縁飾也<lb/>
　卷髪如躉言鬢傍短髪不可歛者曲上卷然以為飾<lb/>
　也舊注云躉者螫蟲其末楗然如婦人髪末上曲言<lb/>
　從之邁謂得見則從之以行矣愛慕之甚也<lb/>
匪伊垂之帶則有餘匪伊卷之髮則有旟我不見兮云<lb/>
何盱矣<lb/>
　言帶之下垂非故欲垂之也盖其帶自有餘耳髮之<lb/>
<pb n="3a"/>
　卷然而上曲非故欲曲之也盖其髮之如旟而揚起<lb/>
　而自上曲耳盱者張目逺望惟其愛之至是以望之<lb/>
　切也然愛其士女以士行之善也非徒愛其服飾之<lb/>
　盛也以女徳之美也非徒愛其容貌之麗也是豈國<lb/>
　風男女私相恱慕之比乎<lb/>
采緑<lb/>
　婦人思其君子而作也<lb/>
終朝采緑不盈一匊予髮曲局薄言歸沐<lb/>
<pb n="3b"/>
　四章皆賦也終朝自旦至食時也緑者生芻也本草<lb/>
　云藍草也可以染予髮局曲髮不膏沐則卷曲蓬鬆<lb/>
　猶言首如飛蓬也言歸沐則思其君子不復采緑矣<lb/>
　然此亦人倫之常性情之正非比於滛昵之私也<lb/>
終朝采藍不盈一襜五日為期六日不詹<lb/>
　襜蔽膝也有前無後曰襜褕者前後俱有其出也以<lb/>
　五日為期至六日而不見其歸怪其過期也<lb/>
之子于狩言韔其弓之子于釣言綸之繩<lb/>
<pb n="4a"/>
　君子之歸而欲往狩耶我則為之韔其弓韔者弓衣<lb/>
　也既射而藏弓也欲往釣耶我則為之綸其繩綸者<lb/>
　理絲也合絲以為繩也親愛君子以順為正盖如此<lb/>
其釣維何維魴及鱮維魴及鱮薄言觀者<lb/>
　釣之所得非必皆魴鱮美言之爾<lb/>
黍苗<lb/>
　宣王封申伯於謝命召穆公往營城邑其從行之徒<lb/>
　作是詩也<lb/>
<pb n="4b"/>
芃芃黍苖隂雨膏之悠悠南行召伯勞之<lb/>
　興也芃芃然黍苖之盛則唯隂雨能膏潤之民徒衆<lb/>
　逺行而勞苦則唯召伯能慰勞之王道之盛大臣之<lb/>
　賢徒衆樂從無怨無惡於是可見<lb/>
我任我輦我車我牛我行既集盖云歸哉<lb/>
　此下皆賦也任者負重也輦者以人輓車也車者以<lb/>
　大車載物也牛者以駕大車也既集功已就也<lb/>
我徒我御我師我旅我行既集盖云歸處<lb/>
<pb n="5a"/>
　徒者歩行御者乗車師者二千五百人旅者五百人<lb/>
　歸處者城畢則可以歸而安處也<lb/>
肅肅謝功召伯營之烈烈征師召伯成之<lb/>
　肅肅嚴正也功者工役也言肅肅然謝邑之城乃召<lb/>
　伯之所營也營謂董治其事也烈烈威武也言烈烈<lb/>
　然征行之師旅乃召伯之所成也成謂御衆之有法<lb/>
　也前二章言在道之時此章則言城之既畢也<lb/>
原隰既平泉流既清召伯有成王心則寧<lb/>
<pb n="5b"/>
　言築城之後又能治其水土也原隰既平土之治也<lb/>
　泉流既清水之治也土之治如墾闢其荒蕪疆理其<lb/>
　田畝是已水之治如陂池之修築水利之䟽通是已<lb/>
　召伯之有成功者治軍御衆則恩威並用體國經野<lb/>
　則規度咸宜故申伯居之安是即王心之安也申伯<lb/>
　為王之元舅親親之恩所宜優渥召伯既承王命恪<lb/>
　共其事徒衆之稱美者乃所以著召伯之忠勤而見<lb/>
　天子之所倚重也<lb/>
<pb n="6a"/>
隰桑<lb/>
　喜見君子之詩也<lb/>
隰桑有阿其葉有難既見君子其樂如何<lb/>
　前三章興也下濕之地宜桑故其葉婀娜而美盛阿<lb/>
　也難也皆言其條垂之狀<lb/>
隰桑有阿其葉有沃既見君子云何不樂<lb/>
　沃者葉之潤澤也<lb/>
隰桑有阿其葉有幽既見君子德音孔膠<lb/>
<pb n="6b"/>
　幽者葉茂而黒色也徳音孔膠聲聞之美常膠固之<lb/>
　而不隕墜也<lb/>
心乎愛矣遐不謂矣中心藏之何日忘之<lb/>
　賦也遐之言何也言我之愛慕君子但藏之於心何<lb/>
　不以告其人乎盖藏之於心則無時而忘思之固結<lb/>
　愈久不替若徒悦人以言則外之所敬有不如中之<lb/>
　所存者矣<lb/>
白華<lb/>
<pb n="7a"/>
　幽王娶申女以為后又得襃姒而黜申后故申后作<lb/>
　此詩也<lb/>
白華菅兮白茅束兮之子之逺俾我獨兮<lb/>
　比也菅似茅而滑澤柔韌宜為索山間人謂之芒其<lb/>
　華白菅之可取以用則以白茅束之見二物之相須<lb/>
　為用也之子指幽王我者申后自謂言菅之與茅皆<lb/>
　微物猶相須為用何王之逺棄我使我獨居無聊乎<lb/>
英英白雲露彼菅茅天歩艱難之子不猶<lb/>
<pb n="7b"/>
　言英英然輕明之白雲猶能澤潤於物如露而浥菅<lb/>
　茅之上今而國家中衰天運改常猶人之歩履艱難<lb/>
　王乃不能圖謀善道而徇欲悖理何哉<lb/>
滮池北流浸彼稻田嘯歌傷懐念彼碩人<lb/>
　滮池流水瀦而為池者也北流者凡水出山之隂者<lb/>
　多流於北也流水能溉田以飬稻而王乃逺棄我故<lb/>
　或嘯以舒其憤懣或歌以宣其抑鬰而懐抱之傷損<lb/>
　乃為思念碩人而然也碩人者尊大之人亦謂幽王<lb/>
<pb n="8a"/>
樵彼桑薪卬烘于煁維彼碩人實勞我心<lb/>
　桑乃薪之美者而樵採以歸乃不以烹飪煁者無釡<lb/>
　之竈卬者我也烘者燎也我以桑薪燎之是為徒費<lb/>
　可惜也王有正后而黜之故以是為比實勞我心思<lb/>
　念之切而勞苦也<lb/>
鼓鐘于宫聲聞于外念子懆懆視我邁邁<lb/>
　言我之黜人所共知如鼓鐘于宫而人皆聞聲矣念<lb/>
　王之心懆懆憂勞而王之視我邈然不顧邁邁者行<lb/>
<pb n="8b"/>
　而不顧之意<lb/>
有鶖在梁有鶴在林維彼碩人實勞我心<lb/>
　鶖者秃鶯也魯都賦曰緑鶴葱鶖盖鶖之色青如葱<lb/>
　也陸佃曰鶖狀如鶴而性貪惡鶖鶴皆以魚為食而<lb/>
　鶖在漁梁則近以飽鶴在林中則逺以飢如襃姒親<lb/>
　愛而正后踈逺也<lb/>
鴛鴦在梁戢其左翼之子無良二三其德<lb/>
　箋云鴛鴦戢左翼者右掩左也凡鳥宿右翼掩左為<lb/>
<pb n="9a"/>
　雄左翼掩右為雌隂陽相下之義也夫婦者亦以禮<lb/>
　義相下而成家道此章言鴛鴦並宿雄服下雌今<lb/>
　幽王尊嬖黜正由執徳之不一惟欲是狥故曰二三<lb/>
　其徳<lb/>
有扁斯石履之卑兮之子之逺俾我疷兮<lb/>
　扁者卑也疷者病也言石之卑下則履之者亦卑下<lb/>
　矣以比褎姒之不正則王寵愛之者亦不正矣故王<lb/>
　之棄我使我心憂而至於病也此詩亦未必申后自<lb/>
<pb n="9b"/>
　作盖當時賢者作之爾<lb/>
黄鳥<lb/>
　人有微賤勞苦而思有所託者作是詩也<lb/>
緜蠻黄鳥止于丘阿道之云逺我勞如何飲之食之教<lb/>
之誨之命彼後車謂之載之<lb/>
　三章皆比也黄鳥之鳴止于丘阿得其所也而我之<lb/>
　不得其所欲依所親則道途甚逺未免勞苦將如何<lb/>
　哉若得其飲食教誨而又得其日相親近載之後車<lb/>
<pb n="10a"/>
　則誠得其所矣然不可必也則亦徒想而已<lb/>
緜蠻黄鳥止于丘隅豈敢憚行畏不能趍飲之食之教<lb/>
之誨之命彼後車謂之載之<lb/>
　畏不能趍歩之艱難不能疾行也<lb/>
緜蠻黄鳥止于丘側豈敢憚行畏不能極飲之食之教<lb/>
之誨之命彼後車謂之載之<lb/>
　極者至也<lb/>
瓠葉<lb/>
<pb n="10b"/>
　燕飲之詩也<lb/>
幡幡瓠葉采之亨之君子有酒酌言嘗之<lb/>
　四章皆賦也主人與客飲而客賦此詩言瓠葉非所<lb/>
　以待賔而采之亨之以為食乃物之賤而禮之薄也<lb/>
　然曰君子有酒則美其主人之辭盖物雖薄而情厚<lb/>
　也<lb/>
有兔斯首炮之燔之君子有酒酌言獻之<lb/>
　免以首言盖一兔為一頭猶一魚為一尾也物連毛<lb/>
<pb n="11a"/>
　包裹而燒之曰炮以物薄之火上曰燔獻之謂初筵<lb/>
　酌酒以獻賔也<lb/>
有兔斯首燔之炙之君子有酒酌言酢之<lb/>
　以火炕之曰炙謂以物貫之舉于火上以炙之也酢<lb/>
　者報也賔既卒爵酌以酢主人所以荅之也<lb/>
有免斯首燔之炮之君子有酒酌言醻之<lb/>
　醻者主人既卒酢爵又酌而自飲然后酌以進於賔<lb/>
　謂之醻其先自飲者所以導賔之飲也<lb/>
<pb n="11b"/>
漸漸之石<lb/>
　將帥出征經歴險逺不堪勞苦而作此詩也<lb/>
漸漸之石維其高矣山川悠逺維其勞矣武人東征不<lb/>
遑朝矣<lb/>
　興也漸漸之石盖行越險阻見石之與巖因以起興<lb/>
　而言其勞苦也武人盖作詩者自謂不遑朝矣言早<lb/>
　起即行無少暇也<lb/>
漸漸之石維其卒矣山川悠逺曷其沒矣武人東征不<lb/>
<pb n="12a"/>
遑出矣<lb/>
　興也卒者其石卒然髙大也曷其沒矣言何時行盡<lb/>
　險阻也不遑出矣言深入未能出也<lb/>
有豕白蹢烝渉波矣月離于畢俾滂沱矣武人東征不<lb/>
遑他矣<lb/>
　賦也豕本好負塗今其足皆白乃雨多而常行水中<lb/>
　也烝渉波矣羣行而渉波也月離于畢離者月所宿<lb/>
　也洪範云星有好風星有好雨好風者箕星好雨者<lb/>
<pb n="12b"/>
　畢星故月宿于畢而雨矣征行而遇多雨其道途之<lb/>
　苦可知不遑他者不暇他事也<lb/>
苕之華<lb/>
　詩人自以逢周之衰如苕之附物而生雖榮不久也<lb/>
苕之華芸其黄矣心之憂矣維其傷矣<lb/>
　比也苕者陵苕也一曰凌霄一曰紫葳又名鼠尾蔓<lb/>
　如勞豆而細葉如蒺藜而青緑色可生食如小豆藿<lb/>
　其華有黄赤二色一曰黄白二種芸其黄矣言苕如<lb/>
<pb n="13a"/>
　芸草之死而萎黄也苕之引蔓附於髙木今乃萎黄<lb/>
　譬己之依附於人不能久是以憂而且傷也<lb/>
苕之華其葉青青知我如此不如無生<lb/>
　比也青青葉青而盛也生者人之所欲乃言不如無<lb/>
　生者窮苦憔悴則生不如死也<lb/>
牂羊墳首三星在罶人可以食鮮可以飽<lb/>
　賦也牂羊墳首牝羊身瘦而頭大也三星在罶言竹<lb/>
　篾為笱本以取魚今水清而笱中無魚惟見星而已<lb/>
<pb n="13b"/>
　饑饉之年食物艱得故可以僅給少能充飽衰亂之<lb/>
　世窮悴之民愁苦無聊一至於此悲夫<lb/>
何草不黄<lb/>
　周室衰危征役不息行者苦之也<lb/>
何草不黄何日不行何人不將經營四方<lb/>
　興也言草本青也今則無不黄矣人本欲逸也今則<lb/>
　無日不行矣將者行也亦猶將車之將言負重而勞<lb/>
　苦也所以勞苦共王事而經營四方爾<lb/>
<pb n="14a"/>
何草不𤣥何人不矜哀我征夫獨為匪民<lb/>
　興也𤣥者赤黒色草自青而黄黄而𤣥衰悴之甚也<lb/>
　何人不鰥言常在羇旅如無妻也獨為匪民言我獨<lb/>
　非王之民乎何使我勞困至此也<lb/>
匪兕匪虎率彼曠野哀我征夫朝夕不暇<lb/>
　賦也虎兕在曠野其性之所樂也征夫而在曠野豈<lb/>
　其所樂乎朝夕不暇宜其勞苦而形之言也<lb/>
有芃者狐率彼幽草有棧之車行彼周道<lb/>
<pb n="14b"/>
　興也芃者尾長貌幽草者草深幽而茂也棧車者役<lb/>
　車也棧本作輚埤倉云卧車也盖其制卑小僅可卧<lb/>
　其中如今之眠轎也或曰棧車者編竹為輿也周道<lb/>
　大道也狐在於幽草則樂棧車行大道則苦是行役<lb/>
　者不如狐之樂也<lb/>
　<lb/>
　<lb/>
　詩演義卷十五<lb/>
</p>
<p>
</p>
  </div>
</body>
</text>
</TEI>