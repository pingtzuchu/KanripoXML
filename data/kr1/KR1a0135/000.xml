<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>易原就正首卷</head> <lb/>
    <p>
<pb n="1a"/>
欽定四庫全書　　　　　經部一<lb/>
　易原就正　　　　　　　易類<lb/>
　　提要<lb/>
　　　　<hi>臣</hi>等謹案易原就正十二卷<lb/>
　　　國朝包儀撰儀字羽修邢䑓人拔貢生其始末<lb/>
　　　　無考觀其自序稱早年聞有皇極經世而無<lb/>
　　　　由求得其書自順治辛卯至康熙己酉七經<lb/>
　　　　下第貧不自存薄遊麻城乃得其書於王可<lb/>
<pb n="1b"/>
　　　　南家至江寧寄食僧寺玩求其㫖者一年始<lb/>
　　　　有所得葢亦孤寒之士刻志自立者也儀之<lb/>
　　　　學既從邵子入故於陳摶先天圖信之甚篤<lb/>
　　　　其凡例併謂行世易説種不勝數要皆未嘗<lb/>
　　　　讀皇極經世無怪乎各逞私智而總非立象<lb/>
　　　　盡意觀象繫詞之本㫖其持論尤膠於一偏<lb/>
　　　　然其書發揮明簡詞意了然乃非抛荒經義<lb/>
　　　　排比黑白徒類算經者比其謂洛書無與於<lb/>
<pb n="2a"/>
　　　　易則差勝他家之繳繞毎爻皆註所變之卦<lb/>
　　　　亦尚用左氏筮法頗為近古葢其學雖兼講<lb/>
　　　　先天而發易理明易象者為多其盛推圖學<lb/>
　　　　特假以為重焉耳乾隆四十四年四月恭校<lb/>
　　　　上<lb/>
　　　　　　　總纂官<hi>臣</hi>紀昀<hi>臣/</hi>陸錫熊<hi>臣</hi>孫士毅<lb/>
　　　　　　　總　校　官　<hi>臣</hi>　陸　費　墀<lb/>
<pb n="3a"/>
易原就正原序<lb/>
予童䝉時附學於浙紹陳師而忘其諱字常見師揲蓍<lb/>
徃徃多竒中心竊以為神而喜之及將授經予遂願讀<lb/>
易父毓華公曰易固天地間理學之秘文章之宗功業<lb/>
之本也世無傳者皆如面墻即陳先生亦不過明於數<lb/>
而已矣母邵曰惟吾家皇極經世書斯易之奥也兒願<lb/>
讀易須自勉於是讀易既而陳師南旋後此之師惟舉<lb/>
子業是訓即數法亦不之講繫辭傳曰夫易何為者也<lb/>
<pb n="3b"/>
夫易開物成務冒天下之道如斯而已者也數法不講<lb/>
則理學不明聖人明天道察民故興神物吉凶同患之<lb/>
至意果何為也哉無怪乎易道之不明也久矣於予心<lb/>
殊未安奈何為制科消磨日月亦並無由求所謂皇極<lb/>
經世書也自辛夘至己酉七次落第行將以明經如嵗<lb/>
例而本經未明俯仰可勝愧怍齋戒揲蓍以决終身得<lb/>
豐之震九三豐其沛日中見沬折其右肱无咎象曰豐<lb/>
其沛不可大事也折其右肱終不可用也神乎神乎聖<lb/>
<pb n="4a"/>
人明明告我矣且憶予折傷右肱之年即予願讀易之<lb/>
年也豈非數乎豈非數乎已而已而惟理可以勝數欲<lb/>
窮理則不可以不學易而學易之志尤不可以不憤也<lb/>
故始而克去一切他念繼而屏絶一切他書朝斯夕斯<lb/>
眠斯食斯於辭必求其所由繫於象必求其所由立嘗<lb/>
有一辭一象之不得其㫖雖費經旬閲月之思務期必<lb/>
得而後再玩他辭再觀他象也如是者九年其間藩逆<lb/>
變而无妄破家拙於生計而又遭回禄八口嗷嗷幾乎<lb/>
<pb n="4b"/>
室人交謫矣豈西銘所謂貧賤憂戚庸玉汝于成耶而<lb/>
學易之功不敢不益勤且篤適因友人作楚遊邂逅麻<lb/>
城王子可南投轄欵留者三月餘相與談易而可南悅<lb/>
甚出其家藏之皇極經世書曰此書傳家三代矣曽未<lb/>
有識者子能識之乎予驚喜之餘亦不意其開卷即觧<lb/>
也可南大異之既而曰莫非數也王氏三代藏此書其<lb/>
為子藏耶子其書主也請即以贈子行他日得康節先<lb/>
生之秘而不屑教我則今日之雅也予拜而受之獲不<lb/>
<pb n="5a"/>
世之寶不若也别可南而返過金陵普德寺而次焉佛<lb/>
香僧飯者一年於皇極經世書日有所得從此而負笈<lb/>
萍踪隨地明心因物見性不欲還家恐為妻子累者又<lb/>
六年而後求合於易之先天後天相為體用河圖洛書<lb/>
相為表裏復三年而一以貫之矣於丁夘年註上下經<lb/>
完繫辭諸傳乃夫子追論作易之原教人以學易之方<lb/>
似乎可以不註是年冬遊長安周子東侯悟易理於奕<lb/>
數以為闕此非全書猶皇極經世有内篇不可無外篇<lb/>
<pb n="5b"/>
也於戊辰夏補註告成焉然屈指於易恰好亦如康節<lb/>
先生之二十年矣噫予豈於康節先生亦數應私淑之<lb/>
耶何當年讀易之始便為兆於母邵之慈訓也但註中<lb/>
有因本義似與經文牽强者既無可質又不可復為闕<lb/>
疑不得不體貼更改求與經文相合云爾非敢以私智<lb/>
自逞得罪於先聖先賢鬼神其鑒之哉然猶未敢自以<lb/>
為必當如是也故命之曰易原就正後學包儀謹識于<lb/>
淑邵堂<lb/>
<pb n="6a"/>
易原就正凡例<lb/>
　一讀易之法盡在繫辭諸傳然不讀皇極經世書則<lb/>
　　繫傳多不可觧繫傳不可觧則於卦象經文其猶<lb/>
　　正墻面而立也與<lb/>
　一河圖乃作易之原學易者湏先將河圖之數洞徹<lb/>
　　於胷中然後知一畫開天之所由來而生生之謂<lb/>
　　易理與數皆自然而然者也<lb/>
　一洛書雖繫傳與河圖並舉然圖自為卦而書自為<lb/>
<pb n="6b"/>
　　疇與易全無干渉學易者可以理㑹而不可以牽<lb/>
　　合<lb/>
　一伏羲八卦邵子以為先天文王八卦邵子以為後<lb/>
　　天合先後天而體用偹確乎其如見聖人之心即<lb/>
　　如見天地之心焉學易者不可不極深而研幾也<lb/>
　一易名周易者羲皇有畫無文民用不彰自文王繫<lb/>
　　彖周公繫爻孔子十翼以後天闡先天而前民用<lb/>
　　學易者明乎後天之所以為用便得乎先天之所<lb/>
<pb n="7a"/>
　　以為體矣<lb/>
　一易道不明非不明於理之故不明於象之故也聖<lb/>
　　人立象以盡意固已通神明之德類萬物之情矣<lb/>
　　而又設卦以盡情偽繫辭焉以盡其言是無一非<lb/>
　　象也豈特廣八卦而已哉若不明其象雖滿口説<lb/>
　　理都是隔靴撓癢<lb/>
　一彖言一卦之材體德象變皆材也爻合兩彖之義<lb/>
　　所謂各指其所之也兹易原就正特於逐爻下註<lb/>
<pb n="7b"/>
　　明之卦可以知兩彖之體德象變或為主為賔或<lb/>
　　應取應舎一字不可増减者皆非聖人私意之所<lb/>
　　為<lb/>
　一卦有正有變有錯有綜有約有互有究正者本卦<lb/>
　　也變者之卦也錯者三畫上卦即以三畫下卦加<lb/>
　　之以成六畫也綜者卦之反易而一卦便成兩卦<lb/>
　　也約者卦中四爻自上而下互之也互者卦中四<lb/>
　　爻自下而上錯之也究者六爻皆變陽極而隂隂<lb/>
<pb n="8a"/>
　　極而陽也此之謂易揲蓍求卦者亦然<lb/>
　一行世易説種不勝數要皆未嘗讀皇極經世無怪<lb/>
　　乎各逞其私智而總非聖人立象盡意觀象繫辭<lb/>
　　之本㫖惟海寧陳彦升先生所著易象正庶幾於<lb/>
　　皇極經世殆有得而惜乎非全書以其亦雜於私<lb/>
　　智也然其説有必不可易者易原就正間多取而<lb/>
　　渾成一家言難以别也是以不復别之也特表而<lb/>
　　出之不敢没先儒功苦之善也<lb/>
<pb n="8b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　易原就正凡例<lb/>
<pb n="9a"/>
欽定四庫全書<lb/>
　易原就正首卷<lb/>
　　　　　　　　　　　　　　邢臺包儀撰<lb/>
　　河圖<lb/>
自有天地萬物以來其所以為天地萬物之理形而上<lb/>
者謂之道冥然而不可見形而下者謂之器則昭然而<lb/>
不可掩然則器也者載道之具也有器必有數數寓於<lb/>
器則理管於數矣故天地不能示人以理而示人以數<lb/>
<pb n="9b"/>
即數以求理而天地萬物之理自無不備河圖者示人<lb/>
以數者也羲皇即圖數之四方内外中央上下仰觀俯<lb/>
察而知天地之間生生不息之機莫非氣而已矣氣一<lb/>
也而分陰分陽則有一必有二是一與一為二有二必<lb/>
有三是一與二為三有三必有四是一與三為四有四<lb/>
必有五是二與三為五而方内之一二三四已成中宫<lb/>
之五矣於是有五必有六則一得五而為六有六必有<lb/>
七則二得五而為七有七必有八則三得五而為八有<lb/>
<pb n="10a"/>
八必有九則四得五而為九有九必有十則五得五而<lb/>
為十而方外之六七八九與中宫上下之十不又皆得<lb/>
五而成者乎而其始則起於一也起於一生於五成於<lb/>
十致生成之數而天地萬物尚復有遺理乎不離乎五<lb/>
行不離乎陰陽不離乎一陰一陽不離乎兩其五行於<lb/>
是見陰陽為奇耦即奇耦以作易而變化生生無窮焉<lb/>
　　洛書<lb/>
洛書雖孔子畧言之而詳其説未嘗不可以河圖槩之<lb/>
<pb n="10b"/>
也以其數而論之河圖有十洛書無十似未可以槩也<lb/>
殊不知河圖之十五得五而成十洛書雖無十有五則<lb/>
亦未嘗無十也而况履一戴九左三右七肩足之二八<lb/>
四六皆十乎然洛書縱横皆十五亦可以河圖槩之否<lb/>
曰亦可以槩之圖内之一二三四五十五也中宫之五<lb/>
與十十五也四方之六與九七與八不皆十五乎以其<lb/>
理而論之河圖於陰陽五行之理順而水生木木生火<lb/>
火生土土生金金復生水洛書於陰陽五行之理逆而<lb/>
<pb n="11a"/>
水克火火克金金克木木克土土復克水宜若相戾也<lb/>
殊不知河圖對待之位北方一六水克南方二七火西<lb/>
方四九金克東方三八木而洛書對待之位則東南四<lb/>
九金生西北一六水東北三八木生西南二七火是各<lb/>
有相生相克之理也可以知造化之運生而不克則生<lb/>
者無從而裁制克而不生則克者亦有時而間斷此圖<lb/>
書生成之妙未嘗不各自全偹也然則何以圖為卦而<lb/>
書為疇疇者類也連類而相因者也故洪範首五行次<lb/>
<pb n="11b"/>
五事次八政次五紀而皇極居其中三德稽疑庶徴福<lb/>
極無非相因所必致之理而圖已為卦書不得不為疇<lb/>
耳若書而虚其中則亦太極也奇耦各二十則亦兩儀<lb/>
也一二三四合九八七六縱横十五而互為七八九六<lb/>
則亦四象也四方之正以為乾坤坎離四隅之偏以為<lb/>
兊震巽艮則亦八卦也而河圖之一六為水二七為火<lb/>
三八為木四九為金五十為土又豈非洪範之五行乎<lb/>
何不可以連類相因而為疇也是則洛書固可以為易<lb/>
<pb n="12a"/>
而河圖亦可以為範劉歆謂河圖洛書相為經緯八卦<lb/>
九疇相為表裏誠哉是言也節齋蔡氏謂河圖數耦耦<lb/>
者靜靜以動為用故其位合皆奇而易之吉凶生乎動<lb/>
盖靜者必動而後生也洛書數奇奇者動動以靜為用<lb/>
故其位合皆耦而範之吉凶見乎靜盖動者必以靜而<lb/>
後見也此論尤妙并識之<lb/>
　　伏羲八卦次序<lb/>
羲皇因河圖而畫卦未嘗言太極也孔子繫辭謂易有<lb/>
<pb n="12b"/>
太極是生兩儀兩儀生四象四象生八卦盖太極也者<lb/>
即河圖之中宫也中宫之五為五行之生數次十為五<lb/>
行之成數偹生成之數存而不用而天地萬物之理莫<lb/>
不管於此非太極而何哉兩儀者去五與十而四方内<lb/>
外之一三七九二四六八各得夫奇耦之數二十也四<lb/>
象者則以内之一二三四為其位外之六七八九為其<lb/>
數者也然則遂相生而成八卦者何也天下之理一而<lb/>
已矣理體於氣而用乎數故有一則有二一倍一而為<lb/>
<pb n="13a"/>
二分陰分陽也有二矣二倍二而為四陰陽太少也有<lb/>
四矣四倍四而為八又太少各生一陰一陽也儀者匹<lb/>
也象者像也卦者掛也陰陽匹配像其太少而天地萬<lb/>
物無不掛於上也以是知羲皇見河圖陰陽有奇耦之<lb/>
數畫一奇焉則陽也畫一耦焉則陰也而陰陽必有太<lb/>
少太少又各生陰陽自下而上再倍而三以成八卦乾<lb/>
一兊二離三震四㢲五坎六艮七坤八為一定之次序<lb/>
矣柝四方之合圖之數亦本八也然何以三畫而成卦<lb/>
<pb n="13b"/>
三者奇耦之實數天地之真數也上天下地而人處於<lb/>
其中恰好其為三才也自然而然者也兼三才而兩之<lb/>
則又成六十四卦矣<lb/>
　　伏羲八卦方位<lb/>
方正也矩也義之所在也位涖也列也所當立者也八<lb/>
卦既成顧名思義自各有不易之方與應置之位也乾<lb/>
為天矣有天則有天之為雷為風坤為地矣有地則有<lb/>
地之為山為澤而水火又為天地之大用羲皇何以正<lb/>
<pb n="14a"/>
方列位惟義所在而立之誠至當乎莫尊於天而南方<lb/>
為純陽莫卑於地而北方為純陰乾南坤北非天地一<lb/>
定之位乎山髙於西北澤深於東南此山澤通氣而艮<lb/>
兊居焉雷殷於東北風習於西南此雷風相薄而震㢲<lb/>
居焉東方木也木生火西方金也金生水是以離東坎<lb/>
西而水火不相射也而且於乾兊離震太陽少陰之卦<lb/>
布之左而示人以己生之數於㢲坎艮坤太陰少陽之<lb/>
卦布之右而示人以未生之數已生者徃而順未生者<lb/>
<pb n="14b"/>
來而逆是故夫易逆數也因而重之以成六十四卦莫<lb/>
非其自然而然無不可以逆而知之者也<lb/>
　　伏羲六十四卦次序<lb/>
自河圖中宫之所謂太極也生兩儀生四象生八卦無<lb/>
非加倍法也可以知羲皇之六十四卦矣以漸而推既<lb/>
於陰陽太少之上各生一陰一陽以成八卦何不可於<lb/>
八卦之上各生一陰一陽以為十六乎十六倍而為三<lb/>
十二三十二倍而為六十四是一卦之上各加八卦一<lb/>
<pb n="15a"/>
卦為八卦矣八八六十四所謂因而重之者也以故有<lb/>
内外貞悔之别也而法象自然之妙猶不異夫乾一兊<lb/>
二離三震四㢲五坎六艮七坤八之次序且三才而六<lb/>
其畫是天地人各得其二繫辭所謂立天之道曰陰與<lb/>
陽立也之道曰柔與剛立人之道曰仁與義故易六位<lb/>
而成章<lb/>
　　伏羲六十四卦方位<lb/>
六十四卦之次序不異夫八卦之次序則六十四卦之<lb/>
<pb n="15b"/>
方位亦猶然八卦之方位也苐既圓布而復方布者何<lb/>
也圓者陽也動也天也方者陰也靜也地也乾坤之義<lb/>
靜體而動用靜别而動交故圓於外者太陽少陽之卦<lb/>
在南太陰少隂之卦在北而方於内者太陽少陽之卦<lb/>
在北太陰少陰之卦在南正所以别而為體交而為用<lb/>
也盖天之形雖包於地之外而其氣常行乎地之中地<lb/>
之形雖處於天之下而其氣直逹乎天之上如冬至一<lb/>
陽生於復而六陽極於乾夏至一陰生於姤而六陰極<lb/>
<pb n="16a"/>
於坤春分而離盡夘中秋分而坎盡酉中二至二分各<lb/>
得夫六氣總四六二十四氣運行無息者天之道也而<lb/>
順承天施則地之道乾位於西北天門也坤位於東南<lb/>
地戸也諸卦不交於乾坤者則生於否泰否泰者乾坤<lb/>
之交也是乾坤周於四維而包六子於其中邵子所謂<lb/>
天地定位否泰反類山澤通氣咸損見義雷風相薄恒<lb/>
益起意水火不射既濟未濟四象相交成十六事八卦<lb/>
相盪為六十四者也皆天地自然之妙也莫不盡於六<lb/>
<pb n="16b"/>
十四卦方位之圖矣<lb/>
　　文王八卦次序<lb/>
文王演易探賾索隱鈎深致逺而知六十四卦三百八<lb/>
十四爻無非奇耦之進退徃來成變化而行鬼神也奇<lb/>
耦即剛柔剛柔即陰陽陰陽即兩儀兩儀即天地天地<lb/>
即乾坤乾坤交而萬物生故乾稱父坤稱母也於是乾<lb/>
交坤而生震坎艮坤交乾而生㢲離兊乾道成男坤道<lb/>
成女各得其奇耦以定長中少之稱亦確乎不易之理<lb/>
<pb n="17a"/>
也<lb/>
　　文王八卦方位<lb/>
此文王父母乎乾坤而用事乎六子者也水火為天地<lb/>
之大用不可不各得其正位以資生物之無窮天一生<lb/>
水北方也地二生火南方也則見以為乾下交於坤而<lb/>
坤得乾之中畫為坎坤上交於乾而乾得坤之中畫為<lb/>
離則坎離正位於南北亦自然之理也乾坤既交以後<lb/>
必退而處靜宻之地故乾退於西北而居艮止之位坤<lb/>
<pb n="17b"/>
退於西南而居㢲入之位又以見山則峻極於天風則<lb/>
下行於地也而且乾坤既退則長男自應代父長女自<lb/>
應代母此震之所以始事於正東㢲之所以繼事於東<lb/>
南也不特此也天地之大用既惟水火若水火不交則<lb/>
炎者自炎流者自流何用乎置震於先天之離位者所<lb/>
以息其上炎也置兊於先天之坎位者所以塞其下流<lb/>
也而况震木兊金適得夫天三地四所生之正位乎至<lb/>
於乾退艮位而對㢲坤退㢲位而對艮又恰合自然之<lb/>
<pb n="18a"/>
妙也而艮居先天之震位㢲居先天之兊位則雷之殷<lb/>
動乎山而澤之渙行乎風也此後天六子之用所以與<lb/>
先天相變化妙萬物而神無方者也<lb/>
　　文王圓圖附餘<lb/>
邵子謂伏羲卦圖先天也文王卦圖後天也先天體也<lb/>
後天用也何以伏義有圓圖方圖而文王止有八卦小<lb/>
圓圖而無方圖豈用天而不用地耶非也天體流行地<lb/>
體則順承天施而已矣先天圓圖一元之運也後天圓<lb/>
<pb n="18b"/>
圖一嵗之運也自先天成象之謂乾效法之謂坤效法<lb/>
則體中之用也後天卦圖所由不復更為地之用易原<lb/>
就正故以後天圓圖釋乾彖傳仍以先天方圖釋坤彖<lb/>
傳也<lb/>
　　卦變圖<lb/>
卦變雖非畫卦作易之本㫖實亦觀變玩占之切要也<lb/>
彖傳或以為説者非孔子之私意釋彖辭而根究其所<lb/>
由來文王必有見於其義而後有是言正示人以玩占<lb/>
<pb n="19a"/>
之法不徒卦名卦德卦體卦象而已也不然所謂周流<lb/>
六虗者何以説哉故因而推之一陰一陽之變六二陰<lb/>
二陽之變十五三陰三陽之變二十四陰四陽之變亦<lb/>
十五五陰五陽之變亦六六隂六陽之變則二也是一<lb/>
卦變為六十四卦而六十四卦則變而為四千九十六<lb/>
卦此焦氏易林之所由作也若再即四千九十六卦而<lb/>
盡其變将何所窮極也乎<lb/>
　<lb/>
<pb n="19b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　易原就正首卷<lb/>
</p>
<p>
</p>
  </div>
</body>
</text>
</TEI>