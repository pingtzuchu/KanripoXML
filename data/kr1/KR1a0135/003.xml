<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>易原就正卷三</head> <lb/>
    <p>
<pb n="1a"/>
欽定四庫全書<lb/>
　易原就正卷三<lb/>
　　　　　　　　　　　　　　　邢臺包儀撰<lb/>
　周易上經<lb/>
䷊泰<hi>乾下坤上</hi>
泰小徃大來吉亨<lb/>
　泰者天地之交也天地交而萬物生何不繼乾坤而<lb/>
　序泰乎曰羲皇畫卦示人以先天之象文王演易示<lb/>
<pb n="1b"/>
　人以後天之事也乾坤定而功用見焉屯立君而經<lb/>
　綸起蒙作師而德行優需飲食以飬之訟始事以謀<lb/>
　之師畜衆於民比親侯於國定民志而先之以畜止<lb/>
　懿文德而承之以履禮夫然後成其為泰矣盖自剥<lb/>
　盡純坤一陽生於復二陽生於臨三陽生於泰是坤<lb/>
　徃居外乾來居内小徃而大來也此天道也若以人<lb/>
　道觀之則歸妹天地之大義也六徃居四九來居三而<lb/>
　為泰亦小徃而大來也總之陰徃而陽來未有不吉<lb/>
<pb n="2a"/>
　未有不亨者也<lb/>
彖曰泰小徃大來吉亨則是天地交而萬物通也上下<lb/>
交而其志同也内陽而外陰内健而外順内君子而外<lb/>
小人君子道長小人道消也<lb/>
　泰獨繫之以小徃大來吉而且亨者何也泰運開自<lb/>
　天地泰和成於上下三陽為正月之卦剛柔有進退<lb/>
　之宜則是自冬至而立春天地既交萬物有不通乎<lb/>
　自歸妹而變化上下既交其志有不同乎通則泰運<lb/>
<pb n="2b"/>
　開而同則泰和成矣安得不吉而且亨可以博觀夫<lb/>
　小徃大來之幾矣以卦體之氣觀之非内陽而外陰<lb/>
　乎以卦德之理觀之非内健而外順乎以卦象之義<lb/>
　觀之非内君子而外小人乎内外消長固自有數而<lb/>
　在内者自長在外者自消泰之所以吉亨者正君子<lb/>
　之道長而小人之道消也<lb/>
象曰天地交泰后以財成天地之道輔相天地之宜以<lb/>
左右民<lb/>
<pb n="3a"/>
　天地之道靜别而動交然一陽動而為復僅足以見<lb/>
　天地之心二陽動而為臨猶慮夫八月有凶之義三<lb/>
　陽動而為泰則天道下濟地道上行天施地生品物<lb/>
　咸亨矣兹乾下天也坤上地也其天地相交之象乎<lb/>
　是明明示人以物茂時和之為泰也惟后觀象而知<lb/>
　所以法之矣造化不能無過不及民生不能自為損<lb/>
　益財成而不失其道輔相而適得其宜左之右之於<lb/>
　民以之其究也儉德辟難不可榮以禄<lb/>
<pb n="3b"/>
初九㧞茅茹以其彚征吉<hi>之升</hi>
　初之升以乾而為㢲㢲為木木初生則茅也茅出地<lb/>
　曰鍼茅花曰秀茅葉曰菅而茹則根也彚者類也聚<lb/>
　而上者謂之升升有㧞之象焉當泰而用見大人三<lb/>
　陽連類而進非㧞茅茹以其彚乎南征吉不征吉乎<lb/>
象曰㧞茅征吉志在外也<lb/>
　爻之所謂㧞茅征吉者人但知其為連類三陽而不<lb/>
　知初與四正應要令小人知君子之心凡我同類者<lb/>
<pb n="4a"/>
　皆可進也初之志不獨在卦之内而在卦之外也<lb/>
九二包荒用馮河不遐遺朋亡得尚于中行<hi>之明夷</hi>
　註所謂主乎泰而得中道者也何以有四誡乎甚矣<lb/>
　處泰之難也之明夷當㧞茅之後乾以為離而火其<lb/>
　地不荒乎變離而至坎坎為水水由地中行非河乎<lb/>
　有徃有來遐或遺也有小有大朋未易亡也皆非中<lb/>
　行之道也二則明入地中矣荒也而包之智之量也<lb/>
　用晦而明矣河也而馮之勇之功也往來無不周矣<lb/>
<pb n="4b"/>
　遐也而不遺仁之普也小大無私係矣朋也而胥亡<lb/>
　義之和也偹四誡而知勇仁義見焉夫然後得尚于<lb/>
　中行矣亦明夷之利艱貞也處泰而有明夷之心猶<lb/>
　否而有苞桑之繫<lb/>
象曰包荒得尚于中行以光大也<lb/>
　二偹四誡而得中行孔子以為彼三者皆本於包荒<lb/>
　智量之中者也是包荒則得尚于中行矣而何所以<lb/>
　乎之朋夷以天為火光莫光於火大莫大於天既光<lb/>
<pb n="5a"/>
　且大非包荒得尚于中行乎<lb/>
九三无平不陂无徃不復艱貞无咎勿恤其孚于食有<lb/>
福<hi>之臨</hi>
　畜水曰陂澤之障也變兊兊為澤而坤土障之故有<lb/>
　陂象兊為口口非出則入故又有食象三自歸妹九<lb/>
　來六徃而為泰泰則平矣平有不陂者乎六固徃矣<lb/>
　徃有不復者乎此理數之必孚者也而况之臨八月<lb/>
　有凶乎然臨則偹四德矣偹四德而艱難貞守雖天<lb/>
<pb n="5b"/>
　定者自是勝人人定者亦可勝天无咎而有福恤孚<lb/>
　徒自畫耳兊為説是以勿恤也<lb/>
象曰无徃不復天地際也<lb/>
　歸妹六徃居四而為泰漸不六來居三而為否乎泰<lb/>
　則乾坤之動而交也否則乾坤之靜而别也非天地<lb/>
　闔闢之際乎<lb/>
六四翩翩不富以其鄰不戒以孚<hi>之大壯</hi>
　翩翩得意疾飛之貎變坤而為震震為鵠故有翩翩<lb/>
<pb n="6a"/>
　之象初當泰而㧞茅茹四過泰而不翩翩鄰孚耶之<lb/>
　大壯而獨曰利貞戒辭也何戒乎有不富者翩翩而<lb/>
　隣且孚也在小人不戒可也君子可不戒乎<lb/>
象曰翩翩不富皆失實也不戒以孚中心願也<lb/>
　翩翩而繫之以不富何也嚴小人之辨也三陰本應<lb/>
　居下而兹在上是徒得夫在上之名而皆失夫居下<lb/>
　之實也不戒而繫之以孚又何也推小人之心也小<lb/>
　人得時乗勢未有不欲害君子者非外力之所强是<lb/>
<pb n="6b"/>
　中心之所願也嚴其辨所以抑小人推其心所以警<lb/>
　君子<lb/>
六五帝乙歸妹以祉元吉<hi>之需</hi>
　福之所止曰祉五則註所謂以陰居尊之泰主也卦<lb/>
　原自歸妹來而約象仍歸妹故泰之需古人既占騐<lb/>
　之矣可即以占騐者而繫之辭彼以祉元吉此獨不<lb/>
　以祉元吉乎有孚光亨貞吉之義也亦飲食宴樂之<lb/>
　象也<lb/>
<pb n="7a"/>
象曰以祉元吉中以行願也<lb/>
　陰居尊而非正以祉元吉者何也雖非正然而中也<lb/>
　不特此也歸妹征凶无攸利便拂所願兹泰之需而<lb/>
　歸妹占者如是非中以行願乎<lb/>
上六城復于隍勿用師自邑告命貞吝<hi>之大畜</hi>
　卦下實而上虗有城象無水曰隍隍則城成而壕之<lb/>
　也坤為衆有師象乾為圜有邑象坤為文有命象乾<lb/>
　為言有告象泰極則惡大而之大畜猶之多藏也安<lb/>
<pb n="7b"/>
　得不家食而涉大川泰之終否之始也非城復于隍<lb/>
　乎人力不可爭天理須自守雖貞亦吝勢必自吉而<lb/>
　向凶也<lb/>
象曰城復于隍其命亂也<lb/>
　城復於隍者運也數也天之命也雖告命在我命豈<lb/>
　能長治乎其命亂也如命何哉<lb/>
䷋否<hi>坤下乾上</hi>
否之匪人不利君子貞大徃小來<lb/>
<pb n="8a"/>
　泰而繼之以否何也否為泰之綜卦也所謂反易之<lb/>
　卦二十八此又其一也泰亦未有不否者也至於否<lb/>
　天地閉塞乾坤之功用無能為矣世道亦然奈何至<lb/>
　於否乎殊不知世道之否雖曰天運必由人事以致<lb/>
　之故聖人究竟亂本則以為之匪人致之也之匪人<lb/>
　不利於君子之貞致之也盖自夬盡純乾一陰生於<lb/>
　姤二陰生於遯三陰生於否是乾徃居外坤來居内<lb/>
　大徃而小來也此天道也若以人道觀之則漸女歸<lb/>
<pb n="8b"/>
　待男行也九徃居四六來居三而為否亦大徃而小<lb/>
　來也總之陽徃而陰來惟有否而已矣君子何利之<lb/>
　有<lb/>
　　附餘<lb/>
　否卦名應句讀之匪人不利君子貞當一氣讀下之<lb/>
　字方有著落盖君子之貞無徃不利否亦何傷惟匪<lb/>
　人用事則斷乎不利之也者猶言這也未知是非俟<lb/>
　質髙明<lb/>
<pb n="9a"/>
彖曰否之匪人不利君子貞大徃小來則是天地不交而<lb/>
而萬物不通也上下不交而天下無邦也内陰而外陽<lb/>
内柔而外剛内小人而外君子小人道長君子道消也<lb/>
　否而之匪人不利君子貞必推本於大徃小來者何<lb/>
　也時否於天地之靜别世否於上下之乖離三陰為<lb/>
　七月之卦進退有向背之義則是自夏至而立秋天<lb/>
　地不交矣萬物豈復猶通乎自漸而變化上下不交<lb/>
　矣天下豈尚有邦乎不通則時之所以否无邦則世<lb/>
<pb n="9b"/>
　之所以否皆大徃小來之所致也君子雖貞匪人豈<lb/>
　利之乎再於大徃小來而慱觀之正無不與泰相反<lb/>
　邦之象乾為君坤為衆上下不交君不足以統衆故<lb/>
　曰無邦天下者恰好上天下地也然則泰言健順而<lb/>
　否言剛柔何也泰交而為用否别而為體也<lb/>
象曰天地不交否君子以儉德辟難不可榮以禄<lb/>
　天本在上地本在下體固别也然體雖别而用則交<lb/>
　不交則無以為用而世道於是乎否矣故一陰生而<lb/>
<pb n="10a"/>
　為姤猶有相遇之義二陰生而為遯遂嚴侵長之戒<lb/>
　三陰生而為否則天不下濟地不上行天地閉塞萬<lb/>
　類收藏矣兹乾上天也坤下地也其天地不交之象<lb/>
　乎是明明示人以物息時違之為否也君子觀象而<lb/>
　知所以法之矣不儉德適以斂怨不辟難必致犯難<lb/>
　而且榮我者禄不為辱我者餌乎儉德辟難不可榮<lb/>
　以禄其究也財成輔相以左右民<lb/>
初六㧞茅茹以其彚貞吉亨<hi>之无妄</hi>
<pb n="10b"/>
　同一象也泰之初許之以征與之以吉否之初勉之<lb/>
　以貞而與之以吉且亨何也人未有生而必為小人<lb/>
　者小人而君子則竟君子矣而况之无妄而有四德<lb/>
　者在乎匪類而為善類安得不吉而亨此聖人鼓勵<lb/>
　小人之㣲意也泰之初變㢲木否之初變震木木之<lb/>
　初生皆茅也故象同<lb/>
象曰㧞茅貞吉志在君也<lb/>
　乾為君象而居卦上非君乎小人惟志不在君則罔<lb/>
<pb n="11a"/>
　上行私無所不至矣可以知㧞茅貞吉者坤為臣象<lb/>
　以茹彚之初應有命之四非志在君乎志在君貞則<lb/>
　自吉亨何待言<lb/>
六二包承小人吉大人否亨<hi>之訟</hi>
　以地為水小人之最險者也然而水由地中行則有<lb/>
　包容承順之象焉訟有孚惕中而見大人大人吉乎<lb/>
　小人吉乎不利君子貞大人否矣不利貞而終不失<lb/>
　其貞是以亨也<lb/>
<pb n="11b"/>
象曰大人否亨不亂羣也<lb/>
　真小人易知假君子難辨荀氏之於曹瞞揚子之於<lb/>
　新莽亂羣者也二之包承小人而有似乎君子故聖<lb/>
　人不欲稱君子以君子特稱大人以别之斷不為小<lb/>
　人所亂雖否安得不亨<lb/>
六三包羞<hi>之遯</hi>
　以地為山小人自恃其勢可倚也故欲連君子以為<lb/>
　為之黨然不利君子貞而君子遯矣寧肯為所包容<lb/>
<pb n="12a"/>
　乎殊可羞也互㢲為長女婦人有求而不得必自含<lb/>
　羞故有羞象<lb/>
象曰包羞位不當也<lb/>
　三之自恃其勢而欲結連君子正以恃其位耳變地<lb/>
　而為山其髙有限互天以為風惟上是援陰居陽位<lb/>
　不中不正所謂包羞者非位不當而何哉一以為小<lb/>
　人警一以為君子幸也<lb/>
九四有命无咎疇離祉<hi>之觀</hi>
<pb n="12b"/>
　内卦坤為文命令之象也當否之時匪人載途君子<lb/>
　屏跡以避咎也幾無所謂天之命矣四過中將濟而<lb/>
　不極其剛互艮艮止也否不止於此乎天運循環而<lb/>
　知於是乎有命且之觀則君子為觀矣尚何咎之有<lb/>
　哉不特此也一君子在上衆君子之福也故曰疇離<lb/>
　祉<lb/>
象曰有命无咎志行也<lb/>
　天命不祐動而得咎雖有志其安行哉四之觀而疇<lb/>
<pb n="13a"/>
　離祉則知初之志在君亦云下觀而化也兩志字正<lb/>
　相應<lb/>
九五休否大人吉其亡其亡繫于苞桑<hi>之晋</hi>
　否閉塞之象也晉昭明之象也否之晉不休否乎然<lb/>
　不曰否休而曰休否有休之者也君子而康侯非大<lb/>
　人乎故兩彖雖無吉辭亦當直以吉歸之而又諄諄<lb/>
　致誡者猶慮夫不利貞而晝日三接之義也有危亡<lb/>
　之心而後有苞桑之固然則取象苞桑者何互㢲為<lb/>
<pb n="13b"/>
　木木之善柔而綿固者莫如桑叢生未折曰苞又㢲<lb/>
　為䋲直有繫象焉又變離離之於木也科上槁恐其<lb/>
　為科上槁也故特誡之以繫于苞桑<lb/>
象曰大人之吉位正當也<lb/>
　三陰居内匪人以位不當而致否一陽得中大人不<lb/>
　以位正當而休否乎秉治秉權轉否為泰其吉也非<lb/>
　大人其誰與歸<lb/>
上九傾否先否後喜<hi>之萃</hi>
<pb n="14a"/>
　傾覆也不利君子貞而君子兹萃矣假廟用大牡豈<lb/>
　猶然否世耶即一卦而覆之則為坤上而乾下非泰<lb/>
　乎知泰則怠知否則喜有先必有後也<lb/>
象曰否終則傾何可長也<lb/>
　天運自有循環人力但乗時勢否既終矣可長乎不<lb/>
　可長乎何可長也安得不傾<lb/>
䷌同人<hi>離下乾上</hi>
同人于野亨利涉大川利君子貞<lb/>
<pb n="14b"/>
　否而繼之以同人何也匪人不利君子貞以致否否<lb/>
　極而泰來雖天運有必然之理亦人事須同心同力<lb/>
　以濟之則利君子貞矣同心維何卦象天在上而火<lb/>
　炎上一望無際無偏無礙非曠逺無私之野乎于野<lb/>
　未有不亨者同力維何乾在後天位西北於時為冬<lb/>
　水歸冬旺水寒則凝結而不流離在下得火之温煖<lb/>
　有川流不息之象焉非大川乎同力雖大川亦利於<lb/>
　涉皆君子之貞也尚復有不利之虞哉<lb/>
<pb n="15a"/>
彖曰同人柔得位得中而應乎乾曰同人<lb/>
同人于野亨利涉大川乾行也文明以健中正而應君<lb/>
子正也唯君子為能通天下之志<lb/>
　卦名同人其義何也以卦體言之也卦惟一陰以六<lb/>
　居二非柔得正位又得中道乎而且上應九五為乾<lb/>
　主非應乾乎得位得中而應乾人孰不可與之同是<lb/>
　名同人然則同人而亨利涉者何亦以卦體言之也<lb/>
　乾之道與物無私赴功必力惟恐其過剛阻於行耳<lb/>
<pb n="15b"/>
　兹乾主之剛得離主之柔以相濟克剛克柔寧復有<lb/>
　阻乾之行者乎再即其卦德而觀之内離文明而更<lb/>
　藉夫外乾之健離主中正而尤得夫乾主之應不皆<lb/>
　君子之正乎君子哉乃可以言大同矣同莫同於通<lb/>
　志大莫大於天下唯君子為能通天下之志此又推<lb/>
　原其致亨而利涉之義以明利君子之貞也孔子之<lb/>
　易也<lb/>
象曰天與火同人君子以類族辨物<lb/>
<pb n="16a"/>
　萬物皆偹於我本無不同而拂人之性者不可與言<lb/>
　大同之道也天與水違違則逆逆則訟天與火從從<lb/>
　則順順則同兹乾上天也離下火也其天與火之象<lb/>
　乎是明明示人以惟性無殊之為同人也君子觀象<lb/>
　而知所以法之矣類各有族物必有辨同者不可使<lb/>
　異異者務可使同類族辨物其究也容民畜衆<lb/>
初九同人于門无咎<hi>之遯</hi>
　變艮而之遯艮為門闕二偶在前初不有門象乎且<lb/>
<pb n="16b"/>
　于野者必自門始則初之同二也非同人于門乎然<lb/>
　遯矣不獨處而同人不有咎之者乎小利貞猶君子<lb/>
　之貞也雖門非涉川之地而遯亦非涉川之時矣何<lb/>
　咎之有<lb/>
象曰出門同人又誰咎也<lb/>
　爻曰于門象則謂之出門何也遯之義也遯有不出<lb/>
　門者乎出門同人不但無各立門户之私而西岐之二<lb/>
　老沮溺之耦耕德不孤必有憐又誰得而咎之哉<lb/>
<pb n="17a"/>
六二同人于宗吝<hi>之乾</hi>
　宗黨也羣而不黨君子之貞也之乾六畫皆陽則黨<lb/>
　矣非同人于宗乎位雖中正而材本陰柔内無四德而<lb/>
　外貎六陽徒自取吝而已<lb/>
象曰同人于宗吝道也<lb/>
　之乾宜乎其為吉占也而何以吝之元亨利貞之四<lb/>
　德不可以苟焉假似者也質陰柔而貎陽剛久假不<lb/>
　歸惡知非有同人于宗者非自吉而向凶之道乎<lb/>
<pb n="17b"/>
九三伏戎于莽升其高陵三嵗不興<hi>之无妄</hi>
　于野而變震為萑葦為蕃鮮有莽象焉本離為戈兵<lb/>
　有戎象焉互巽則伏非伏戎于莽乎變震而之无妄<lb/>
　則約象為巽艮巽為木為高艮為山為徑路髙山生<lb/>
　木而成徑路者則陵之象也本離為火而炎上又升<lb/>
　之象也非升其高陵乎三以過剛之人處于野之地<lb/>
　而有匪正之行欲同二而不得内懷叵測之險必伏<lb/>
　莽外起窺伺之謀必升陵然而上不為之應援也乾<lb/>
<pb n="18a"/>
　為天天道所以成嵗至上則三嵗也不興者不利有<lb/>
　攸徃雖三嵗何益哉<lb/>
象曰伏戎于莽敵剛也三嵗不興安行也<lb/>
　不于野而于莽伏戎何為乎欲同二而受制於正應<lb/>
　之五彼此皆剛未有不敵者也然則三嵗不興又何<lb/>
　也之无妄不可有匪正之行所謂无妄之徃何之矣<lb/>
　天命不祐行矣哉<lb/>
九四乗其墉弗克攻吉<hi>之家人</hi>
<pb n="18b"/>
　墉者墻内外之限也之家人亦家之義也三居内卦<lb/>
　之外則為二墉矣于野而隔我者莫如墉四居三上<lb/>
　欲同二而三隔之不乗其墉乎乗墉者將以攻之也<lb/>
　三且伏戎而升陵克乎弗克乎剛居柔位終能自反<lb/>
　弗克攻利女貞之義也故兩彖雖無吉辭而與之以<lb/>
　吉嘉其先忿於慾而後順於理也<lb/>
象曰乗其墉義弗克也其吉則困而反則也<lb/>
　既已乗墉胡為弗克豈勢之不敵耶抑力之不勝耶<lb/>
<pb n="19a"/>
　非也和順於道德而理於義易之用也在我者不中<lb/>
　不正在彼者非應非與義之所在宜乎其弗克也弗<lb/>
　克必困困而不反是失則矣凶咎將隨之而何以吉<lb/>
　哉其吉則困而反則也<lb/>
　　附餘<lb/>
　三四人道也而獨不言同人何也三求同而敵剛四<lb/>
　求同而困反是三屈於勢而四屈於理涉川而匪正<lb/>
　君子而女貞者也故三四獨不言同人<lb/>
<pb n="19b"/>
九五同人先號咷而後笑大師克相遇<hi>之離</hi>
　乾於五聲為哭離於五聲為笑兹乾變離而之離離<lb/>
　麗也麗人者悲喜不能以自主五二雖正應乃二為<lb/>
　伏戎乗墉者所隔安得不號咷究竟三嵗不興而弗<lb/>
　克攻安得不笑麗人而同人不先號咷而後笑乎又<lb/>
　離為戈兵為甲胄乾主率五陽同二有大師之象以<lb/>
　中正勝三四有克之之象且五至二約象為姤姤遇<lb/>
　也是大師而克未有不相遇者亦利涉大川之義也<lb/>
<pb n="20a"/>
　若牝牛之畜則不可<lb/>
象曰同人之先以中直也大師相遇言相克也<lb/>
　同則同可也其先何以號咷偏曲者易比而鮮終中<lb/>
　直者難合而善後同人之先剛柔應與强弱相當非<lb/>
　以其德中而理直乎雖隔於伏戎乗墉之三四未有<lb/>
　不能勝之者則所謂大師相遇非正言乎其相克耶<lb/>
上九同人于郊无悔<hi>之革</hi>
　于野者自門始而至郊終郊外則野矣故初居内卦<lb/>
<pb n="20b"/>
　之先同人于門則上居外卦之盡非同人于郊乎于<lb/>
　郊是猶未至于野也且之革去故而無新可從不當<lb/>
　有悔耶雖然三非正應上無私與即不能如革之元<lb/>
　亨利貞豈亦悔不亡耶故曰无悔<lb/>
　　附餘<lb/>
　初門也二則冝乎其為庭三墉也四則宜乎其為城<lb/>
　城是以言攻庭是以言宗五則郭也非郭何以容師<lb/>
　郭之外非郊耶上故曰于郊亦尚象之義也<lb/>
<pb n="21a"/>
象曰同人于郊志未得也<lb/>
　惟君子為能通天下之志是我志得而後通也我志<lb/>
　未得何以相通上之同人于郊雖予之以无悔然而<lb/>
　郊也者一無所有之地豈欲通天下者之本志乎但<lb/>
　之革而未至於革命此文王之事也<lb/>
䷍大有<hi>乾下離上</hi>
大有元亨<lb/>
　同人而繼之以大有何也大有為同人之綜卦也所<lb/>
<pb n="21b"/>
　謂反易之卦二十八此又其一也自君子能通天下<lb/>
　之志則此時之天下不啻麗日當空無所不照矣故<lb/>
　繼同人而為大有所有既大内乾健而外離明非元<lb/>
　善之徳乎離得位而乾為應非亨通之道乎其但言<lb/>
　元亨而不致誡詞者又何以説也自同人而來既已<lb/>
　利君子貞矣<lb/>
彖曰大有柔得尊位大中而上下應之曰大有<lb/>
其德剛健而文明應乎天而時行是以元亨<lb/>
<pb n="22a"/>
　卦名大有其義何也以卦體言之也卦唯一陰而五<lb/>
　陽皆大以離主之柔既居乎五位之尊又處於五大<lb/>
　之中正應乾主而同類相連上下有不咸應者乎此<lb/>
　大有之義也所謂元亨者何則以其德言之而亦兼<lb/>
　言其體也德何如乾之德剛而健離之德文而明體<lb/>
　何如以文明而居天位應與相資以剛健而象天行<lb/>
　隨時無息德與體合有不元亨者乎<lb/>
象曰火在天上大有君子以遏惡揚善順天休命<lb/>
<pb n="22b"/>
　水火為天地之大用地妙於用水而天妙於用火故<lb/>
　光天化日照臨萬有而萬有藉之以變化無窮火之<lb/>
　用頋不大哉然火在天之前後左右或不能無遺照<lb/>
　焉惟在天之上則無所不照矣兹離上火也乾下天<lb/>
　也其火在天上之象乎是明明示人以物無遺照之<lb/>
　為大有也君子觀象而知所以法之矣此天之休命<lb/>
　也我惟能順之而後可以永其休順之如何天命有<lb/>
　善而無惡惡務令其無所施善務令其知所式遏惡<lb/>
<pb n="23a"/>
　揚善順天休命其究也建萬國親諸侯<lb/>
初九无交害匪咎艱則无咎<hi>之鼎</hi>
　交係應之謂也害人致我者咎我自致也易之用本<lb/>
　貴乎交不交則咎在我非所論於大有之初也大有<lb/>
　之初猶人生初出母懐便是富貴子弟原不必交交<lb/>
　則未有不引我損我而致害者也若初不係而四不<lb/>
　應大有元亨鼎亦元亨四既不得致害初豈或自致<lb/>
　咎耶艱則无咎者既以其初而予之復以其初而戒<lb/>
<pb n="23b"/>
　之也<lb/>
象曰大有初九无交害也<lb/>
　初心未變多慾未萌無交故無害則知有交必有害<lb/>
　矣安得不艱<lb/>
九二大車以載有攸徃无咎<hi>之離</hi>
　離得坤之中畫坤為大輿二不可為大車乎非大車<lb/>
　不足以載大有而又有牝牛在焉可以知有攸徃而<lb/>
　无咎矣<lb/>
<pb n="24a"/>
象曰大車以載積中不敗也<lb/>
　世豈無車雖大而不可載者乎以其或至於敗也本<lb/>
　彖元亨之彖利貞二積兩彖為四德而得中焉夫何<lb/>
　敗故有徃而无咎<lb/>
九三公用亨于天子小人弗克<hi>之睽</hi>
　睽矣而公用亨于天子何也睽而合之義也乾為天<lb/>
　為君有天子之象焉三居下卦之上有公侯之象焉<lb/>
　又為玉為金有獻享之義約象夬則揚于王庭矣非<lb/>
<pb n="24b"/>
　公用亨于天子乎有大不居用亨我后自是小人之<lb/>
　所不能<lb/>
象曰公用亨于天子小人害也<lb/>
　遏惡揚善之朝忠侫不可以不辨要知此一物足以<lb/>
　釋西伯文王豈有翦商之心<lb/>
九四匪其彭无咎<hi>之大畜</hi>
　彭盛貎所有既大所畜又大不家食而涉大川可謂<lb/>
　盛矣盛則必衰非剛而能柔者得无咎乎不矜其德<lb/>
<pb n="25a"/>
　不居其功明哲保身其斯之謂與<lb/>
象曰匪其彭无咎明辨晳也<lb/>
　晳者事無巨細一一分理無遺也當大有而或有見<lb/>
　之不明辨之不早何順天之休命乎匪彭者之大畜<lb/>
　而多識前言徃行既明且辨一一分理無遺夫復何<lb/>
　咎<lb/>
六五厥孚交如威如吉<hi>之乾</hi>
　大有之世非乾之德威兼偹不足以通天下之志畏<lb/>
<pb n="25b"/>
　天下之心而享久安長治之休之乾厥孚何如乎五<lb/>
　虚而得中故交如六柔而能剛故威如如也者擬似<lb/>
　其交之不以迹而威之不以形也安得不吉<lb/>
象曰厥孚交如信以發志也威如之吉易而无備也<lb/>
　一陰之孚而得五陽之交非信以發志乎既交如而<lb/>
　又威如非恐其易而无備乎交所以揚善威所以遏<lb/>
　惡可以順天休命矣<lb/>
上九自天祐之吉无不利<hi>之大壯</hi>
<pb n="26a"/>
　本彖元亨之彖利貞合之為四德居四德而處大有<lb/>
　自無用壯之失而享順天之休順天天安得不祐之<lb/>
　祐者助也助天之威者雷也變大壯為雷在天上非<lb/>
　自天祐之乎吉无不利天人交至其舜禹授受之時<lb/>
　乎<lb/>
象曰大有上吉自天祐也<lb/>
　處大有難處大有之上為尤難非天祐何自而吉哉<lb/>
　然所以致天祐者人也可以知天祐之必有自矣<lb/>
<pb n="26b"/>
　　附餘<lb/>
　六爻不言大有而小象獨于初上言大有者何也大<lb/>
　有初九者所以戒生來冨貴之人善守大有于其始<lb/>
　大有上吉者所以勉久逺富貴之人保全大有于其<lb/>
　終<lb/>
䷎謙<hi>艮下坤上</hi>
謙亨君子有終<lb/>
　大有而繼之以謙何也所有既大不可不謙也卦德<lb/>
<pb n="27a"/>
　内止而外順卦象山處於地下皆謙也謙有不亨者<lb/>
　乎故君子惟退以為進而屈以為伸難乎其為始信<lb/>
　乎其有終也<lb/>
彖曰謙亨天道下濟而光明地道卑而上行<lb/>
天道虧盈而益謙地道變盈而流謙鬼神害盈而福謙<lb/>
人道惡盈而好謙謙尊而光卑而不可踰君子之終也<lb/>
　謙而即繫之以亨何也不觀之天地乎莫高於天而<lb/>
　能下莫厚於地而善卑然而光明者益見其高上行<lb/>
<pb n="27b"/>
　者不滯於厚非謙有必亨之理乎可以即天地而類<lb/>
　推之矣在天之成象在地之成形即二氣之屈伸徃<lb/>
　來與生人之情偽感應不謙則盈矣不益流福好則<lb/>
　虧變害惡矣故孤寡不榖而德愈光汚辱自甘而人<lb/>
　莫踰君子有終誰謂非謙之必亨<lb/>
象曰地中有山謙君子以裒多益寡稱物平施<lb/>
　物不得其平爭端斯起天下事爭之則不足讓之則<lb/>
　有餘所以貴謙也謙有謙於至高而屈於至卑者乎<lb/>
<pb n="28a"/>
　山與地較高卑逈異兹坤上地也艮下山也其地中<lb/>
　有山之象乎是明明示人以山下於地之為謙也君<lb/>
　觀象而知所以法之矣多者不可以不裒寡者不可<lb/>
　以不益物必稱而得宜施必平而無怨裒益稱平其<lb/>
　究也辨上下定民志<lb/>
初六謙謙君子用涉大川吉<hi>之明夷</hi>
　謙以地中有山之明夷豈日入地中非謙乎謙而又<lb/>
　謙利艱貞之義也能艱貞便是君子山與澤通氣在<lb/>
<pb n="28b"/>
　地中而水隨火導川流益自不息則大川矣以艱貞<lb/>
　之心為涉川之用何徃不濟兩彖雖無吉詞有終安<lb/>
　得不吉<lb/>
象曰謙謙君子卑以自牧也<lb/>
　卑者明入地中之象也自牧者明夷之用晦也初以<lb/>
　柔處下不是因人而冄致其謙是居卑之體涵飬成<lb/>
　就自然而然也<lb/>
六二鳴謙貞吉<hi>之升</hi>
<pb n="29a"/>
　柔順而中正柔順是有能謙之資中正是得善謙之<lb/>
　道變㢲為鷄有鳴象焉謙而有鳴之者亦升之義也<lb/>
　聲望嘖嘖於人口便見其貞是以吉也<lb/>
象曰鳴謙貞吉中心得也<lb/>
　王莽之下士而致稱功頌德則知有鳴謙而不貞不<lb/>
　吉者矣貞吉者彼鳴我謙豈徒聲音笑貎為哉中心<lb/>
　得也<lb/>
九三勞謙君子有終吉<hi>之坤</hi>
<pb n="29b"/>
　之坤地也萬物皆致飬焉互坎勞卦也水利萬物而<lb/>
　不爭勞而能謙善世而不伐君子之終也安貞之吉<lb/>
　也若勞而不謙便是小人便應終凶韓信霍光豈漢<lb/>
　家寡恩薄德耶<lb/>
象曰勞謙君子萬民服也<lb/>
　坤飬萬物其於人也非萬民耶萬民服人道好謙之<lb/>
　公心也天下既仰其豐功又髙其雅量有不終吉者<lb/>
　乎<lb/>
<pb n="30a"/>
六四无不利撝謙<hi>之小過</hi>
　四德位俱當无不利者不宜上宜下大吉之義也又<lb/>
　戒之以撝謙者何也小過互兊為口口以悦人而且<lb/>
　飛鳥遺音以是知謙不嫌於過言過乎謙亦小過之<lb/>
　一端也<lb/>
象曰无不利撝謙不違則也<lb/>
　推賢讓功道理合當如此使藺亷知之覺回車負荆<lb/>
　俱屬多事<lb/>
<pb n="30b"/>
六五不富以其鄰利用侵伐无不利<hi>之蹇</hi>
　不富者陰也蹇利西南正後天坤位也坤為衆五又<lb/>
　得坤之中上下相從非不富以其鄰乎不利東比者<lb/>
　艮也互震變坎而又互離震動坎險而離為甲胄為<lb/>
　戈兵不利用侵伐乎然伐而曰侵見五與三非正應<lb/>
　也侵伐且利復何不利之有哉其不言謙者何也君<lb/>
　不必有謙之名而况卑法地矣何必更言謙乎<lb/>
象曰利用侵伐征不服也<lb/>
<pb n="31a"/>
　兵凶噐也聖人不得已而用之夫何利於侵伐乎卦<lb/>
　惟九三一陽非我同類梗化不服不得不征征而服<lb/>
　則為純坤矣<lb/>
上六鳴謙利用行師征邑國<hi>之艮</hi>
　艮止也謙至上謙極而止矣艮為黔喙之屬有鳴象<lb/>
　焉有鳴我謙者理直則氣壯義奮則功成五征不服<lb/>
　之三上與三應上變坤為艮三亦以坤地而為艮山<lb/>
　非邑國乎用以行師而征之夫誰曰不利師衆也坤<lb/>
<pb n="31b"/>
　之象也<lb/>
象曰鳴謙志未得也可用行師征邑國也<lb/>
　艮不獲其身不見其人鳴謙何益哉不得志於三征<lb/>
　三是征其邑國故侵伐之五可用之以行師以<lb/>
　是知人即謙到極處未有邑國不征者去邠之<lb/>
　太王幾人哉若太王即用之以征狄人又何致居岐<lb/>
　山之下<lb/>
　　附餘<lb/>
<pb n="32a"/>
　二與上兩鳴謙何也二中正而㢲順謙得恰好而善<lb/>
　於謙人故鳴之上柔順而艮止謙到極處而無可謙<lb/>
　人故亦鳴之善於謙故許之以貞吉無可謙故許之<lb/>
　以行師<lb/>
䷏豫<hi>坤下震上</hi>
豫利建侯行師<lb/>
　謙而繼之以豫何也豫為謙之綜卦也所謂反易之<lb/>
　卦二十八此又其一也夫人而既謙矣天下未有不<lb/>
<pb n="32b"/>
　和樂以應之者抑時而既豫矣亦未有無所攝而御<lb/>
　之者坤為衆有師象焉震為長子有侯象焉建侯以<lb/>
　統衆行師以用衆皆占者之所利也<lb/>
彖曰豫剛應而志行順以動豫<lb/>
豫順以動故天地如之而况建侯行師乎<lb/>
天地以順動故日月不過而四時不忒聖人以順動則<lb/>
刑罰清而民服豫之時義大矣哉<lb/>
　卦名豫其義何也兼卦體卦德而言之也言乎其體<lb/>
<pb n="33a"/>
　九四一陽而上下應之卓然惟其所欲為剛應而志<lb/>
　行矣言乎其德内坤順而外震動先順而後動順以<lb/>
　動也非皆所以為豫乎然何以建侯行師亦利也有<lb/>
　順動之德者天地之所不能違建侯行師特人事之<lb/>
　當然而然耳當然而然者時也義也不可即順動而<lb/>
　類推之乎天地所以無戾氣聖人所以養太和皆順<lb/>
　以動也豫之時義大乎不大乎<lb/>
象曰雷出地奮豫先王以作樂崇德殷薦之上帝以配<lb/>
<pb n="33b"/>
祖考<lb/>
　謙者禮也豫者樂也禮本地制樂由天作地制以艮<lb/>
　天作以震自一陽來復為黄鐘而六陽終於無射律<lb/>
　吕相生正變不忒何莫非陽之奮也兹坤下地也震<lb/>
　上雷也其雷出地奮之象乎是明明示人以陽和順<lb/>
　動之為豫也先王觀象而知所以法之矣象其聲以<lb/>
　因天和取其義以葆人和重氣之始冬至祀上帝於<lb/>
　圜丘而配以祖重物之成秋季祀上帝於明堂而配<lb/>
<pb n="34a"/>
　以考作樂崇德殷薦以配其究也懿文德<lb/>
初六鳴豫凶<hi>之震</hi>
　震驚百里豫可以如雷之鳴乎小人初當得意便自<lb/>
　滿自矜凶之道也<lb/>
象曰初六鳴豫志窮也<lb/>
　初非窮地鳴其所豫志窮矣安得不凶<lb/>
六二介于石不終日貞吉<hi>之解</hi>
　二何以有石象也之解以坤為坎矣地之中有剛焉<lb/>
<pb n="34b"/>
　非石乎觀於艮剛之為小石可知也凡物兩間為介<lb/>
　介所以分坎一陽間於二陰之間非介乎故豫而解<lb/>
　是不溺於豫矣吾見其介然自守者如石之安而靜<lb/>
　也靜生明明生斷理欲之幾㣲又待終日而後辨哉<lb/>
　貞吉即復吉夙吉之義也不終日者變象互離為日<lb/>
　在西南坤方未終也<lb/>
象曰不終日貞吉以正中也<lb/>
　介于石能守而已矣何以遂不終日而予之以貞吉<lb/>
<pb n="35a"/>
　哉二本坤之中德六居陰之正位既正且中自不為<lb/>
　豫所溺見得明而後守得定亦惟守得定而所見無<lb/>
　不明矣安得不予之以貞吉<lb/>
六三盱豫悔遲有悔<hi>之小過</hi>
　小過有飛鳥之象焉鳥之飛也必先上視四由豫而<lb/>
　三仰之小人附勢溺慾徃徃仰靣看人非盱豫乎盱<lb/>
　豫亦人情之常也過小而易改者也故勉之以悔不<lb/>
　悔則有悔矣變艮山而阻止有遲滯之象焉<lb/>
<pb n="35b"/>
象曰盱豫有悔位不當也<lb/>
　不中不正豫非溺人人自溺耳位不當也所由宜下<lb/>
　不下而盱以致悔也<lb/>
九四由豫大有得勿疑朋盍簪<hi>之坤</hi>
　雷出地奮故豫四為卦主而之坤不由四而豫乎利<lb/>
　建侯行師不大有得乎簮所以聚髮也㢲一陰為寡<lb/>
　髮坤三陰而震二陰則多髪矣以一陽聚五陰非朋<lb/>
　盍簮乎亦得朋之義也而戒之以勿疑何也陽斷而<lb/>
<pb n="36a"/>
　陰疑之坤故戒之周公所以吐握惟謹也<lb/>
象曰由豫大有得志大行也<lb/>
　四則所謂剛應而志行者也爻言其剛應象明其志<lb/>
　行志不大行所得便未必大有<lb/>
六五貞疾恒不死<hi>之萃</hi>
　豫而可以萃乎沉溺於豫者也與四三互而為坎坎<lb/>
　為加憂為心病是政出於由豫之四恩不能施於盱<lb/>
　豫之三位雖居尊而貞勢則危疑而疾矣假廟利徃<lb/>
<pb n="36b"/>
　不又有恒不死之象乎然何以不言豫也豫固君之<lb/>
　所當然也是以貞也<lb/>
象曰六五貞疾乗剛也恒不死中未亡也<lb/>
　提出六五正見以柔暗乗剛明不能振作而貞疾矣<lb/>
　疾不幾於亡乎何以有恒不死之象以其中也中豈<lb/>
　遽至於亡耶<lb/>
上六㝠豫成有渝无咎<hi>之晉</hi>
　豫之晉明出地上而何以冥也至上已豫極矣猶可<lb/>
<pb n="37a"/>
　以錫馬蕃庶乎知進而不知退知得而不知䘮利令<lb/>
　志昏是冥於豫者也然猶是震體也動而不為豫所<lb/>
　㝠未甞不可以補過亦自昭明德之義也雷見于火<lb/>
　有成之象焉火以為日有渝之象焉<lb/>
象曰冥豫在上何可長也<lb/>
　冥豫而曰在上豫極矣冥亦極矣何可長正以期其<lb/>
　速渝也<lb/>
　<lb/>
<pb n="37b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　易原就正卷三<lb/>
</p>
<p>
</p>
  </div>
</body>
</text>
</TEI>