<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>尚書講義卷十九</head>
    <p>
<pb n="1a"/>
欽定四庫全書<lb/>
　尚書講義卷十九　　　　　宋　史浩　撰<lb/>
成王將崩命召公畢公率諸侯相康王作顧命<hi>案此條講義永樂大典原闕</hi>
顧命<lb/>
惟四月哉生魄王不懌甲子王乃洮頮水相被冕服憑<lb/>
玉几乃同召太保奭芮伯彤伯畢公衛侯毛公師氏虎<lb/>
臣百尹御事王曰嗚呼疾大漸惟幾病日臻既彌留恐<lb/>
<pb n="1b"/>
不𫉬誓言嗣兹予審訓命汝昔君文王武王宣重光奠<lb/>
麗陳教則肄肄不違用克逹殷集大命在後之侗敬迓<lb/>
天威嗣守文武大訓無敢昏逾今天降疾殆弗興弗悟<lb/>
爾尚明時朕言用敬保元子釗𢎞濟于艱難柔逺能邇<lb/>
安勸小大庶邦思夫人自亂于威儀爾無以釗冒貢于<lb/>
非幾兹既受命還出綴衣于庭越翼日乙丑王崩太保<lb/>
命仲桓南宫毛俾爰齊侯吕伋以二干戈虎賁百人逆<lb/>
子釗于南門之外延入翼室恤宅宗丁夘命作册度越<lb/>
<pb n="2a"/>
七日癸酉伯相命士須材狄設黼扆綴衣牖間南嚮敷<lb/>
重篾席黼純華玉仍几西序東嚮敷重底席綴純文貝<lb/>
仍几東序西嚮敷重豐席畫純雕玉仍几西夾南嚮敷<lb/>
重筍席𤣥紛純漆仍几越玉五重陳寳赤刀大訓𢎞璧<lb/>
琬琰在西序大玉夷玉天球河圖在東序𦙍之舞衣大<lb/>
貝鼖鼓在西房兑之戈和之弓垂之竹矢在東房大輅<lb/>
在賔階面綴輅在阼階面先輅在左塾之前次輅在右<lb/>
塾之前二人雀弁執惠立于畢門之内四人綦弁執戈<lb/>
<pb n="2b"/>
上刃夾兩階戺一人冕執劉立于東堂一人冕執鉞立<lb/>
于西堂一人冕執戣立于東垂一人冕執瞿立于西垂<lb/>
一人冕執鋭立于側階王麻冕黼裳由賔階隮卿士邦<lb/>
君麻冕蟻裳入即位太保太史太宗皆麻冕彤裳太保<lb/>
承介圭上宗奉同瑁由阼階隮太史秉書由賔階隮御<lb/>
王册命曰皇后憑玉几道揚末命命汝嗣訓臨君周邦<lb/>
率循大卞燮和天下用答揚文武之光訓王再拜興答<lb/>
曰眇眇予末小子其能而亂四方以敬忌天威乃受同<lb/>
<pb n="3a"/>
瑁王三宿三祭三咤上宗曰饗太保受同降盥以異同<lb/>
秉璋以酢授宗人同拜王答拜太保受同祭嚌宅授宗<lb/>
人同拜王答拜太保降收諸侯出廟門俟<lb/>
　道之在天下人之得之者率能合死生為一致齊彭<lb/>
　殤為妄作其於世間事業聲名已不足為而况富貴<lb/>
　貧賤夀夭又安能動其心乎其感而後應迫而後動<lb/>
　不得已而後起盖其適来適去出於無心初無繋累<lb/>
　是以人倫五者天下萬事無所處而不當也周公得<lb/>
<pb n="3b"/>
　是道於堯舜禹湯文武故兼三王而施四事實其緒<lb/>
　餘土苴其惟精惟一之學則當世𫝊之成王後世𫝊<lb/>
　之孔子盖成王則見而知之孔子則聞而知之是或<lb/>
　一道也觀成王疾病之際上言祖考之徳下託元子之<lb/>
　孤所以保基業貽似續者皆以為民其言無一毫之<lb/>
　私氣定心平了然不亂非得道於周公安能如是乎<lb/>
　是知曽參戰兢而易簀不如孔子消摇而曳杖當兹<lb/>
　大變不怛化者前聖後聖其揆一也盖其平生學力<lb/>
<pb n="4a"/>
　深固不於是時𤼵見其將何時乎若夫仗衛之儀執<lb/>
　事之人禮經具載所謂籩豆之事則有司存此不必<lb/>
　解姑取其得道於堯舜禹湯文武周公者言之盖大<lb/>
　節也後儒敘𫝊道之統止謂周公𫝊之孔子而不及<lb/>
　成王此為遺恨讀其文者未嘗不歎息於斯也<lb/>
康王既尸天子遂誥諸侯作康王之誥<lb/>
　尸居也踐天子位也遂誥者因其来㑹而遂誥之也<lb/>
　或者謂康王不當吉服以見諸侯諸侯戴文武成王<lb/>
<pb n="4b"/>
　之徳久矣若在亮陰而使太保𫝊命安有不聴乎此<lb/>
　非知時者之言也夫商民之頑成王周公勤勤於此<lb/>
　凡幾嵗幾書而猶未服今康王茍惸然在哀疚中諸<lb/>
　侯来弔者不覿其面而去安知商之士民不起三監<lb/>
　武庚之念乎其勉康王出見諸侯所以㝠消商人不<lb/>
　軌之心也况以冕服乎冕服祭服也明不敢用朝服<lb/>
　而用在廟之服也觀畢命之言曰邦之安危惟兹商<lb/>
　士於此可以見當時綿蕝之禮所以絶危疑顧望之<lb/>
<pb n="5a"/>
　心皆出於從權也嗚呼豈非召公畢公之謀乎<lb/>
康王之誥<lb/>
王出在應門之内太保率西方諸侯入應門左畢公率<lb/>
東方諸侯入應門右皆布乘黄朱賔稱奉圭兼幣曰一<lb/>
二臣衛敢執壤奠皆再拜稽首王義嗣徳答拜太保暨<lb/>
芮伯咸進相揖皆再拜稽首曰敢敬告天子皇天改大<lb/>
邦殷之命惟周文武誕受羑若克恤西土惟新陟王畢<lb/>
協賞罰戡定厥功用敷遺後人休今王敬之哉張皇六<lb/>
<pb n="5b"/>
師無壊我髙祖寡命王若曰庶邦侯甸男衛惟予一人<lb/>
釗報誥昔君文武丕平富不務咎底至齊信用昭明于<lb/>
天下則亦有熊羆之士不二心之臣保乂王家用端命<lb/>
于上帝皇天用訓厥道付卑四方乃命建侯樹屏在我<lb/>
後之人今予一二伯父尚胥暨顧綏爾先公之臣服于<lb/>
先王雖爾身在外乃心罔不在王室用奉恤厥若無遺<lb/>
鞠子羞羣公既皆聴命相揖趨出王釋冕反喪服<lb/>
　王出立於畢門諸侯朝於應門之左右禮也古者天<lb/>
<pb n="6a"/>
　子不下堂而見諸侯康王出於應門之内天子之失<lb/>
　禮也誠以方其居廬不敢御正衙以行朝覲之義此<lb/>
　亦從權之義也乘者四馬也朱黄馬飾也而以布羃<lb/>
　之縞素也賔稱者以客禮待諸侯也奉圭幣庭實也<lb/>
　執壤奠土貢也皆稱拜稽首臣禮也夫朝覲㑹同諸<lb/>
　侯一徳以尊于天子也王義其能嗣乃祖乃父之徳<lb/>
　以來朝故答拜享其誠也答拜非君臣之禮也故曰<lb/>
　賔稱夫君臣相戒當在閒暇時康王方顔色之戚哭<lb/>
<pb n="6b"/>
　泣之哀羣臣遽進戒嗣王何哉盖太保之意欲諸侯<lb/>
　聞之知王亦如成王能受臣下之言而稱頌祖徳張<lb/>
　皇六師不壊髙祖之命言其制馭之道不異成王此<lb/>
　所以警諸侯也大臣受遺命其拳拳之心惟恐不克<lb/>
　負荷受命之初欲以先聲服諸侯也太保之意深矣<lb/>
　王若曰者召公𫝊命之言也惟予一人報誥告羣臣<lb/>
　及皆來之諸侯也言文武致太平而無過咎以其保乂<lb/>
　王家内則有不二心之羣臣其建侯樹屏外則有乃<lb/>
<pb n="7a"/>
　心王室之諸侯爾等誠能恤我而順其乃祖乃父所<lb/>
　以事文武之道以無貽穉子之羞者望之切也康王<lb/>
　當三年不言之時乃有是誥亦非禮也當危疑之際<lb/>
　諸侯皆在而無一言所謂臣下罔攸禀令今而有言<lb/>
　亦從權之義也内而羣臣外而諸侯故總謂之羣公<lb/>
　既皆聞是誥命安敢不服乎羣公一見天日之表一<lb/>
　聴丁寜之誥想見相見而揖揖而趨出之際昌言偶<lb/>
　語必皆曰真吾君之子也孟子曰弔者大悦正此義<lb/>
<pb n="7b"/>
　也如是則太保之謀效矣<lb/>
康王命作册畢分居里成周郊作畢命<lb/>
　分居里成周郊者康王命畢公之大意也洛亦王土<lb/>
　而必曰周郊者為商民而言也分者表厥宅里殊厥<lb/>
　井疆也成者申畫郊圻慎固封守也何為若是盖以<lb/>
　周之扞禦隄防不在夷狄而在商民也商民無變則<lb/>
　保釐之功成矣<lb/>
畢命<lb/>
<pb n="8a"/>
惟十有二年六月庚午朏越三日壬申王朝步自宗周<lb/>
至于豐以成周之衆命畢公保釐東郊王若曰嗚呼父<lb/>
師惟文王武王敷大徳于天下用克受殷命惟周公左<lb/>
右先王綏定厥家毖殷頑民遷于洛邑密邇王室式化<lb/>
厥訓既歴三紀世變風移四方無虞予一人以寜道有<lb/>
升降政由俗革不臧厥臧民罔攸勸惟公懋徳克勤小<lb/>
物弼亮四世正色率下罔不祗師言嘉績多于先王予<lb/>
小子垂拱仰成王曰嗚呼父師今予祗命公以周公之<lb/>
<pb n="8b"/>
事往哉旌别淑慝表厥宅里彰善癉惡樹之風聲弗率<lb/>
訓典殊厥井疆俾克畏慕申畫郊圻慎固封守以康四<lb/>
海政貴有恒辭尚體要不惟好異商俗靡靡利口惟賢<lb/>
餘風未殄公其念哉我聞曰世禄之家鮮克由禮以蕩<lb/>
陵徳實悖天道敝化奢麗萬世同流兹殷庶士席寵惟<lb/>
舊怙侈滅義服美于人驕淫矜侉將由惡終雖收放心<lb/>
閑之惟艱資富能訓惟以永年惟徳惟義時乃大訓不<lb/>
由古訓于何其訓王曰嗚呼父師邦之安危惟兹殷士<lb/>
<pb n="9a"/>
不剛不柔厥徳允修惟周公克慎厥始惟君陳克和厥<lb/>
中惟公克成厥終三后協心同底于道道洽政治澤潤<lb/>
生民四夷左衽罔不咸賴予小子永膺多福公其惟時<lb/>
成周建無窮之基亦有無窮之聞子孫訓其成式惟㐅<lb/>
嗚呼罔曰弗克惟既厥心罔曰民寡惟慎厥事欽若先<lb/>
王成烈以休于前政<lb/>
　朏者月三日初生也越三日者六月六日也至于豐<lb/>
　將以命畢公保釐東郊之册告于清廟也畢公弼亮<lb/>
<pb n="9b"/>
　四世非老臣乎父師之稱當矣册文上推文武之大<lb/>
　徳中言予一人以寜下言道有升降政湏因革所頼<lb/>
　以知臣下之善惡者臧否也若不臧厥臧則惡者肆<lb/>
　矣民安得而勸故以此命公也其褒公之辭則以謂<lb/>
　予小子今得以垂拱無為而蒙成者公之力也是故<lb/>
　祗命公以周公之事旌别善惡表其居處無使混淆<lb/>
　揚其善病其惡植此風聲所以臧厥臧而民知所勸<lb/>
　也有弗率訓典殊厥井疆屏之逺方不使復亂羣也<lb/>
<pb n="10a"/>
　既不施刑民斯畏而愛之矣申畫郊圻慎固封守所<lb/>
　以成周郊也政貴有常循周公之政也辭尚體要法<lb/>
　周公之立言自然無崖異也商俗以利口惟賢此風<lb/>
　安可長成王戒羣臣無以利口亂厥官正為此也公<lb/>
　當念成王之意可也康王所聞於古人之言謂世禄<lb/>
　之家鮮克由禮世禄之家子孫不率教而至於敗國<lb/>
　喪家亡身者敝俗所化狃於奢麗萬世同流不肖之<lb/>
　習雖或不同同歸于亂也商之庶士商民也不曰民<lb/>
<pb n="10b"/>
　而曰士者責其可責也惡終言其多行不義而自斃<lb/>
　也雖收其放心其防閑之道惟艱也資富能訓惟以<lb/>
　永年此戒畢公以教斯民也謂資在富貴易於從化<lb/>
　必無惡終之患矣成王之告君陳猶欲以辟是未免<lb/>
　於用刑康王則一以惟徳惟義為大訓盖成王之時<lb/>
　更三監武庚之叛民猶未寜康王之時世變風移刑<lb/>
　措不用太平之極故惟以徳義輔化而已商民何為<lb/>
　哉學于古訓爾又曰惟兹商士實繫國之安危若不<lb/>
<pb n="11a"/>
　剛不柔以中和之化使之日遷善逺罪厥徳修矣周<lb/>
　公遷之以謹其始君陳理之以協其中則成其終者<lb/>
　豈不有望於畢公乎盖行百里者半九十不可以其<lb/>
　已安已治而遂不克終也畢公之任亦重矣三后同<lb/>
　道既恊心於政治則膏澤必下於民雖夷蠻戎狄皆<lb/>
　頼以安矣以此知商人之難化甚於四夷也畢公克<lb/>
　成厥終豈惟康王垂拱仰成以享太平之福抑周家<lb/>
　無窮之大業畢公無窮之令聞所以保其子孫黎民<lb/>
<pb n="11b"/>
　者莫不皆因商人平定而致之則所謂邦之安危豈<lb/>
　不在商人乎康王又慮畢公以經綸天下之材不屑<lb/>
　為之故又戒之曰勿以不能而退託勿以國小而懈<lb/>
　弛欽若先王之成烈以匹休于前政兹所以望三后<lb/>
　之協心也先王成王也前政周公君陳也康王以成<lb/>
　王為軌範畢公以周公君陳為標凖成周之治宜優<lb/>
　為矣然成康此舉皆為商民也而君陳之終篇乃曰<lb/>
　惟予一人膺受多福畢命之終篇亦曰予小子永膺<lb/>
<pb n="12a"/>
　多福成康豈徼福哉有臣如君陳畢公増光先王之<lb/>
　成烈紹述周公之前政使吾安於朝廷之上故謂之<lb/>
　福也抑嘗讀易之大有上九之爻不言其象直曰自<lb/>
　天祐之吉无不利孔子繫之曰天之所助者順人之<lb/>
　所助者信履信思乎順又以尚賢也是以自天祐之<lb/>
　吉无不利成康當信順之時太平之極驕侈不生而<lb/>
　拳拳於三后是尚賢也則自天祐之永膺多福理之<lb/>
　必至也萬世之下語守文之君以成康為稱首宜哉<lb/>
<pb n="12b"/>
穆王命君牙為周大司徒作君牙<lb/>
　周官大司徒之職在於敷五典擾兆民實法舜命契<lb/>
　敬敷五教在寛之意皆所以明人倫也今命君牙作<lb/>
　大司徒一篇之意専言其先徳而其要則在洪敷五<lb/>
　典式和民則穆王可謂知治之要矣<lb/>
君牙<lb/>
王若曰嗚呼君牙惟乃祖乃父世篤忠貞服勞王家厥<lb/>
有成績紀于太常惟予小子嗣守文武成康遺緒亦惟<lb/>
<pb n="13a"/>
先正之臣克左右亂四方心之憂危若蹈虎尾涉于春<lb/>
氷今命爾予翼作股肱心膂纘乃舊服無忝祖考𢎞敷<lb/>
五典式和民則爾身克正罔敢弗正民心罔中惟爾之<lb/>
中夏暑雨小民惟曰怨咨冬祁寒小民亦惟曰怨咨厥<lb/>
惟艱哉思其艱以圖其易民乃寜嗚呼丕顯哉文王謨<lb/>
丕承哉武王烈啓佑我後人咸以正罔缺爾惟敬明乃<lb/>
訓用奉若于先王對揚文武之光命追配于前人王若<lb/>
曰君牙乃惟由先正舊典時式民之治亂在兹率乃祖<lb/>
<pb n="13b"/>
考之攸行昭乃辟之有乂<lb/>
　君牙之祖父世篤忠貞成績紀于太常太常天子玉<lb/>
　輅所建之大旂也繪以日月而銘其臣之功所為旌<lb/>
　表以勸臣下也惜其名不著二後世然觀君牙之賢<lb/>
　可以逆知其乃祖乃父也穆王嗣守文武成康遺緒<lb/>
　可謂重熈累洽之世矣而猶眷顧君牙使之克肖其<lb/>
　先以治四方可無愧于四后之徳矣心之憂危惕惕<lb/>
　若蹈虎尾兢兢如履春氷是以命君牙作輔而寄以<lb/>
<pb n="14a"/>
　股肱心膂之任也夫股肱用力于外心膂設謀于内<lb/>
　一人之身無餘事矣纘此舊服惟覬其不忝祖考者<lb/>
　在于宏敷五典式和民則而已夫五典五品也帝舜<lb/>
　之世百姓不親五品不遜而使契作司徒教以人倫<lb/>
　則父子有親君臣有義夫婦有别長幼有序朋友有<lb/>
　信也然則穆王此舉無愧于舜君牙此職無愧于契<lb/>
　矣而其収功在于式和民則夫天生蒸民有物有則<lb/>
　民之秉彝好是懿徳是民之物則與生俱生其所敷<lb/>
<pb n="14b"/>
　者亦因人心之固有而和之爾穆王可謂知治之本<lb/>
　矣非穆王知治之本無以得君牙非君牙之賢無以<lb/>
　率其下君臣若形影之相須也其言爾身克正罔敢<lb/>
　弗正民心罔中惟爾之中惟皇上帝降衷于民中者<lb/>
　人人本具得之為聖人亡之為衆人亡之非無也迷<lb/>
　而不悟有待于上之人輔之翼之而自得之也夫以<lb/>
　蚩蚩之衆而欲以一人之身率而歸中豈不艱哉能<lb/>
　思其艱以圖其易則易將至矣民之所以寜者豈不<lb/>
<pb n="15a"/>
　在君牙乎夫以丕大顯明之文王丕大纘承之武王<lb/>
　啓佑于我後人正而無缺吾固知思矣則世篤忠貞<lb/>
　服勞王家之乃祖乃父豈不能垂裕于爾君牙乎爾<lb/>
　惟敬明乃訓而奉順之則對揚追配不勞餘力矣爾<lb/>
　當由先正祖考之舊典時式民之治亂所繫爾當率<lb/>
　循其所行以昭明我之治于斯時也君牙雖欲退託<lb/>
　其可得乎<lb/>
穆王命伯冏為周大僕正作冏命<lb/>
<pb n="15b"/>
　周官有大僕之官其所掌無大職事而穆王至於作<lb/>
　命其所責任甚重人或以謂穆王别立一官或又曰<lb/>
　兼周官太僕與五路之屬大馭戎僕齊僕道僕田僕<lb/>
　俱總之故其責任不輕也穆王所以加一正字使正<lb/>
　于羣僕侍御之臣也既責以發號施令又責以繩愆<lb/>
　紏謬似非下大夫所掌之職其曰今予命汝作大正<lb/>
　則知其責任異於周官之大僕也<lb/>
冏命<lb/>
<pb n="16a"/>
王若曰伯冏惟予弗克于徳嗣先人宅丕后怵惕惟厲<lb/>
中夜以興思免厥愆昔在文武聰明齊聖小大之臣咸<lb/>
懷忠良其侍御僕從罔匪正人以旦夕承弼厥辟出入<lb/>
起居罔有不欽發號施令罔有不臧下民祗若萬邦咸<lb/>
休惟予一人無良實賴左右前後有位之士匡其不及<lb/>
繩愆糾繆格其非心俾克紹先烈今予命汝作大正正<lb/>
于羣僕侍御之臣懋乃后徳交修不逮慎簡乃僚無以<lb/>
巧言令色便辟側媚其惟吉士僕臣正厥后克正僕臣<lb/>
<pb n="16b"/>
諛厥后自聖后徳惟臣不徳惟臣爾無昵于憸人充耳<lb/>
目之官迪上以非先王之典非人其吉惟貨其吉若時<lb/>
瘝厥官惟爾大弗克祗厥辟惟予汝辜王曰嗚呼欽哉<lb/>
永弼乃后于彝憲<lb/>
　穆王謙冲自謂以不徳嗣位至於終夜不寢思勉厥<lb/>
　愆可謂賢王矣其言文武盛徳小大之臣咸懐忠良<lb/>
　侍御僕從罔匪正人其所承弼其君者毋不敬也號<lb/>
　令之下無不盡善下民祗順萬國咸休然後屬在位<lb/>
<pb n="17a"/>
　之士正救其不及觀穆王惕厲如此安有愆謬可以<lb/>
　繩紏又安有非心之可格則克紹先烈無疑矣今予<lb/>
　命汝作大正所謂太僕正也周官止有太僕穆王加<lb/>
　以正而名僕臣乃得不正乎則簡進乃僚伯冏雅當<lb/>
　其任矣巧言令色便辟側媚不正之人一皆不用惟<lb/>
　吉士是求且曰僕臣正則君克正僕臣諛則君自聖<lb/>
　嗚呼穆王既自憂危惕厲寜有自聖之患其所云者<lb/>
　為凡後嗣言也夫諛言之不可聴也久矣彼其讒諂<lb/>
<pb n="17b"/>
　面諛逢君之惡能使人君惡直醜正忠言不聞拒諫<lb/>
　自用下情壅閼國欲治可得乎穆王委心以任伯冏<lb/>
　故曰有徳惟爾不徳亦惟爾則伯冏安敢不盡心乎<lb/>
　夫憸人小人也安可充耳目之官彼其妒賢嫉能誣<lb/>
　害良善告訐似忠修怨似直人君聴之寜不惑乎而<lb/>
　况言偽而辯浸潤膚受日陳于君前自聖之君安得<lb/>
　不作聰明以亂舊章乎所謂迪上以非先王之典也<lb/>
　若不求其忠良而惟以賄進則爾為曠官且為火不<lb/>
<pb n="18a"/>
　克祗其君吾亦坐爾以大不恭之罪矣伯冏儻遵是<lb/>
　戒則永輔于彝憲彝憲常法也穆王保其常法垂裕<lb/>
　子孫所望于侍御僕從者非為一身盖以遺後嗣故<lb/>
　曰永弼乃后然則穆王可謂慎微之主矣竊嘗謂人<lb/>
　主神聖過人數等至于立法以遺子孫不當亦以神<lb/>
　聖望之盖其後世豈無庸常之君若概以神聖望之<lb/>
　彼企之不及則將自放自肆無所依據矣成湯懋昭<lb/>
　大徳建中于民至其垂裕後昆則以義制事以禮制<lb/>
<pb n="18b"/>
　心而已天作之詩太王荒之文王康之至於子孫保<lb/>
　之者岐有夷之行爾則穆王永弼乃后于彝憲之説<lb/>
　可謂得先王之要法也<lb/>
</p>
<p>
</p>
  </div>
</body>
</text>
</TEI>