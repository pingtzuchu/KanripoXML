<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>周易本義集成卷三</head>
    <p>
<pb n="1a"/>
欽定四庫全書<lb/>
　周易本義集成卷三　　　元　熊良輔　撰<lb/>
彖上傳<lb/>
　<hi>彖即文王所繫之辭上者經之上篇傳者孔子所以釋經之辭也後凡言傳者倣此</hi>
大哉乾元萬物資始乃統天<hi>此專以天道明乾義又析元亨利貞為四德以發明之而此一節首釋元義也大哉歎辭元大也始也乾元天德之大始故萬物之生皆資之以為始也又為四德之首而貫乎天德之始終故曰統天</hi>集䟽<hi>語録曰萬物資始與資之深資於事父之資皆訓取字又曰乾者萬物之始對坤而言天地之道也元者萬物之始對亨利貞而言四時之序也○蔡氏曰天道流行雖有元<pb n="1b"/>亨利貞之分而其所以无間斷實惟一元之運行故曰統天○愚案元亨利貞文王之意只言大亨而利於貞正而夫子析為四德以見化育流行上下昭著莫非一元之氣運用而不已所以發易道之淵深也繫辭傳許多性命道德之說皆本諸此是則一元之氣包括宇宙所謂其大无外其小无内也</hi>雲行雨施品<lb/>
物流形<hi>此釋乾之亨也</hi>集䟽<hi>誠齋楊氏曰雲行雨施氣之亨也品物流形形之亨也○愚案此一元之氣運行發泄於天地之間有流動充滿之意於德為亨於時為夏物至此莫不亨通也</hi>大明終<lb/>
始六位時成時乗六龍以御天<hi>始即元也終謂貞也不終則无始不貞則无以為元也此言聖人大明乾道之終始則見卦之六位各以時成而乗此六陽以行天道是乃聖人之元亨也</hi>
集䟽<hi>安定胡氏曰以定位言謂之六位以變化言謂之六龍○語録曰乾道終始即四德也六爻之位各<pb n="2a"/>以時成皆四德之流行初九九二之半即所謂元九二之半與九三即所謂亨九四與九五之半即所謂利九五之半與上九即所謂貞又曰六龍只是六爻龍只是譬喻明此六爻之義潛見躍飛以時而動便是乗六龍便是御天○愚案不言始終而言終始貞下起元也大明終始六位時成聖人所以明天道時乗六龍以御天聖人所以行天道也六位以時而成六龍以時而御聖人之元亨合乎天之道也</hi>乾道變化各<lb/>
正性命保合太和乃利貞<hi>變者化之漸化者變之成物所受為性天所賦為命太和隂陽㑹合冲和之氣也各正者得於有生之初保合者全於己生之後此言乾道變化无所不利而萬物各得其性命以自全以釋利貞之義也</hi>集䟽<hi>語録曰變者化之漸化者變之成如昨日是夏今日立秋為變到那全然天凉没一些熱是化又曰乾道變化是發生之始到各正性命則小以成小大以成大矣又曰各正<pb n="2b"/>性命便是那乾道變化底如天命之謂性孟子道性善是就人身上說此是就天人相接處說○問保合太和曰天之生物莫不各有箇軀殻如人之有體果實之有皮核有箇軀殻保合以全之則貞性常存而生生不窮矣又曰保合太和天地人物皆然天地便是大底萬物萬物便是小㡳天地又曰保合太和是保合此生理天地保合天地生物之理萬物各自保合萬物之生理不保合則无物矣○愚案元亨屬陽利貞屬隂萬物生於陽而成於隂則利者陽已變而化隂物已生而向成之時也故言乾道之變化蓋乾道變化是乾之利處各正性命保合太和是乾之貞處利冝也乾道變化无所不冝也貞正而固也故曰各正而又曰保合保合固之義也太和元氣也</hi>首出庶物萬國咸寧<hi>聖人在上髙出於物猶乾道之變化也萬國各得其所而咸寧猶萬物之各正性命而保合太和也此言聖人之利貞也蓋嘗統而論之元者物之始生亨者物之<pb n="3a"/>暢茂利則向於實也貞則實之成也實之既成則其根蔕脫落可復種而生矣此四德之所以循環而无端也然而四者之間生氣流行而无間斷此元之所以包四德而統天也其以聖人而言則孔子之意蓋以此卦為聖人得天位行天道而致太平之占也雖其文義有非文王之舊者然讀者各以其意求之則並行而不悖也他卦倣此</hi>集䟽<hi>語録曰首出庶物須是聦明睿智髙出庶物之上以君天下方得萬國咸寧又曰首出庶物不必在上方如此如孔子出類㧞萃便是首出庶物著書立言澤及後世便是萬國咸寧</hi>總論<hi>程子曰四德之元猶五常之仁偏言之則一事專言之則包四者○語録曰元亨利貞理也有這四段氣也有這四段理便在氣中兩箇不曾相離所以伊川說元者物之始亨者物之長利者物之遂貞者物之成這雖就氣上說然理便在其中又曰元者生意在亨則生意之長在利則生意之遂在貞則生意之成又曰四德之元專言<pb n="3b"/>之則全體生生之理故足以包四者偏言之則生物之端倪而已故止於一事又曰氣无始无終是從无處說起元之前又是貞了如子時是今日子之前又是昨日之亥无空缺時又曰乾四德元最重其次貞亦重以明始終之義非元則无以始非貞則无以終非終則无以為始不始則不能成終矣又曰仁為四德之始而智則能成始而成終猶元為四德之長然元不生於元而生於貞蓋天地之化不翕聚則不能發散仁智交際之間乃萬化之機轉此理循環不窮不貞則无以為元也又曰元亨利貞文王本意在乾坤者只與屯等卦一般至孔子作彖傳文言始以乾坤為四德而諸卦自如其舊二聖人之意若有不同及自發明一理爾今學者自當虚心玩味各隨本文之意而體會之其不同處自不妨</hi>
至哉坤元萬物資生乃順承天<hi>此以地道明坤之義而首言元也至極也比大<pb n="4a"/>義差緩始者氣之始生者形之始順承天施地之道也</hi>集䟽<hi>程子曰萬物資乾以始資坤以生父母之道也○語録曰資乾以始便資坤以生不爭得霎時坤之所生即乾之所始者○誠齋楊氏曰乾之元物資以始坤之元物資以生坤之生物豈自為之哉順以承天而已</hi>坤厚載物德合无疆含<lb/>
𢎞光大品物咸亨<hi>言亨也德合无疆謂配乾也</hi>集䟽<hi>程子曰坤之德厚持載萬物合於乾之无疆者也含包容也𢎞寛裕也光昭明也大博厚也有此四德故能成天之功品物咸得亨遂○蔡氏曰含𢎞坤之事也光大乾之事也德合乎乾故亦至於光大○泉峰龔氏曰含𢎞以坤之量言也惟其含𢎞故能容得乾許多生意在中間而其發也光明盛大而品物咸亨也</hi>牝馬地類行地无疆<lb/>
柔順利貞君子攸行<hi>言利貞也馬乾之象而以為地類者牝隂物而馬又行地之物也行<pb n="4b"/>地无疆則順而健矣柔順利貞坤之德也君子攸行人之所行如坤之德也所行如是則其占如下文所云也</hi>
集䟽<hi>程子曰取牝馬為象者以其柔順而健行也行地无疆謂健也乾健坤順坤亦健乎曰非健何以配乾未有乾行而坤止也其動也剛不害其為柔也○語録曰乾之利貞是陽中之隂坤之元亨是隂中之陽又曰君子攸行本連下面縁他趁押韻後故說在此這般㡳難十分理會○童溪王氏曰乾為馬以其健於行也若乾行而坤止則无以成其化育之功故坤亦取諸馬而又取諸牝者非牝則不順非馬則不能往應乎乾○泉峰龔氏曰坤先迷後得而亦有元亨者坤之元亨承乾而已故曰至哉坤元乃順承天又曰德合无疆品物咸亨坤之利貞乃坤之德故曰牝馬地類行地无疆柔順利貞此亦先迷後得之意坤不足於元亨其所以能承乾之元亨以為元亨者以其柔順利貞也○愚案龍以象乾馬以象坤龍行天之物也馬行地之物也柔順<pb n="5a"/>利貞坤則以柔順為正道也君子攸行合聯下文先迷之上不必以趁韻為拘可也當時夫子只是從頭說下來</hi>先迷失道後順得常西南得朋乃與類行東北喪朋<lb/>
乃終有慶<hi>陽大隂小陽得兼隂隂不得兼陽故坤之德常減於乾之半也東北雖喪朋然反之西南則終有慶矣</hi>集䟽<hi>語録曰東北非隂位隂柔至此既喪其朋自立脚不得必湏歸本位故終有慶言終有慶則有慶不在今矣○泉峰龔氏曰文王卦位坤與兊離巽居西南皆隂卦也乾與坎震艮居東北皆陽卦也故坤居西南為得朋居東北為喪朋也○萬氏曰陽先隂後陽倡隂隨則後而隨者隂之道也故先而迷者以其失隂之道惟順陽之後乃得常道即順承天之意也</hi>安貞之吉應地无疆<hi>安而且貞地之德也</hi>集䟽<hi>丘氏曰彖傳三无疆字其指各異德合无疆乾之无疆也行地无疆坤之无疆也應地无<pb n="5b"/>疆君子之无疆也无疆天德也惟地能合天之无疆則地亦无疆君子能法地之无疆則君子亦无疆然則君子法地地法天皆不出於一天德之无疆而已</hi>
屯剛柔始交而難生<hi>以二體釋卦名義始交謂震難生謂坎</hi>集䟽<hi>楊氏曰震一索而得男剛柔始交也坎在前難生也</hi>動乎險中大亨貞<hi>以二體之德釋卦辭動震之為也險坎之地也自此以下釋元亨利貞乃用文王本意</hi>集䟽<hi>楊氏曰動乎險中則亨動有亨之道也蓋險非可止之道止則終於險矣故動乃亨也○潘氏曰君子之處困處屯處蹇凡居患難全在守正亨與不亨命也小人所守不固枉道以求苟免固有幸而免亦有卒於免皆非君子之所貴也○語録問自此以下釋元亨利貞乃用文王本意何也曰文王本意說元亨利貞只是說乾道大通而至正故筮得之者其占當得大通而利<pb n="6a"/>於貞固至孔子方作四德說後人不知將謂文王作易便作四德說則非也如屯卦所謂元亨利貞者以其能動則可以亨而在險則冝守貞故筮得之者其占為大亨而利於正初非謂德也</hi>雷雨之動滿<lb/>
盈天造草昧冝建侯而不寧<hi>以二體之象釋卦辭需震象兩坎象天造猶言天運草雜亂昧𠖇晦也隂陽交而雷雨作雜亂𠖇晦塞乎兩間天下未定名分未明冝立君以統治而未可遽謂安寧之時也不取初九爻義者取義多端姑舉其一也</hi>集䟽<hi>語録曰雷雨之動滿盈亦是那鬱塞㡳意思又曰天造草昧冝建侯而不寧說當此擾攘之時不可无君故須立君不可道建侯便了須更自以為不安寧方可</hi>總論<hi>丘氏曰彖傳大率於章首先釋卦名義次釋卦辭又次釋卦義有未盡者從而推廣之此彖傳之定例也其辭則雜取其體卦象卦德卦變互發明之卦體以兩體及六爻之義言如剛柔始交而難生是也<pb n="6b"/>卦象以雷風山澤水火言如雷雨之動滿盈是也卦德以健順明險動入止說言如動乎險中是也卦變以剛柔往來上下言如柔來而文剛之類是也</hi>
蒙山下有險險而止蒙<hi>以卦象卦德釋卦名有兩義</hi>集䟽<hi>程子曰山下有險内險不可處外止莫能進未知所為故為昬蒙之義○語録曰山下有險是卦象險而止是卦德蒙有二義險而止險在内止在外自家這裏先自不安稳了外面更去不得便是蒙昧之象若見險而能止則為蹇却是險在外自家這裏見去不得所以不去故曰知矣哉</hi>蒙亨以亨行時中也匪我求童<lb/>
蒙童蒙求我志應也初筮告以剛中也再三瀆瀆則不<lb/>
告瀆蒙也蒙以養正聖功也<hi>以卦體釋卦辭也九二以可亨之道發人之蒙而又<pb n="7a"/>得其時之中謂如下文所指之事皆以亨行而當其可也志應者二剛明五柔暗故二不求五而五求二其志自相應也以剛中者以剛而中故能告而有節也瀆筮者二三則問者固瀆而告者亦凟矣蒙以養正乃作聖之功所以釋利貞之義也</hi>集䟽<hi>程子曰二以剛明之賢處於下五以童蒙居上非是二求於五蓋五之志應於二也賢者在下豈可自進以求於君苟自求之必无信用之理古之人所以必待人君致敬盡禮而後往者非欲自為尊大蓋其尊德樂道不如是不足與有為也又曰未發之謂蒙以純一未發之蒙而養其正乃作聖之功也發然後禁則扞格而難勝養正於䝉學之至善也○語録曰䝉昧之時先自養敎正當了到開發時便有作聖之功居䝉昧之中已自不正他日何由會有聖功○愚案當童䝉之時而能養之以正則作聖之功實自兹始諺云敎兒嬰孩敎婦初來</hi>
<pb n="7b"/>
需須也險在前也剛健而不陷其義不困窮矣<hi>此以卦德釋卦名義</hi>集䟽<hi>程子曰以乾之剛健而能需待而不輕動故不陷於險剛健之人其動必躁乃能需待而動處需之至善者也</hi>需有孚光亨貞吉位乎天位以正中也利涉大<lb/>
川往有功也<hi>以卦體及兩象釋卦辭</hi>集䟽<hi>京口先生曰始於知險而待時中於出險而得位終於濟險而有功則需之義畢矣○語録曰以正中以中正也只是一般只是要協韻</hi>
訟上剛下險險而健訟<hi>以卦德釋卦名義</hi>集䟽<hi>程子曰需之為卦上剛下險險而又健也又為險健之資内險外健皆所以為訟也若健而不險不生訟也險而不健不能訟也險而又健是以訟也○毛氏曰上剛下險以彼此言之險而健以一人言之</hi>訟有孚窒惕中吉剛來<lb/>
<pb n="8a"/>
而得中也終凶訟不可成也利見大人尚中正也不利<lb/>
涉大川入于淵也<hi>以卦變卦體卦象釋卦辭</hi>集䟽<hi>臨川王氏曰彖者言乎才者也有孚窒惕中吉言九二之才也利見大人言九五之才也不利涉大川言一卦之才也○丘氏曰剛來而得中易中言卦變始於此剛自上反下為來柔自下而外上為往為進卦中言上下往來者多三陽三隂之變謂上下二體之變也有四陽二隂四隂二陽之卦亦剛柔往來者謂上下一爻之變也○泉峰龔氏曰剛來而得中訟自遯變也</hi>
師衆也貞正也能以衆正可以王矣<hi>此以卦體釋師貞之義以謂能左右之也一陽在下之中而五隂皆為所以也能以衆正則王者之師矣</hi>剛中而應行險而順<lb/>
<pb n="8b"/>
以此毒天下而民從之吉又何咎矣<hi>又以卦體卦德釋丈人吉无咎之義剛中謂九二應謂六五應之行險謂行危道順謂順人心此非有老成之德者不能也毒害也師旅之興不无害於天下然以其有是才德是以民恱而從之也</hi>集䟽<hi>司馬氏曰治衆不以剛則慢而不振用剛而不中則暴而不親无應於君則身危而功不成所施不順則衆應而民不從四者非所以吉而无咎也吉而无咎則惟剛中而應行險而順者乎毒之者所以安之也</hi>
比吉也<hi>此三字疑衍文</hi>集䟽<hi>案只也/字衍文</hi>比輔也下順從也<hi>此以卦體釋卦名義</hi>集䟽<hi>語録曰比輔也解比字下順從也解吉也</hi>原筮元永貞无咎以剛中<lb/>
也不寧方來上下應也後夫凶其道窮也<hi>亦以卦體釋卦辭剛中謂<pb n="9a"/>五上下謂五隂</hi>集䟽<hi>南軒張氏曰陽為夫隂為婦隂柔之人豈可捨剛而孤立是以有无首之凶也</hi>通<lb/>
論<hi>丘氏曰蒙内卦坎為初筮彖釋之以剛中謂九二比外卦坎為原筮原再也彖釋之以剛中謂九五</hi>
小畜柔得位而上下應之曰小畜<hi>以卦體釋卦名義柔得位指六居四上下謂五陽</hi>健而巽剛中而志行乃亨<hi>以卦德卦體而/言陽猶可亨也</hi>集䟽<hi>項氏曰柔得位而上下應之是統論六爻五陽一隂也健而巽是以兩卦言之剛中而志行又以九二九五兩爻言之彖之義无所不備不可以一說通也</hi>密雲不雨尚往也自我西郊施未<lb/>
行也<hi>尚往言畜之未極共氣猶上進也</hi>集䟽<hi>語録曰以隂畜陽三陽上往而隂畜不住所以不雨正如飯甑漏氣則无水滴下也○徐氏曰四得位而不能大有所畜者以柔故也剛中以二五言志行謂陽之<pb n="9b"/>志可以行也亦釋亨義尚往陽也言陽外而隂不能固止之也施未行隂也言隂未能畜陽降而成雨也言未行者非終不行也</hi>
履柔履剛也<hi>以二體釋卦名義</hi>說而應乎乾是以履虎尾不咥<lb/>
人亨<hi>以卦德釋彖辭</hi>剛中正履帝位而不疚光明也<hi>又以卦體明之指九五也</hi>集䟽<hi>泉峰龔氏曰此夫子推廣彖辭之所未及而以履之大者言之也履之大者莫大於履帝位剛中而正則履帝位而不疚不疚則光明矣光明陽德也皆主五而言</hi>
泰小往大來吉亨則是天地交而萬物通也上下交而<lb/>
其志同也内陽而外隂内健而外順内君子而外小人<lb/>
<pb n="10a"/>
君子道長小人道消也集䟽<hi>語録曰隂陽各有一半聖人於泰否只為陽說道理又曰易之隂陽以天地自然之氣論之則不可相无以君子小人之象言之則聖人之意未嘗不欲天下之盡為君子而无小人也又曰聖人作易以立人極其義以君子為主故為君子謀而不為小人謀觀泰否剥復名卦之意可見又曰天地之化不越乎一隂一陽兩端而已其性雖未嘗一日不相反然亦不可一日而相无也聖人作易常以陽為君子而引翼扶持惟恐其不盛隂為小人排擯抑黜惟恐其不衰何哉蓋陽之德剛隂之德柔剛者常公柔者常私剛者常明而柔者常闇剛者未嘗不正柔者未嘗不邪剛者未嘗不大柔者未嘗不小公明正大之人用於世則天下蒙其福私闇邪僻之人得其志則天下受其禍此理之必然也○項氏曰泰否之彖皆具三義第一段曰天地交而萬物通上下交而其志同此以重卦上下為義於隂陽二義无所抑揚<pb n="10b"/>但貴其交而已第二段曰内陽而外隂内健而外順内君子而外小人此以卦體内外為義雖在外在内各得其所要是重内輕外則已於隂陽有所抑揚矣第三段曰君子道長小人道消此以六爻消長為義乾陽長坤隂消所以為泰至此則全是好陽而惡隂以陽長隂消為福則不止抑揚而已否彖則依此推之○丘氏曰泰小往大來吉亨者先舉卦辭而釋之惟泰否二彖為然天地之形不可交而以氣交氣交而物通者天地之泰也上下之分不可交而以心交心交而志同者人之泰也以内外釋往來之義以隂陽健順君子小人釋小大之義</hi>
否之匪人不利君子貞大往小來則是天地不交而萬<lb/>
物不通也上下不交而天下无邦也内隂而外陽内柔<lb/>
<pb n="11a"/>
而外剛内小人而外君子小人道長君子道消也集䟽<lb/>
<hi>程子曰天地之氣不交則萬物无生成之理上下之義不交則天下无邦國之道建邦國所以為治也上施政以治民民戴君而從命上下相交所以治安今上下不交則天下無邦國之道也○吴氏曰易六十四卦獨乾坤泰否四卦言隂陽何也曰乾坤隂陽也諸卦或得乾而不得坤或得坤而不得乾惟泰否二卦内外皆得乾坤之全體故亦以隂陽言也○丘氏曰天下无邦非真无邦也特上下不交君臣隔絶則國非其國有邦如无邦爾</hi>
同人柔得位得中而應乎乾曰同人<hi>以卦體釋卦名義柔謂六二乾謂九五</hi>同人曰<hi>衍文</hi>同人于野亨利涉大川乾行也文明以健<lb/>
<pb n="11b"/>
中正而應君子正也唯君子為能通天下之志<hi>以卦德卦體釋卦辭通天下之志乃為大同不然則是私情之合而已何以致亨而利涉哉</hi>集䟽<hi>程子曰天下之志萬殊理則一也君子明理故能通天下之志聖人視億兆之心猶一心者通於理而已文明則能燭理故能明大同之義剛健則能克己故能盡大同之道○語録曰乾行也言須是這般剛健之人方做得這般事若是柔弱者如何㑹出去外面同人又去涉險○童溪王氏曰君子所以通天下之志者君子之正也彼天下之人其所惡欲趨舍之志雖曰不同而吾以君子之正一以貫之則亦无不同者矣○蔡氏曰先得我心之所同故能通天下之志所謂君子正也</hi>
大有柔得尊位大中而上下應之曰大有<hi>以卦體釋卦名義柔謂六<pb n="12a"/>五上下謂五陽</hi>集䟽<hi>楊氏曰柔得尊位大中以虚受之能有其大也○誠齋楊氏曰同人大有一柔五剛均也柔在下者曰柔得位得中而應乎乾曰同人我同乎彼之辭也柔在上者曰柔得尊位大中而上下應之曰大有我有其大之辭也</hi>其德剛健而文明應乎天而時行是以元<lb/>
亨<hi>以卦德卦體釋卦辭應天指六五也</hi>集䟽<hi>語録曰文是文章明是明著易中多言文明是二字○丘氏曰五以柔而應二之剛是應乎天也順時而行是以大亨也</hi>
謙亨天道下濟而光明地道卑而上行<hi>言謙之必亨</hi>天道虧<lb/>
盈而益謙地道變盈而流謙鬼神害盈而福謙人道惡<lb/>
盈而好謙謙尊而光卑而不可踰君子之終也<hi>變謂傾壞流謂<pb n="12b"/>聚而歸之人能謙則其居尊者其德愈光其居卑者人亦莫能過此君子所以有終也</hi>集䟽<hi>程子曰謙者人之至德故聖人詳言之所以戒盈而勸謙也○蔡氏曰下濟而光明艮也卑而上行坤也虧盈益謙以日月隂陽言變盈流謙以山谷川澤言害盈福謙以災祥禍福言惡盈好謙以予奪進退言○徐氏曰貞天道下濟而光明下六句是釋謙亨之理謙尊而光下二句是釋君子有終之義謙尊而光即天道下濟而光明卑而不可踰即地道卑而上行上以天地之道言下以人道言也○丘氏曰凡卦以一陽為主者彖傳皆以剛言復曰剛反豫曰剛應師比曰剛中剥曰變剛謙主九三而彖不言剛者謙无用於剛也用剛則不能謙矣三有剛而不用此其所以為謙也然有剛不用固所以為謙若柔復用柔則反為謙之過而又不服矣故五侵伐而上行師又以剛用柔而救其謙之失也○新安胡氏曰下濟與卑釋謙義光明上行釋亨義艮一陽居上卦之下<pb n="13a"/>天道下濟而光明也坤三隂居下卦之上地道卑而上行也</hi>
豫剛應而志行順以動豫<hi>以卦體卦德釋卦名義</hi>集䟽<hi>程子曰剛應謂四為羣隂所應也志行謂陽志得行也○童溪王氏曰順以動順天理而動者也順理而動所以順人心也其在人也又烏有不豫者乎</hi>豫順以動故天地如之而況建侯行師乎<hi>以卦德釋卦辭</hi>集䟽<hi>程子曰天地之道萬物之理惟至順而已大人所以先天後天而不違者亦順乎理而已</hi>
天地以順動故日月不過而四時不忒聖人以順動則<lb/>
刑罰清而民服豫之時義大矣哉<hi>極言之而賛其大也</hi>集䟽<hi>語録曰刑罰不清民不服只為舉動不順了致得民不服便是徒配了他亦不服豫之時義言豫時㡳道理</hi>
<pb n="13b"/>
隨剛來而下柔動而說隨<hi>以卦變卦德釋卦名義</hi>集䟽<hi>語録曰凡卦皆從内說出去我動彼說此之謂隨若說說而動却是自家說他後動不成隨了○蔡氏曰剛來而下柔初也乾上爻下交坤而為震也○泉峰龔氏曰剛來而下柔隨自否變也</hi>大亨貞无咎而天下隨<lb/>
時<hi>王肅本時作之今當從之釋卦辭言能如是則天下之所從也</hi>隨時之義大矣哉<hi>王肅本時字在之字下今當從之</hi>集䟽<hi>丘氏曰隨一卦具數義卦以物隨為義爻以隨物為義彖以隨物而動為義象以隨物而息為義其義不同而隨則一也</hi>
蠱剛上而柔下巽而止蠱<hi>以卦體卦變卦德釋卦名義蓋如此則積弊而至於蠱矣</hi>
集䟽<hi>語録曰剛上而柔下巽而止蠱此是言致蠱之由非治蠱之道又曰大凡看易先看成卦之義險而<pb n="14a"/>健則成訟巽而止則成蠱艮剛居上巽柔居下上髙亢而不下交下卑巽而不能救此所以蠱壞也巽而止只是巽順便止了更无所施為如何治蠱</hi>蠱元亨而天下治也利涉大川往<lb/>
有事也先甲三日後甲三日終則有始天行也<hi>釋卦辭治蠱至於元亨則亂而復治之象也亂之終治之始天運然也</hi>集䟽<hi>語録問蠱是壞亂之象雖亂極必治如何便㑹元亨曰亂極必治天道循環自是如此如五胡雲擾以至於隋必有唐太宗者出又如五季必生太祖皇帝若不如此便无天道了所以彖傳云蠱元亨而天下治也○泉峰龔氏曰蠱卦辭言先甲後甲巽爻辭言先庚後庚二事相為表裏合而觀之可也蓋蠱由泰而變事之壞者也事壞而至蠱則當復始甲者事之始故蠱彖傳以先甲後甲為終則有始也蠱六五變而為巽事始於蠱申之以巽乆必有弊不可以不更庚者事之變<pb n="14b"/>故巽爻辭以先庚後庚為无初有終也夫事之壞至蠱而新之是謂終則有始事之弊至巽而革之是謂无初有終終則有始主甲而言如創業之君新一代之法度也无初有終主庚而言如中興之主革前朝之弊事也甲庚以十干言之甲乙丙丁屬陽是前一截庚辛壬癸屬隂是後一截戊己屬土居中過中則當變庚過乎中者也故甲為事之始庚為事之變庚者更其弊而已非如甲之創始也蠱由泰變主全卦言故於卦辭言甲巽由蠱變主九五言故於爻辭言庚</hi>
臨剛浸而長<hi>以卦體釋卦名</hi>集䟽<hi>徐氏曰浸漸也隂符經曰天地之道浸亦用此義言一氣不頓進一形不頓虧二陽長於下而漸進也○丘氏曰浸有向盛之意夫復姤一隂一陽其氣甚微泰否三隂三陽勢已均等皆不可言浸惟臨遯乃隂陽方盛之時故以浸言之</hi>說而順剛中而應<hi>又以<pb n="15a"/>卦德卦體言卦之善</hi>大亨以正天之道也<hi>當剛長之時又有此善故其占如此也</hi>至<lb/>
于八月有凶消不久也<hi>言雖天運之當然然君子冝知所戒</hi>集䟽<hi>語録曰剛浸而長以下三句解臨字大亨以正便是天之道也解元亨字須用說八月有凶者蓋要反那二陽說○徐氏曰隂陽消長若循環然彖易聖人深言消長之機其來甚速思患豫防君子所冝深戒也○泉峰龔氏曰臨二陽長歴三四五上及初二三四凡八爻為觀而二陽消是為至于八月有凶也○愚案八月之說蓋自臨初爻數至上遯初爻數至二為八月此以臨遯隂陽消長而言如泰否之辭故臨曰消不乆而遯曰浸而長也至觀則聖人取義又别不以消長言也</hi>
大觀在上順而巽中正以觀天下<hi>以卦體卦德釋卦名義</hi>集䟽<hi>潘氏<pb n="15b"/>曰觀如樓觀之觀髙大而壯觀也○徐氏曰大剛也中正五也大觀在上以位言順巽中正以德言有位无德不足以觀天下有德无位亦不足以觀天下</hi>觀盥而不薦有孚顒若下觀而<lb/>
化也<hi>釋卦辭</hi>集䟽<hi>語録曰盥本為薦而不薦是欲畜其誠意以觀示民有孚顒若便是那下觀而化○丘氏曰盥而不薦則誠意未散既薦誠意散矣顒若卬首仰望貌盥而不薦者上之觀下有孚顒若下之觀上也○愚案大觀及中正以觀之觀去聲卦名觀字合平聲所以六爻皆平聲也盥而不薦有孚顒若正下觀上之辭言方盥而未薦其誠意顒然可邱也豈以此觀示於人哉其為平聲也无疑矣</hi>觀天之神<lb/>
道而四時不忒聖人以神道設敎而天下服矣<hi>極言觀之道也四時不忒天之所以為觀也神道設敎聖人之所以為觀也</hi>集䟽<hi>語録曰聖人以神道設敎是聖人不<pb n="16a"/>犯手做㡳事即盥而不薦之意</hi>
頤中有物曰噬嗑<hi>以卦體釋卦名義</hi>集䟽<hi>童溪王氏曰易之立卦其命象各有所指如鼎井大過棟橈小過飛鳥遠取諸物也如艮之背頤之頤噬嗑頤中有物近取諸身也</hi>噬嗑而亨<lb/>
剛柔分動而明雷電合而章柔得中而上行雖不當位<lb/>
利用獄也<hi>又以卦名卦體卦德二象卦變釋卦辭</hi>集䟽<hi>程子曰明與威並行用獄之道也六五以柔居中為用獄之主以柔處剛而得中得用獄之冝也以柔居剛為利用獄以剛居柔為利否曰剛柔質也居用也用柔非治獄之冝也○徐氏曰剛柔分未噬之象動而明方噬之象雷電合而章已噬之象猶噬物然噬則頥分嗑則頤合此三句解噬嗑而亨義○新安胡氏曰下體本坤上體本乾柔得中而上行初柔上行<pb n="16b"/>而得中也噬嗑剛柔分而柔得中節剛柔分而剛得中故於兩卦發其義</hi>
賁亨<hi>亨字疑衍</hi>柔來而文剛故亨分剛上而文柔故小利有<lb/>
攸往天文也<hi>以卦變釋卦辭剛柔之交自然之象故曰天文先儒說天文上當有剛柔交錯四字理或然也</hi>集䟽<hi>蔡氏曰柔來而文剛二也坤下交乾而為離也分剛上而文柔上也乾上交坤而為艮也剛柔往來自然之文故曰天文○泉峰龔氏曰下卦乾體得柔來文之則剛者亨矣上卦坤體得剛上文之則小利有攸往也</hi>文明以止人文也<hi>又以卦德言之止謂各得其分</hi>觀乎天文以<lb/>
察時變觀乎人文以化成天下<hi>極言賁道之大也</hi>集䟽<hi>項氏曰剛上柔下謂之天文以二爻卦變言也故曰以察時變文明以止謂之人文以離艮成卦言也故曰以化成天下</hi>
<pb n="17a"/>
剥剥也柔變剛也<hi>以卦體釋卦名義言柔進于陽變剛為柔也</hi>集䟽<hi>丘氏曰自一柔變剛而為姤再變遯三變否四變觀五變剥更進則盡變而為坤矣聖人於姤言柔遇剛者姤相邂逅之謂也於此言柔變剛則盡反其所為君子悉為小人天下之事有不忍言者矣</hi>不利有攸往小人<lb/>
長也順而止之觀象也君子尚消息盈虚天行也<hi>以卦體卦德釋卦辭</hi>集䟽<hi>程子曰君子當剥之時知不可有所往順時而止存心消息盈虚之理而能順之乃合乎天行也理有消息盈虚順之則吉逆之則凶君子隨時敦尚所以事天也○徐氏曰剥彖曰君子尚消息盈虚天行也復彖亦曰反復其道七日來復天行也言天行者蓋物極則反類窮則變乃天道之循環也</hi>
復亨剛反<hi>剛反則亨</hi>動而以順行是以出入无疾朋來无咎<lb/>
<pb n="17b"/>
<hi>以卦德而言</hi>集䟽<hi>語録問剛反當作一句曰然此二字是解復亨動而以順行是解出入无疾以下○潘氏曰剥以順而止復以順而行君子處道消道長之時无往而不以順也</hi>反復其道七日<lb/>
來復天行也<hi>隂陽消息天運然也</hi>集䟽<hi>語録曰大扺都則是一箇陽氣只是有消長上面陽消一分下靣隂長一分又不是别討箇隂來只是陽消處便是隂故陽來謂之復復是本來物事隂來謂之姤姤是偶然相遇又曰消息之道自然如此故曰天行處隂之極亂者復治往者復還凶者復吉危者復安天地自然之運也○項氏曰反復音覆復與剥相反剥卦覆而成復故曰反復其道又曰動而以順行是以出入无疾朋來无咎此人事之當然也反復其道七日來復天行也此天理之必然也在天則有必復之理在人則顧所處如何也</hi>利有攸往剛長也<hi>以卦體而言既生則漸長矣</hi>復其見天地<lb/>
<pb n="18a"/>
之心乎<hi>積隂之下一陽復生天地生物之心幾於滅息而至此乃復可見在人則為靜極而動惡極而善本心幾息而復見之端也程子論之詳矣而邵子詩亦曰冬至子之半天心无改移一陽初動處萬物未生時𤣥酒味方淡大音聲正希此言如不信更請問庖犧至哉言也學者冝盡心焉</hi>集䟽<hi>程子曰一陽復於下乃天地生物之心也先儒皆以靜為見天地之心蓋不知動之端乃天地之心也非知道者孰能識之○語録問天地生物之心未嘗須臾停然當氣候肅殺草木搖落之時此心何以見曰天地此心常在只是人看不見故必剥復而後始可見又曰要說得見字親切蓋此時天地之間无物可見天地之心只一陽初生淨淨潔潔見得天地之心在此若是三陽發生萬物之候則天地之心盡在萬物不能見得如此端的又曰十月陽氣收歛一時關防得盡天地生物之心固未嘗息但无端倪可見惟一陽初動乃始可見端緒也○李氏曰窮<pb n="18b"/>冬積隂之時幾於无生意矣而陽氣已動於窮泉之下猶之人也方其物欲之深幾於无天理矣而性善之端要不可泯就其發處而觀之則天地之心見矣○愚案冬至復管飛灰是一陽方動處萬物雖未生而觀之梅上生意藹然於斯時也豈不可見天地之心乎以見天地生物之心未嘗息也</hi>
无妄剛自外來而為主於内動而健剛中而應大亨以<lb/>
正天之命也其匪正有𤯝不利有攸往无妄之往何之<lb/>
矣天命不佑行矣哉<hi>以卦變卦德卦體言卦之善如此故其占當獲大亨而利於正乃天命之當然也其有不正則不利有所往欲往何哉蓋其逆天之命而天不佑之故不可以有行也</hi>集䟽<lb/>
<hi>郭氏曰剛自外來而為主於内論卦之所以成主於震也動而健動以天也大亨以正无妄之道也无妄之道<pb n="19a"/>天也止於无妄而不往明天道常存不止於无妄而有攸往者是以人而滅天者也以人滅天此天命所以不佑天非有心來不佑也其道不與天合天何由而助之乎○愚案動以天為无妄動之得其正也動之不得其正則不可有所往也是不合於天理而動不以天也</hi>
大畜剛健篤實輝光日新其德<hi>以卦德釋卦名義</hi>集䟽<hi>語録曰艮止便能篤實篤實便有輝光○泉峰龔氏曰剛健乾也篤實艮也輝光者篤實之所發日新者剛健之所為剛健而篤實日新而輝光則其德之畜也大矣</hi>剛上而尚賢能止健大正也<hi>以卦變卦體釋卦辭</hi>集䟽<hi>語録曰能止健不說健而止見得是艮來止乾是以艮之止止乾之健○泉峰龔氏曰大畜由大壯而變九四一爻往居於上以五上二爻言則為君能尚賢以乾艮二體言則為能止健惟其剛上而<pb n="19b"/>尚賢所以能止健皆正之道也</hi>不家食吉養賢也<hi>亦取尚/賢之象</hi>集䟽<hi>鄭氏曰畜有三義曰畜聚也畜止也畜養也剛健篤實輝光日新其德畜聚之大者乾至健而艮能止之畜止之大者養賢而不家食畜養之大者畜之大者莫大於畜德畜乾畜賢此其所以為大畜也○新安胡氏曰艮剛畜乾有養賢之象尚賢以上九一陽言養賢以乾三陽言</hi>利涉大川應乎天也<hi>亦以卦體而言</hi>集<lb/>
䟽<hi>程子曰六五應乎乾乃大畜之君應天而行所行能應乎天无艱險之不可濟況其他乎</hi>
頤貞吉養正則吉也觀頤觀其所養也自求口實觀其<lb/>
自養也<hi>釋卦辭</hi>集䟽<hi>泉峰龔氏曰觀其所養是泛言觀其所養之道如何觀其自養是言所養之道在於自養也二句是解頤觀頥自求口實不是對說下文始言養人之事蓋必先自養而後有以養人未<pb n="20a"/>有不能自養而能養人者也</hi>天地養萬物聖人養賢以及萬民頤之<lb/>
時大矣哉<hi>極言養道而賛之</hi>集䟽<hi>愚案觀其所養是言觀其所以養人者如何必正則吉也觀其自養是言觀其所以自養者如何亦必得正則吉也觀頤養人也自求口實自養也天下之理固有能盡養人之道者亦有自養者亦有待人而養者萬物待天地而後養萬民待聖人而後養若天地聖人能盡養物養人之道者其為頥養之道大矣</hi>
大過大者過也<hi>以卦體釋卦名義</hi>棟橈本末弱也<hi>復以卦體釋卦辭本謂初末謂上弱謂隂柔</hi>剛過而中巽而說行利有攸往乃亨<hi>又以卦體卦德釋卦辭</hi>集䟽<hi>語録曰棟橈以本末弱言卦體自不好了却因剛過而中巽而說行如此所以利有攸往<pb n="20b"/>乃亨也○徐氏曰剛過而中以二五言巽而說行以二德言處大過之時用剛而得中内巽而外說則雖過而不過矣以是而往冝其亨也○愚案初應四為本上應三為末本末俱弱而或隆或橈者九三上重下輕九四上輕下重故不同也</hi>大過之時大矣哉<hi>大過之時非有大過人之材不能濟也故歎其大</hi>
集䟽<hi>徐氏曰時字當玩自是時節當如此適其時當其可雖曰大過而不悖於道所謂剛過而中巽而說行者如堯舜禪授而謳歌獄訟之皆歸湯武放伐而徯后迎師之恐後所以能成大功也苟非其時則堯舜傳子而不傳賢矣湯武守臣節而不革夏殷矣時當其可聖人所以當天運立大事成大業也否則大亂之道而謂利且亨可乎</hi>
習坎重險也<hi>釋卦名義</hi>水流而不盈行險而不失其信<hi>以卦象釋<pb n="21a"/>有孚之義言内實而行有常也</hi>集䟽<hi>潘氏曰水盈科而後進方流入坎中不盈而未能進所以為坎也○語録曰水流不盈纔一坎滿便流出去行險不失其信是說決定如此○丘氏曰坎為水流水也兌為澤止水也兌隂卦以隂為水隂靜故止坎陽卦以陽為水陽動故流○泉峰龔氏曰坎以一陽居二隂之中有水在坎中之象水在坎中不能盈也盈則出乎坎矣故彖傳與九五皆有不盈之說○愚案兌為澤是塞坎下流故止而為澤坎為水乃是横放水字水流不盈以長江大河言之逝者如斯來者未己曷嘗盈哉所謂天下之至信惟水而已行險而不失其信者也</hi>維心亨乃以剛中也行有尚往有功<lb/>
也<hi>以剛在中心亨之象如是而往必有功也</hi>集䟽<hi>蔡氏曰水流而不盈坎體陷也行險而不失其信有孚也往有功動則出坎也</hi>天險不可升也地險山川丘陵也王公設<lb/>
<pb n="21b"/>
險以守其國險之時用大矣哉<hi>極言之而賛其大也</hi>集䟽<hi>丘氏曰坎之爲卦四隂陷二陽四隂坎也二陽坎中之水也君子觀二陽中實之象為有孚維心亨所以處險也觀四隂險陷之象設險固守所以用險也自往有功以上專以水言明處險之道也自天險不可升以下專以險言明用險之方也</hi>
離麗也日月麗乎天百穀草木麗乎土重明以麗乎正<lb/>
乃化成天下<hi>釋卦名義</hi>集䟽<hi>程子曰上下皆離重明也二五皆處中正麗乎正也君臣皆有明德而處中正可以化天下成文明之俗也○語録曰重明是二五君臣重明之義與大象說繼世重明之義不同○丘氏曰五為天位故離上有日月麗乎天之象此以氣麗氣也二居地位故離下有百榖草木麗乎土<pb n="22a"/>之象此以形麗形也○愚案麗為附麗之義則卦名離字亦當去聲非離别之離也</hi>柔麗乎中正<lb/>
故亨是以畜牝牛吉也<hi>以卦體釋卦辭</hi>集䟽<hi>程子曰二五以柔順利於中正所以能亨人能養其至順以麗則吉故曰畜牝牛吉也○語録曰六二中正六五中而不正本言麗乎正麗乎中正次第說六二分數多六五雖柔麗乎中而不得其正特借中字包正字爾○項氏曰牝柔而牛順皆坤象也坤之二五麗乎乾之二五麗乎中正也五麗乎中二麗乎中正如人能附順乎大中至正之道則其行无所不通故曰柔麗乎中正故亨是以畜牝牛吉也加是以二字以明柔附本非令德以能附麗乎中正是以吉也</hi>
　<lb/>
　<lb/>
<pb n="22b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　周易本義集成卷三<lb/>
</p>
<p>
</p>
  </div>
</body>
</text>
</TEI>