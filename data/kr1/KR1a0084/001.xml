<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>易精藴大義卷一</head>
    <p>
<pb n="1a"/>
欽定四庫全書<lb/>
　易精藴大義卷一　　　　　元　解蒙　撰<lb/>
上經一<hi>乾坤</hi>
䷀<hi>乾下乾上</hi>
乾元亨利貞<lb/>
　先儒曰名卦之義或以物象或以人事蓋物有萬象<lb/>
　人有萬事執一事不可包萬物之象限一象不可總<lb/>
　萬有之事故不可以一例求不可以一類取即乾之<lb/>
<pb n="1b"/>
　道而言四德則大而无外者元也運而无滯者亨也<lb/>
　隂陽寒暑順序而不乖者利也運轉不停而樞紐不<lb/>
　動者貞也貞而元元而亨者出之序也亨而利利而<lb/>
　貞者入之序也入而出出而入始終萬物迎之不見<lb/>
　其始隨之不見其後循環无端此乾所以為天下至<lb/>
　健或者以乾坤屯隨臨无妄革七卦皆有四德則非<lb/>
　矣元亨利貞天德也他卦豈能具哉文王係乾之卦<lb/>
　辭自四德之外不以它辭之意可見矣然文既以元<lb/>
<pb n="2a"/>
　亨利貞為占辭而夫子釋之為四德者誠以乾之占<lb/>
　所以大亨而利于正以其具此四德故也元亨利貞<lb/>
　在占辭雖為兩義然細分之則有四非惟夫子析為<lb/>
　四文王亦析為四矣如此之元永貞則元與亨不必<lb/>
　並稱也蒙亨復亨則亨與元不必並稱也利有攸往<lb/>
　利渉大川則專以利言也貞吉則專以貞言也非唯<lb/>
　文王合作兩義而夫子亦合作兩義如元者始而亨<lb/>
　者也則以元為始亨矣保合大和乃利貞利貞者性<lb/>
<pb n="2b"/>
　情也則以利連貞為義矣夫子非唯合作兩義如謂<lb/>
　乾始能以美利利天下不言所利大矣哉是又以四<lb/>
　德合為一而言之也噫推之於前不見其始之合引<lb/>
　之於後不見其終之離大哉易也斯其至矣<lb/>
　　䝉謂健而无息之功吾于四德之流行見之<lb/>
初九潜龍勿用<lb/>
　先儒曰氣消息自下始故畫卦亦自下始六爻一不<lb/>
　言一而言初六不言六而言上者始終不𨽻乎數所<lb/>
<pb n="3a"/>
　以相循无窮然易之七八九六其數果何所本乎亦<lb/>
　不過取河圖五行之成數耳不取生數而取成者葢<lb/>
　凡物成形而後可計數故物生而後有象象而後有<lb/>
　滋滋而後有數此隂陽老少之畫必本乎成數初九<lb/>
　之為潜龍者乃以自然之氣始於子隂於此其氣猶<lb/>
　盛陽潜地中故聖人言於此潜龍之時小人道盛聖<lb/>
　人雖有龍德而未施用葢其救世之心雖甚切苟非<lb/>
　其時亦未可然不曰不用而曰勿用待時之意可見<lb/>
<pb n="3b"/>
　矣誠以潜者所以養德勿用所以待時然舜窮而在<lb/>
　下未嘗欲用孔子窮而在下未嘗欲勿用葢世治則<lb/>
　聖人體其常世亂則聖人通其變大舜孔子易地則<lb/>
　皆然<lb/>
　　蒙謂陽德在下而未形聖人隨時而為潜德葢聖<lb/>
　　人之動无不時也時乎當潜聖人不得而不潜時<lb/>
　　乎勿用聖人不能必其用<lb/>
九二見龍在田利見大人<lb/>
<pb n="4a"/>
　先儒曰此乾之陽氣漸生似聖人漸出二為地上故<lb/>
　曰田見龍在田特以象聖人應世之迹耳龍豈真在<lb/>
　是哉<lb/>
　　䝉謂聖人有應世之迹則天下同有仰徳之心矣<lb/>
九三君子終日乾乾夕惕若厲无咎<lb/>
　先儒曰諸爻皆取龍象彖與文言皆稱六龍而此爻<lb/>
　獨不言龍者初二為地龍之下位五上為天龍之上<lb/>
　位三四為人非龍所據故象言君子四將離乎人位<lb/>
<pb n="4b"/>
　則可以言躍矣吾于此而見聖人之通變不拘也夫<lb/>
　假象以明理泥於象而理不明聖人不取也况此爻<lb/>
　居六十四卦人位之首聖人安得不以人事特明之<lb/>
　哉義取於健何必龍也觀此則知後世之泥於象數<lb/>
　者之過也然爻辭雖不言龍即此而玩之其氣燄精<lb/>
　采如龍然要知乾之六爻其象皆龍其徳皆君子也<lb/>
　終日乾乾夕惕若自朝至于日中昃不遑暇食厲无<lb/>
　咎易中此一義甚著故於乾卦發之易有可易之理<lb/>
<pb n="5a"/>
　亂可使治危可使平由此道也是以凢言无咎本皆<lb/>
　有咎處得其道故无咎也<lb/>
　　蒙謂法不已之天處至危之地則易危為安矣<lb/>
九四或躍在淵无咎<lb/>
　先儒曰九為陽陽動故躍四為隂隂虛故象淵躍者<lb/>
　飛之漸也或者未必然之詞或躍在淵動而主静也<lb/>
　雖躍不離乎淵可以動可以无動之㡬也惟能審乎<lb/>
　此无咎之道也葢勇者不懼于其所不足懼可也若<lb/>
<pb n="5b"/>
　其可懼雖聖人不能无懼九三是也知者不惑于其<lb/>
　所不足惑可也若其可惑雖聖人不能无惑九四是<lb/>
　也故曰善慮危者唯九三得之善知㡬者唯九四得<lb/>
　之故占辭皆曰无咎<lb/>
　　蒙謂量可而進唯及時以就安耳葢聖人之身動<lb/>
　　乎時而聖人之心安於理是動而主静也動而主<lb/>
　　静則雖以情應乎物而不以心累乎物此所以通<lb/>
　　逹萬變而无過也<lb/>
<pb n="6a"/>
九五飛龍在天利見大人<lb/>
　先儒曰潜見躍飛其迹不同同此一龍耳見龍在田<lb/>
　猶拘其所飛龍在天則有目者皆覩矣且人心之利<lb/>
　見已在于二况正九五之位乎<lb/>
　　䝉謂聖人作而萬物覩唯以天德居天位者足以<lb/>
　　當之夫天德不可强而至也天位不可階而升也<lb/>
　　因其自致而无所用其力焉此所以為飛龍也<lb/>
上九亢龍有悔<lb/>
<pb n="6b"/>
　先儒曰龍之潜亢不獲中矣過中則惕不及則或二<lb/>
　五其中乎故有利見之吉然而三過而惕故无咎上<lb/>
　過而亢故有悔大凡物極則反陽極則消乾卦將終<lb/>
　便知姤之必來此進退存亡之幾也易窮則變變則<lb/>
　通无悔之道也純陽進極雖未至于大凶其悔則不<lb/>
　能无矣故易之進退貴于隨時乾陽物也消息盈虛<lb/>
　有時龍陽類也潜見躍飛亦有時聖人龍德也出處<lb/>
　進退亦有時其序可知矣<lb/>
<pb n="7a"/>
　　䝉謂知進而不知退此聖人所以致戒于盈滿也<lb/>
用九見羣龍无首吉<lb/>
　先儒曰揲蓍之法遇九六則變乾以純陽陽極而亢<lb/>
　坤以純隂隂極而戰如其不變則亢而災戰而傷不<lb/>
　能免也乾變而用九故无首吉坤變而用六故利永<lb/>
　貞噫乾為天德龍為陽物亢无陽數聖人猶有无首<lb/>
　之戒則人之處世欲用純剛而不以柔濟之其不至<lb/>
　于凶咎者幾希故曰易以道義配禍福<lb/>
<pb n="7b"/>
　　䝉謂六爻皆變而能柔則剛而不過矣<lb/>
彖曰大哉乾元萬物資始乃統天<lb/>
　　唯其能為天德之大始故能貫乎天德之始終蓋<lb/>
　　乾者天之性情而元又其發見之先者<lb/>
雲行雨施品物流形<lb/>
　　和二氣于上委象形于下乃乾道元亨也<lb/>
　先儒曰乾者萬物之始對坤而言天地之道也元者<lb/>
　一氣之端對亨利貞而言四時之序也蓋元者生物<lb/>
<pb n="8a"/>
　之端倪而亨利貞之理具焉至于亨利貞亦元之為<lb/>
　耳若分而言之則元亨誠之通利貞誠之復其體用<lb/>
　固有在矣故易雖以元亨利貞配四時而生意流行<lb/>
　實无間斷也雲行雨施亨之見乎氣者也品物流形<lb/>
　亨之見乎形者也氣和于上而形和于下又孰非太<lb/>
　和元氣之流行哉<lb/>
　　䝉謂既知天道始物之德盛當知天道育物之功<lb/>
　　溥蓋始萬物者乾之元而育萬物者乾之亨既始<lb/>
<pb n="8b"/>
　　則必亨不亨則息矣<lb/>
大明終始六位時成時乗六龍以御天<lb/>
　先儒曰統天者統其體御天者御其用以上下定位<lb/>
　言謂之六位以陽氣變化言謂之六龍終始以重卦<lb/>
　言也乾下三爻元亨也上三爻利貞也終始之間功<lb/>
　用宻運陽變而隂春夏變而秋冬此正造化過接處<lb/>
　故聖人大明乾道之終始以成贊化之功而見六位<lb/>
　各以時成元矣復貞貞矣復元此天道之終始也自<lb/>
<pb n="9a"/>
　潜而見及飛而亢此六位之終始也天人一理也於<lb/>
　是乗此六龍以當天運與時偕行妙用周流乃聖人<lb/>
　之元亨也<lb/>
　　䝉謂聖人之智有以該乎天之理聖人之動有以<lb/>
　　合乎天之時則妙用周流而天命在我矣<lb/>
乾道變化各正性命保合大和乃利貞<lb/>
　　天道迭運而无窮實理隨在而各足吾於此有以<lb/>
　　見夫性情之實也<lb/>
<pb n="9b"/>
首出庶物萬國咸寜<lb/>
　　聖人有先天下之徳故能成安天下之功蓋極其<lb/>
　　徳業之所就而言聖人之利貞也<lb/>
　先儒曰乾道變化乃天道之更端也即九四之乾道<lb/>
　乃革也蓋天運之流行自陽而變隂自元亨而利貞<lb/>
　也當其動而生陽元未有物只且如此動盪所謂化<lb/>
　育流行也静而生隂然後萬物各正性命焉且夫天<lb/>
　之生物飛潜動植洪纎高下而能各正性命者以其<lb/>
<pb n="10a"/>
　所受之理其本同也萬物之生既動而静静終則正<lb/>
　而能保合大和者以其所受之理其用恒也各正者<lb/>
　指萬物之散殊而言則合而成質无餘欠矣保合者<lb/>
　就一物之所緼而言則各具一理无假借也蓋乾道<lb/>
　變化萬物唯一理此處處渾淪物物具足理者何即<lb/>
　萬物所由以生者也聖人首出庶物猶乾道變化也<lb/>
　萬國各得其所而咸寜猶萬物之各正性命而保合<lb/>
　太和也吁又孰知天道之利貞而不為聖人之利貞<lb/>
<pb n="10b"/>
　哉<lb/>
　　䝉謂實理隨在而各足聖人一視而同仁蓋天人<lb/>
　　之分雖殊理則一而已耳<lb/>
象曰天行健君子以自彊不息<lb/>
　先儒曰六十四卦象通上下則稱君子施于天子則<lb/>
　稱先王兼諸侯則稱后與上以徳言則稱大人而皆<lb/>
　著一以字言之所以示萬世用易之方也又以八卦<lb/>
　言之則乾坤坎離大象皆言象在上四卦覆而无變<lb/>
<pb n="11a"/>
　體卦也故其象自體而起用震艮㢲兌大象皆言象<lb/>
　在下四卦覆而相變用卦也故其象攝用而歸之體<lb/>
　或謂乾象言健而不指卦名以為天是體名乾是用<lb/>
　名健是其訓三者並見所以尊乾異于他卦此非也<lb/>
　天徳至大而其運行者惟得乾之健耳又安可以天<lb/>
　之行而盡乾之象乎此所以不曰天行乾而曰天行<lb/>
　健也自强者體下乾之象也不息者體上乾之象也<lb/>
　君子法天非法天之行法天之健也天唯剛故健夫<lb/>
<pb n="11b"/>
　剛者天徳之自然健則无息之理故君子唯自强然<lb/>
　後能不息<lb/>
　　蒙謂運而无窮者天徳之剛進而不已者君子之<lb/>
　　學吁又孰能以天行之健而為君子之心哉<lb/>
潛龍勿用陽在下也<lb/>
　先儒曰經言龍而象言陽所以明龍即象陽氣也在<lb/>
　下故潛故勿用<lb/>
　　蒙謂聖人所以養晦而俟時者以陽徳方微而未<lb/>
<pb n="12a"/>
　　顯也蓋天道世運同一機而聖人御其勢<lb/>
見龍在田徳施普也<lb/>
　先儒曰得時而行兼善天下雖非君位君徳已著<lb/>
　　蒙謂大人正已而物正故位雖未離乎下而人已<lb/>
　　被其化矣<lb/>
終日乾乾反復道也<lb/>
　先儒曰反復往來必由乎道動循天理雖危而安蓋<lb/>
　聖人之心與天地同運天運不已而聖人之心純亦<lb/>
<pb n="12b"/>
　不已此所以乾乾惕若惟恐其離於道也<lb/>
　　蒙謂聖人之心純乎天故聖人之動无非理非健<lb/>
　　而无息者不足以語此<lb/>
或躍在淵進无咎也<lb/>
　先儒曰聖人意其近而必進故雖致其疑又慮其退<lb/>
　而失時故復致其決周孔之心互相發也<lb/>
　　䝉謂度其可進而進焉則可以无過矣蓋聖人何<lb/>
　　容心惟其時而已耳<lb/>
<pb n="13a"/>
飛龍在天大人造也<lb/>
　　蒙謂以天德而居天位則聖人之功用著矣<lb/>
亢龍有悔盈不可乆也<lb/>
　先儒曰盈謂陽極故亢不可乆謂隂生故有悔且臨<lb/>
　之為卦陽剛方長其進未已也而文王之卦辭乃言<lb/>
　至于八月有凶吾夫子釋之已言消不乆也况于剛<lb/>
　長之終聖人安得不重為盈滿之戒哉然則聖人如<lb/>
　之何大傳曰易窮則變變則通通則乆如此則通其<lb/>
<pb n="13b"/>
　變于未窮則不至于亢而有悔矣<lb/>
　　䝉謂陽剛既進而極盛適所以為將消之漸也<lb/>
用九天德不可為首也<lb/>
　　䝉謂六陽皆變而能柔則不用剛而好先矣<lb/>
文言曰元者善之長也亨者嘉之㑹也利者義之和也<lb/>
貞者事之幹也<lb/>
　先儒曰元者天地生物之心仁者人得天地生物之<lb/>
　心以為心也是心之動萬物生而萬善形焉乃有生<lb/>
<pb n="14a"/>
　之最先而衆善統㑹故莫非善也而此為善之長亨<lb/>
　者生意之通禮者人事之則故天之亨洪纎高下榮<lb/>
　茂發越俱善齊羙而人之禮則尊卑大小貴賤親踈<lb/>
　无不成叙如一事一物之羙未足以為羙衆羙皆萃<lb/>
　乃為嘉㑹耳利者生物之遂大以成大小以成小性<lb/>
　命各正不相妨害而義乃仁之斷制使事皆合宜所<lb/>
　謂利者義之和義利非二物也但義之和處即是利<lb/>
　如男女之别君臣之殊雖若甚嚴而不和然必如是<lb/>
<pb n="14b"/>
　而後各得其宜而不亂其為和也大矣貞者物之成<lb/>
　實理具備隨在各足大和保合生意常存而知乃心<lb/>
　之判别使是非不亂所謂貞者事之幹物生由此成<lb/>
　始而成終事理由此背非而從是惟兹之功誰實為<lb/>
　之必有居中宻運而不窮堅定而不移者以為之主<lb/>
　則事立矣然元亨利之為仁禮義是矣若貞主静而<lb/>
　智用動乃以貞配智何耶蓋貞者用之藏而智則潜<lb/>
　而隱不動所以為動之基必寂然所以為萬感之<lb/>
<pb n="15a"/>
　本此貞雖終物而起萬物之元智雖潜隱而為萬事<lb/>
　之本也或曰元者乾之一德仁者心之一理所以統<lb/>
　乎三者何耶天只有一箇乾人只有一箇心曷嘗有<lb/>
　四物哉但聖人以一者之難明故分而為四以示人<lb/>
　耳故以天德言雖有元亨利貞之不同其實則亨乃<lb/>
　元之通利乃元之遂貞乃元之復以人心言雖有仁<lb/>
　義禮智之殊其實則禮為仁之節文義乃仁之裁制<lb/>
　智乃仁之分别此元之所以包四德而統天仁所以<lb/>
<pb n="15b"/>
　貫四端而專一心之妙也蓋元亨利貞性也生長收<lb/>
　藏情也以元生以亨長以利收以貞蔵心也仁義禮智<lb/>
　性也惻隱羞惡辭讓是非情也以仁愛以義制以禮<lb/>
　讓以智知者心也此又心統性情之義也論而至此<lb/>
　則天人之理脗合而无間矣<lb/>
　　蒙謂至誠通復之機吾于四德之序見之矣<lb/>
君子體仁足以長人嘉㑹足以合禮利物足以和義貞<lb/>
固足以幹事<lb/>
<pb n="16a"/>
　先儒曰上文既言天道之自然而此復以君子之所<lb/>
　當從事者以明人道之當然也是以上文但言善之<lb/>
　長嘉之㑹義之和事之幹而此則言體仁嘉㑹和義<lb/>
　幹事誠以天道則莫非自然人事則无不用力于此<lb/>
　也體仁猶體物之體蓋我以仁為體存之于心行之<lb/>
　于身而仁從我出則能即天之所以生我者而生乎<lb/>
　物是无一物不在所愛之中矣長人之道孰加于此<lb/>
　嘉者善之發達于外也㑹者善之流行貫注于事物<lb/>
<pb n="16b"/>
　之間也動容周旋无不中禮親踈大小无不中度是<lb/>
　為衆羙之㑹而足以合禮和者處事中節而適宜也<lb/>
　蓋事有出于義之當然而施于事物之間不能无所<lb/>
　乖忤則未足為和也是以發皆中節則物无不利而<lb/>
　義无不和貞固者貞而固也言貞必言固不正而變<lb/>
　其所守不固故也若知正之所在堅凝固守之則知<lb/>
　之明守之固而事有所本矣是雖不言智而貞固正<lb/>
　孟子所謂知而弗去者智之實也然所以不言智者<lb/>
<pb n="17a"/>
　其亦貴於藏諸用而恐後世之鑿智歟<lb/>
　　蒙謂君子於人无不愛然必聚衆善以盡吾心之<lb/>
　　天君子於事无不宜然必守至正以為致用之本<lb/>
　　此一心之體用即四德之流行也<lb/>
君子行此四德者故曰乾元亨利貞<lb/>
　先儒曰乾道變化道者統言之也行此四德德者分<lb/>
　言之也然要其極則一也吾嘗以人之四德配天之<lb/>
　四時矣安土敦仁无所不愛首出庶物澤及天下而<lb/>
<pb n="17b"/>
　无一物不在吾仁之中故足以長人猶萬物之發育<lb/>
　乎春而帝出乎震也大為之制經而三百曲為之防<lb/>
　詳而三千要皆歸于大中而已故能嘉其所㑹猶萬<lb/>
　物相見于夏而帝為文明也義主于斷制然後无一<lb/>
　物不宜則利實行乎其中矣故利物足以和義猶萬<lb/>
　物凋瘁于秋而悅言乎兌也事以智謀物以智創智<lb/>
　而不貞則事不正貞而不固則守易屈故貞固足以<lb/>
　幹事猶萬物歸藏于冬而成言乎艮也是理也在天<lb/>
<pb n="18a"/>
　爲元亨利貞在人爲仁義禮智天惟健也故元亨利<lb/>
　貞迭運而不窮人惟能不以人欲害天德之剛也故<lb/>
　仁義禮智之用随感而能應是以聖人賛易既以天<lb/>
　道人道分言之矣而于此合而言曰君子行此四德<lb/>
　者曰乾元亨利貞則天道之常人性之綱果无二致<lb/>
　矣<lb/>
　　蒙謂盡人道之當然合天德之自然非健而不息者<lb/>
　　不足以當之<lb/>
<pb n="18b"/>
初九曰潜龍勿用何謂也子曰龍德而隱者也不易乎<lb/>
世不成乎名遯世无悶不見是而无悶樂則行之憂則<lb/>
違之確乎其不可㧞潜龍也<lb/>
　先儒曰世不能易雖遯也其何憾名不可成雖非之<lb/>
　其何損遯世无悶不怨天也不見是而无悶不尤人<lb/>
　也蓋其道伸矣于世也无營其跡遯矣于名也何有<lb/>
　不易乎世則用舍不在我故遯世无悶不成乎名則<lb/>
　非譽不在物故不見是无悶然聖人之心從容无碍<lb/>
<pb n="19a"/>
　日用之間无非此道之流行世雖不我用而吾亦未<lb/>
　嘗以无道必斯世矣意苟順適與物无忤則不私其<lb/>
　有以同于人陽之舒也此樂則行之之意也少有違<lb/>
　拂我心不快則超然順避不失其正隂之斂也此憂<lb/>
　則違之之意也樂行憂違雖不凝滯于物而未嘗與<lb/>
　世推移故其所以立己者蓋確乎其不可㧞苟非守<lb/>
　道之固者能之乎此其所以爲潜龍之德也<lb/>
　　蒙謂既有以自信而自樂則行藏安于所遇矣<lb/>
<pb n="19b"/>
九二曰見龍在田利見大人何謂也子曰龍德而正中<lb/>
者也庸言之信庸行之謹閑邪存其誠善世而不伐德<lb/>
博而化易曰見龍在田利見大人君德也<lb/>
　先儒曰閑邪存誠者聖學之終其原在于言信而行<lb/>
　謹德博而化者聖功之溥其原在于善世而不伐蓋<lb/>
　唯其言信而行謹則踐履篤實所以閑邪而存其誠<lb/>
　善世不伐則德盛禮恭所以使人悅服而化于善聖<lb/>
　人立言之先後固有序矣此正意誠心正之學意誠<lb/>
<pb n="20a"/>
　心正則家齊國治而天下平矣大抵易者理學之宗<lb/>
　而乾坤又易學之宗也乾畫一　一則誠坤畫虗虛則<lb/>
　敬九二言誠六二言敬誠敬二字包羲之心畫而夫<lb/>
　子即易發眀之也然誠則聖人之事而敬正學者用<lb/>
　功之地惟動容貌整思慮自然生敬敬者主一而无<lb/>
　適主一則不貮以二不参以三无適則不東以西不南<lb/>
　以北至存養之熟則天理日明人欲日消而至于誠<lb/>
　矣故君子之學始于修己以敬及其至也篤恭而天<lb/>
<pb n="20b"/>
　下平<lb/>
　　蒙謂聖人既處于无過之地則德盛仁熟而功溥<lb/>
　　矣<lb/>
九三曰君子終日乾乾夕惕若厲无咎何謂也子曰君<lb/>
子進德修業忠信所以進德也修辭立其誠所以居業<lb/>
也<lb/>
　　君子之學貴乎内外之交養故反身而誠斯有以<lb/>
　　見其積實之功言无所苟斯有以見其躬行之實<lb/>
<pb n="21a"/>
　　此夫子所以賛九三乾乾之實也<lb/>
知至至之可與幾也知終終之可與存義也<lb/>
　　知之眀而守之固此聖學之始終條理也<lb/>
是故居上位而不驕在下位而不憂故乾乾因其時而<lb/>
惕雖危无咎矣<lb/>
　先儒曰爲學之道内外交修則德不孤知行兩盡則<lb/>
　事有序且夫人之一心莫非理然必積之于内者熟<lb/>
　則發之于外者廣而皆必以誠爲本焉誠者在物爲<lb/>
<pb n="21b"/>
　實理在人爲實心非是心之實則何以體是理之實<lb/>
　哉故有事親從兄之實則仁之德進矣有忠君弟長<lb/>
　之實則義之德進矣惟能實有諸己則此心不已此<lb/>
　德之所以進也若矯飾于外而不出于中心之誠則<lb/>
　揠苗助長將有枯槁之病德何以能進哉存是實心<lb/>
　積之不已發諸言辭見諸行事无徃而非實理之流<lb/>
　行亦无徃而非實心之呈露日復一日守而不易則<lb/>
　可以居業矣故于德言進所以日新而不已于業言<lb/>
<pb n="22a"/>
　居所以一定而不移蓋業未修則當修之既修則當<lb/>
　居之也忠信所以存于内者皆實心居業所以行于<lb/>
　外者皆實事存諸中所以出而爲居業之本修諸外<lb/>
　所以入而爲崇德之資此内外交養之道也然是理<lb/>
　也必先眀諸心知所徃而後力行以求至焉可也故<lb/>
　又有知至至之知終終之之說焉知至至之主知而<lb/>
　言故以知至爲重謂事物之理吾雖未能一一見于<lb/>
　躬行之實而吾心之知融㑹貫通察于事爲之始已<lb/>
<pb n="22b"/>
　无所疑矣非知幾者能之乎知終終之主行而言故<lb/>
　以終之爲重而凡其所知之理操存乎心術之㣲體<lb/>
　騐乎事爲之實亦莫不各盡其理焉于此有以守之<lb/>
　則見之所行有持乆之功矣非存義者能之乎知之<lb/>
　在先故可與幾守之在後故可與存義眀諸心將以<lb/>
　見其行事之實體于事所以騐其致知之功此知行<lb/>
　並進之學也内外交養而知行並進故以忠信爲主<lb/>
　則能實其善于心而本立矣見于外者則在于修辭<lb/>
<pb n="23a"/>
　立其誠修辭所以見于行事之實而立誠即所以立<lb/>
　其忠信之心所謂修辭非致飾于外正所以立其誠<lb/>
　誠即忠信也苟有忠信之心而无修辭之誠則見于<lb/>
　外者言行不相顧則是忠信无所立矣知至至之忠<lb/>
　信所以進德也所謂至非已至其地也方有求望向<lb/>
　進之意也知終終之修辭立其誠所以居業也謂之<lb/>
　終則行之已至而遂守之勿失也大抵九三之所以<lb/>
　乾乾夕惕者進德修業而已矣忠信修辭立其誠乃<lb/>
<pb n="23b"/>
　進德之事實至之終之乃進修之功夫也吾心唯在<lb/>
　進德修業而已其在上在下豈足爲累哉苟于此而<lb/>
　驕憂焉則日新之功窒矣又何以能乾乾哉然九三<lb/>
　所以能此者亦以其性體剛健居位得正故其進修<lb/>
　之功如此不然則幾者事之㣲義者事之當乂何以<lb/>
　知之明而守之固哉而聖人又豈得而輕與之哉或<lb/>
　曰乾之六爻皆以聖人眀之九三乃以學者之事言<lb/>
　之何哉曰九二之閑邪存誠内外交養也九三之修<lb/>
<pb n="24a"/>
　辭立誠言行相顧也聖人之所以爲聖學者之所以<lb/>
　爲學不出乎此但有安行勉强之異耳大抵聖人之<lb/>
　言无非以身立教不然兢兢業業將何爲哉學者能<lb/>
　以是而觀聖人則爲學之功无頃刻之間斷矣<lb/>
　　蒙謂内外交修而知行並進聖學之始終備矣故<lb/>
　　能不擇地而安之<lb/>
九四曰或躍在淵无咎何謂也子曰上下无常非爲邪<lb/>
也進退无恒非離羣也君子進德修業欲及時也故无<lb/>
<pb n="24b"/>
咎<lb/>
　先儒曰及時二字最宜玩味可以進而不進謂之不<lb/>
　及時可以退而不退謂之失時唯及時爲時中夫九<lb/>
　四居近君之位有君人之德是可以進可以无進之<lb/>
　時也當進而進聖人不至于先時當退而退聖人不<lb/>
　能以後時時乎時乎非體道之深其能及時如此乎<lb/>
　况君子之學非獨成己也将以成物也非獨存道也<lb/>
　將以行道也進修之功在九三則已備矣此則欲及<lb/>
<pb n="25a"/>
　時而進用耳欲及時而未得時雖聖人亦不能无疑<lb/>
　非爲邪枉未在君位還可爲也非離羣類未失其爲臣<lb/>
　也時可以爲而未必位可以進而不遽非體道之深<lb/>
　其孰能與于此然九四之所以能随時進退而无咎<lb/>
　進修之功不可誣也故聖人言九四之欲及時而以<lb/>
　九三之進德修業先之其㫖深矣<lb/>
　　蒙謂道无不在聖人随時以從道時不可失聖人<lb/>
　　體道以順時然則聖人之心果有所倚乎<lb/>
<pb n="25b"/>
九五曰飛龍在天利見大人何謂也子曰同聲相應同<lb/>
氣相求水流濕火就燥雲從龍風從虎聖人作而萬物<lb/>
覩本乎天者親上本乎地者親下則各從其類也<lb/>
　先儒曰夫銅山崩而洛鍾應聲之同也蠶吐絲而商<lb/>
　絃絶氣之同也水就下而流濕火炎上而就燥龍濕<lb/>
　物也聚而成雲虎烈物也嘯而生風是皆无心之感<lb/>
　者也然則聖人作起于上亦何心于萬物之利見我<lb/>
　哉夫子贊易至此而又以本乎天者親上本乎地者<lb/>
<pb n="26a"/>
　親下則各從其類言之以見夫氣機之感人心之召<lb/>
　同一理耳本乎天謂天産之物動物也本乎地謂地<lb/>
　産之物植物也蓋受氣于天者爲動物天體運動而<lb/>
　在上故天産之物亦運動而向上受氣于地者爲植<lb/>
　物地體凝滯而在下故地産之物亦凝滯而向下物<lb/>
　各從其類聖人人類之首故興起于上則人皆見之<lb/>
　也噫感應之妙知道者黙而識之<lb/>
　　蒙謂物類有感召之機而人心同歸向之誠故聖<lb/>
<pb n="26b"/>
　　人即自然之感以明乾之九五如此也<lb/>
上九曰亢龍有悔何謂也子曰貴而无位髙而无民賢<lb/>
人在下位而无輔是以動而有悔也<lb/>
　先儒曰陽爲貴上爲髙孔子曰動之一辭發明爻辭<lb/>
　占外之意然則上九之亢不動而以静守之則雖亢<lb/>
　而悔可无矣<lb/>
　　蒙謂處時之極而无可爲之資故聖人重致其戒<lb/>
　　焉<lb/>
<pb n="27a"/>
潜龍勿用下也見龍在田時舍也終日乾乾行事也或<lb/>
躍在淵自試也飛龍在天上治也亢龍有悔窮之災也<lb/>
乾元用九天下治也<lb/>
　先儒曰此一節以人事眀之也學者須自嘗自試以<lb/>
　觀己力量之進否易曰或躍在淵自試也九三聖學<lb/>
　也九四將進位乎天德猶自試以觀己之力量况學<lb/>
　者乎用九得變通之用故以乾元言之元其終始不<lb/>
　窮者歟<lb/>
<pb n="27b"/>
　　蒙謂聖人之遇時不同而處時亦異故能與天同<lb/>
　　運而无終止之亂也<lb/>
潛龍勿用陽氣潛藏見龍在田天下文明終日乾乾與<lb/>
時偕行或躍在淵乾道乃革飛龍在天乃位乎天德亢<lb/>
龍有悔與時偕極乾元用九乃見天則<lb/>
　先儒曰此一節以天道眀之也然初四三上皆以時<lb/>
　運言獨二五以人事言豈不以二爻各爲一卦之主<lb/>
　而剛健中正之德有非諸爻比哉初白陽氣潜藏而<lb/>
<pb n="28a"/>
　四言乾道乃革所以革潜而躍也三言與時偕行而<lb/>
　上言與時偕極所以變行而極也二言天下文明五<lb/>
　言位乎天德則德稱其位而无以加矣六爻之義實<lb/>
　相終始而用九天則六爻无一非此理也此天道所<lb/>
　以貴于剛而能柔而用九必係于乾元也蓋元亨利<lb/>
　貞文言雖析爲四德而有輕重存焉故乾之一卦所<lb/>
　謂元者凢屢稱之而亨利貞不一二見此元之所以<lb/>
　爲四德先而兼統之也<lb/>
<pb n="28b"/>
　　蒙謂觀聖人之隠顯考時運之始終極而能變天<lb/>
　　之道也<lb/>
乾元者始而亨者也利貞者性情也<lb/>
　　方出而付于物者誠之源各得而藏于己者誠之<lb/>
　　立此健而无息之功一實理之流行也<lb/>
乾始能以羙利利天下不言所利大矣哉<lb/>
　　原萬物之始終固健而无息之功然其所以終始<lb/>
　　萬物者又未嘗有其功也<lb/>
<pb n="29a"/>
　先儒曰此一節前分四德而又合言之也始而亨時<lb/>
　天地之心盡發見在物上故散渙而難見及萬物已<lb/>
　盡歛藏只有天地之心單單著見故云利貞者性情<lb/>
　也乾以一元之氣行于六虛之中始而終終而始析<lb/>
　而四之爲四時合而兩之爲隂陽貫而一之則渾然<lb/>
　一元之氣也故夫子之賛易固嘗以元亨利貞析而<lb/>
　四矣至此又曰乾元者始而亨者也是合元亨爲一<lb/>
　也利貞者性情也是合利貞爲一也雖然猶未離乎<lb/>
<pb n="29b"/>
　二故又曰乾始能以羙利利天下不言所利大矣哉<lb/>
　是就元始中己能以羙利利萬物是亨利己在元字<lb/>
　中而天道之所以利物又歸于不言之妙則貞又在<lb/>
　元字中矣是合四德而爲一也然又論之四德之義<lb/>
　元最重貞次之其生出者元也其歸宿者貞也故元<lb/>
　以始之貞以終之而亨利乃其間功用之過接處是<lb/>
　以聖人既以大哉賛乾之元矣至此又以不言所利<lb/>
　而賛貞之大焉大哉乾乎斯其至矣<lb/>
<pb n="30a"/>
　　蒙謂發育之功機緘之妙雖四德之行實一氣之<lb/>
　　運是其功用又可以小言哉<lb/>
大哉乾乎剛健中正純粹精也六爻發揮旁通情也時<lb/>
乗六龍以御天也雲行雨施天下平也<lb/>
　　聖人深賛夫乾道既極其德之備又盡其說之詳<lb/>
　　聖人體乾道以當天運故能沛天澤以洽民心蓋<lb/>
　　聖人之動即天之運而天之澤即聖人之澤也<lb/>
　先儒曰剛健中正分而言之則四合而言之惟剛故<lb/>
<pb n="30b"/>
　健惟中則无不正矣六爻之所以發揮者此情也德<lb/>
　者固有根于性也情者實用自性中𤼵出者是也聖<lb/>
　人時乘六爻之陽以當天運施之人事變動周流猶<lb/>
　雲行雨施于天地之間物物均平而无不被其澤矣<lb/>
　然夫子甞以大哉賛乾之元矣又以大矣哉賛乾之<lb/>
　貞矣至此獨以大哉乾乎爲言者所以見夫元貞之<lb/>
　大因于乾而剛健中正所以爲元亨利貞歟彖辭既<lb/>
　以雲行雨施言乾之亨而此又以雲行雨施言聖人<lb/>
<pb n="31a"/>
　者蓋言雲行雨施而繼以品物流形者天之功用以<lb/>
　雲行雨施而繼以天下平者聖人之功用猶天也合<lb/>
　而言之則元貞之大不外乎乾而聖人之功用不外<lb/>
　乎天也㫖哉<lb/>
　　蒙謂乾道之大純乎天吾固有以考其說之詳聖<lb/>
　　人之用順乎時吾又有以見其功之溥天道聖人<lb/>
　　果有二致哉<lb/>
君子以成徳為行日可見之行也潜之爲言也隠而未見<lb/>
<pb n="31b"/>
行而未成是以君子弗用也<lb/>
　先儒曰舜之居深山之中與木石居與鹿豕遊時苟<lb/>
　未至則歴山一匹夫耳伊尹之耕于莘之野處畎畆<lb/>
　之中樂堯舜之道位苟未至則萃野一耕叟耳雖有<lb/>
　聖人之德未闡聖人之用自信自樂而已又何心于<lb/>
　人之必我知哉于此之時德之藴于己者苟一毫之<lb/>
　未備則時未得而汲汲于求進善未著而屑屑于求<lb/>
　知又惡能安時處順若此初九在潛隠之中而得爲<lb/>
<pb n="32a"/>
　龍徳者此也<lb/>
　　蒙謂行之著于外者君子固知其可用德之藴于<lb/>
　　己者君子未嘗必其用君子之心何嘗有所倚哉<lb/>
君子學以聚之問以辨之寛以居之仁以行之易曰見<lb/>
龍在田利見大人君德也<lb/>
　先儒曰德者人之所得于天之理雖我之所固有然<lb/>
　未嘗不散在事物之間苟不務學則聞見不博无以<lb/>
　㑹聚衆理而有諸己也學而不問則是非不明无以<lb/>
<pb n="32b"/>
　辨别衆理使之條理不紊而精粗本末或不知所擇<lb/>
　也不寛以居則執德不𢎞而所務者狹故必有㴠養<lb/>
　寛裕之意自莫匪從容中道之妙故張子曰心大則<lb/>
　百物皆通心小則百物皆病必寛以居之則吾之所<lb/>
　以學聚問辨者常見其心為一矣然仁者心之全德<lb/>
　至大而不窮也德至于仁與天同運則有至誠惻怛<lb/>
　之心无作輟不常之患則吾之所居者固非徒大而<lb/>
　无實亦非固守而不化者也蓋聚則雜必有以辨之<lb/>
<pb n="33a"/>
　居則止必有以行之總而言之則學聚問辨寛居期<lb/>
　于仁以行之而已此仁以行之乃學問之極功君子<lb/>
　之成德所以爲九二之大人歟若以九三而通論之<lb/>
　則知至至之所以致知而爲進德者獨不待于學聚<lb/>
　而問辨乎知終終之所以力行而爲存義者獨不在<lb/>
　于寛居而仁行乎然乾之二三固以是論聖人之事<lb/>
　至中庸誠之之目亦曰博學之審問之慎思之眀辨<lb/>
　之篤行之其知行並進之功亦无異于乾之聖人何<lb/>
<pb n="33b"/>
　也善乎朱子有曰聖人亦如是而進德修業學者亦<lb/>
　如是而進德修業但有安行勉强之異耳有志于聖<lb/>
　之學者可不勉于知行並進之學哉<lb/>
　　蒙謂聞見博而智益眀執德𢎞而行益力則德崇<lb/>
　　業廣大人之事偹矣<lb/>
九三重剛而不中上不在天下不在田故乾乾因其時<lb/>
而惕雖危无咎矣<lb/>
　先儒曰三過中四不及中故皆曰不中三之乾乾憂<lb/>
<pb n="34a"/>
　也四之或躍疑也憂疑之至斯无憂疑矣故又皆无<lb/>
　咎<lb/>
　　蒙謂處危之地而能易危以爲安非善處危者不<lb/>
　　足以當之<lb/>
九四重剛而不中上不在天下不在田中不在人故或<lb/>
之或之者疑之也故无咎<lb/>
　先儒曰上不在天未可安其尊也下不在田未可寜<lb/>
　其居也三四俱人位而云中不在人者蓋九三上逺<lb/>
<pb n="34b"/>
　于天下近于地人附于地則三正人位也九四逺于<lb/>
　地而近于天非人所處故云不在人也以下四爻而<lb/>
　並觀之初則未成未見者也二則已成已見矣九三<lb/>
　又成進修之功四則欲及時而進耳蓋卦者事也爻<lb/>
　者事之時也時既不同則處事亦異此爲易之大義<lb/>
　也<lb/>
　　蒙謂處有過之地而終至于无過非善補過者不<lb/>
　　足以當之<lb/>
<pb n="35a"/>
夫大人者與天地合其德與日月合其眀與四時合其<lb/>
序與鬼神合其吉凶<lb/>
　　大人至公而无私故能體道而无違聖人賛易所<lb/>
　　以極言之也<lb/>
先天而天弗違後天而奉天時天且弗違而况于人乎<lb/>
况于鬼神乎<lb/>
　　何先後幽明之間哉<lb/>
　先儒曰與天地合其德謂覆載也與日月合其明謂<lb/>
<pb n="35b"/>
　照臨也與四時合其序謂賞以春夏刑以秋冬之類<lb/>
　也與鬼神合其吉凶福善禍滛之類也先天而天弗<lb/>
　違天合大人也後天而奉天時大人合天也然天地<lb/>
　日月四時鬼神本无心也大人亦何嘗有心以蘄合<lb/>
　哉盡在我之德而已以中正之德居中正之位循其<lb/>
　自然之理而合乎自然之道則天即聖人聖人即天<lb/>
　冝无間矣<lb/>
　　蒙謂道无不在唯无私而順理者爲能體之<lb/>
<pb n="36a"/>
亢之爲言也知進而不知退知存而不知亡知得而不<lb/>
知喪其唯聖人乎知進退存亡而不失其正者其唯聖<lb/>
人乎<lb/>
　先儒曰進退以身言也存亡以位言也得喪以事言<lb/>
　也以此爻言之窮上反下則退矣九變六則亡矣无<lb/>
　民无輔則喪矣此所以亢而有悔也然自亢之為言<lb/>
　則有進退存亡得喪自聖而言則雖有進退存亡而<lb/>
　實无得喪也因時順天而吾无所容心故也所以再<lb/>
<pb n="36b"/>
　言進退存亡而不及得喪者此也夫子賛乾至此而<lb/>
　示人以變通之道其㫖深矣然非聖人之才德而處<lb/>
　此不至于亢而悔也鮮矣冝吾夫子再三感嘆而歸<lb/>
　之聖人也<lb/>
　　蒙謂天運如循環衆人徒守其常而不逹其變聖<lb/>
　　人則知之眀而處之當也<lb/>
䷁<hi>坤下坤上</hi>
坤元亨利牝馬之貞君子有攸往<lb/>
<pb n="37a"/>
　　觀發育之功雖坤道之自然考健順之德亦人道<lb/>
　　之當然也<lb/>
先迷後得主利西南得朋東北䘮朋安貞吉<lb/>
　　體柔順之德雖不離乎隂成化育之功将必從乎<lb/>
　　陽安常而守正坤道之至善者也<lb/>
　先儒曰天地乾坤之形乾坤天地之德乾健也坤順<lb/>
　也陽道常饒隂道常乏乾得以兼坤坤不得以兼乾<lb/>
　唯全元亨二德而貞則牝馬之貞利則利此而已乾<lb/>
<pb n="37b"/>
　爲馬以其健于行也若乾行而坤止則无以共成其<lb/>
　化育之功故坤亦以馬言然乾則爲良馬老馬瘠馬<lb/>
　駁馬坤特爲牝馬而已牝隂類也非牝則不順非馬<lb/>
　則不能應乾牝馬之貞順而健也利牝馬之貞猶歸<lb/>
　妹利幽人之貞巽利武人之貞同人利君子貞明夷<lb/>
　利艱貞家人利女貞皆以一事爲貞非貞德之全也<lb/>
　乾不言所利而坤言所利也西南隂方東北陽方後<lb/>
　天之序也彖辭乃文王所作故其方位本于後天也<lb/>
<pb n="38a"/>
　如易之蹇觧言利西南不利東北既濟言東隣西隣<lb/>
　小過小畜言自我西郊皆後天之易也<lb/>
　　蒙謂即坤道以措諸人事不過一順健之理耳<lb/>
彖曰至哉坤元萬物資生乃順承天<lb/>
　　聖人極言坤道之始物雖付物以形而實未嘗自<lb/>
　　爲也<lb/>
坤厚載物德合无疆<lb/>
　　生物之功與天同其運容物之量與天同其德聖<lb/>
<pb n="38b"/>
　　人所以極賛夫坤之道也蓋地雖付物以形而其<lb/>
　　氣則本乎天坤雖容物以量而其動則應乎乾唯<lb/>
　　其至順而極厚故其功用之廣如此也<lb/>
含𢎞光大品物咸亨<lb/>
　　即其量之廣而眀其用之大故不唯有以生乎物<lb/>
　　而又有以使物遂其生也此按本義說連坤厚至<lb/>
　　此爲義也<lb/>
牝馬地類行地无疆柔順利貞君子攸行<lb/>
<pb n="39a"/>
　　盡坤之道以言其形載之功顯地之象以明其順<lb/>
　　健之德而人兼體之也此按程傳說連含𢎞至此<lb/>
　　爲義也取諸物以眀其順健之象施諸人而法其<lb/>
　　順健之德乃發明坤道之見于人事者如此也此<lb/>
　　按本義說専釋此四句<lb/>
　先儒曰乾以氣始坤以形生氣變而後形生始者氣<lb/>
　之元也生者形之元也乾父坤母之道也彖皆曰元<lb/>
　至哉坤元謂承天之大而无所不至也厚而載物者<lb/>
<pb n="39b"/>
　坤之本體也合而无疆者徃應乎乾也含𢎞坤之體<lb/>
　也光大坤之用也含謂萬物未生之時則包藏于内<lb/>
　光謂萬物之生文華著見于外也𢎞以量言寛裕而<lb/>
　有容也大以體言廣愽而深厚也唯其含之𢎞故无<lb/>
　物不受其形唯其光之大故无物不蒙其利含者光<lb/>
　之本𢎞者大之充也含𢎞坤之量而光大者所以合<lb/>
　乎乾也牝馬地類順也行地无疆健也柔順而能利<lb/>
　貞唯君子行之小人則入于邪而失其正矣<lb/>
<pb n="40a"/>
　　蒙謂聖人賛坤之四德如此然順行而健守者君<lb/>
　　子之道也<lb/>
先迷失道後順得常西南得朋乃與類行東北喪朋乃<lb/>
終有慶安貞之吉應地无疆<lb/>
　先儒曰東北喪朋乃終有慶者所以發明文王言外<lb/>
　之意也地之交乎天臣之事乎君婦之歸乎夫皆䘮<lb/>
　朋之慶也彖言三无疆其言各異德合无疆乾之无<lb/>
　疆也行地无疆坤之无疆也應地无疆君子之无疆<lb/>
<pb n="40b"/>
　也地合天之无疆則地亦无疆矣君子能應地之无<lb/>
　疆則君子亦无疆矣然而乾道在不息坤道在无疆<lb/>
　不息謂運行无窮无疆謂廣大莫禦可久之德自不<lb/>
　息中來可大之業自无疆中來此雖乾坤之别而人<lb/>
　則能體之也<lb/>
　　蒙謂以順爲正所以守其常由本之用所以成其<lb/>
　　功非順行而健守者不足以當之也<lb/>
象曰地勢坤君子以厚德載物<lb/>
<pb n="41a"/>
　先儒曰乾天道也故以氣運而曰行健坤地道故以<lb/>
　形載而曰勢坤地勢順下坤之象也君子體順而法<lb/>
　厚者盖勢不順下无以見地之厚愈下則愈厚君子<lb/>
　法其厚則順可知矣<lb/>
　　䝉謂觀其髙下之相因法其容保之无疆非有至<lb/>
　　順極厚之德不能也<lb/>
初六履霜堅冰至<lb/>
象曰履霜堅冰隂始凝也馴致其道至堅冰也<lb/>
<pb n="41b"/>
　先儒曰坤之初六在姤爲五月卦也一隂始生便有<lb/>
　凝意驗之于物井中之泉已寒矣乾初九小象釋以<lb/>
　陽在下坤初六小象釋以隂始凝聖人欲明九六之<lb/>
　爲隂陽故于乾坤之初言也<lb/>
　　蒙謂隂雖始生而其勢則漸長故聖人謹于㣲也<lb/>
六二直方大不習无不利<lb/>
象曰六二之動直以方也不習无不利地道光也<lb/>
　先儒曰六二坤之主也六爻唯二爲中正唯中故直<lb/>
<pb n="42a"/>
　唯正故方唯直方故大三者形容其徳也或曰直者<lb/>
　發于内而无私曲之謂方者形于外而有定則之謂<lb/>
　非六二之本體乎小象何以動言之曰柔而中靜而<lb/>
　正論其體則然也及其發用則見得所謂直所謂方<lb/>
　處則生物載物之象騐之可知矣故文言曰至柔而<lb/>
　動也剛至靜而德方大傳曰其靜也翕其動也闢雖<lb/>
　曰柔曰靜皆指動處見之繋辭坤作成物而斷之以<lb/>
　簡能乃不習无不利之義乾不言所利以其所利之<lb/>
<pb n="42b"/>
　廣大也坤之不習无不利以其本于自然也任其自然<lb/>
　而物自生不假營為而功自成不習而无不利也故以<lb/>
　地之生物言之匪雕匪琢品彚呈露出于自然其功畢<lb/>
　著此地道所以光也以君子言之乃盛德之發見光明<lb/>
　盛大而不可掩所謂充實而有光輝之謂大也<lb/>
　　䝉謂德无不具而用无不周非六二之中正其能盡<lb/>
　　坤道乎<lb/>
六三含章可貞或從王事无成有終<lb/>
<pb n="43a"/>
象曰含章可貞以時發也或從王事知光大也<lb/>
　先儒曰坤之三五皆隂外陽内故三為含章而五為<lb/>
　文在中也或者不敢自决之辭從者未敢造始之意<lb/>
　有終隂之事陽不足終後代其終者隂也蓋陽知其<lb/>
　始而享其成隂效其法而終其勞含章者坤之靜也<lb/>
　以時發者隂之動也含而不茹終則必吐待時之義<lb/>
　也<lb/>
　　蒙謂始而未嘗顯其用終而未嘗居其功匪知時<lb/>
<pb n="43b"/>
　　而識勢不足以語此也<lb/>
六四括囊无咎无譽<lb/>
象曰括囊无咎慎不害也<lb/>
　先儒曰慎釋括囊義不害釋无咎義<lb/>
　　䝉謂當閉塞之時則慎宻而不出焉可也<lb/>
六五黄裳元吉<lb/>
象曰黄裳元吉文在中也<lb/>
　先儒曰黄象五裳象六黄地之色也裳坤之飾也坤<lb/>
<pb n="44a"/>
　為臣道五為君位是臣之極貴者也以中德通于物<lb/>
　理而守其臣職故云黄裳元吉坤六五之應在乾九<lb/>
　五坤六爻无君位與他卦六爻自為配例不同<lb/>
　　䝉謂文雖盛而不失其中位雖尊而能安乎下處<lb/>
　　順之至善者也<lb/>
上六龍戰于野其血𤣥黄<lb/>
象曰龍戰于野其道窮也<lb/>
　先儒曰主龍而言則知隂不可亢亢則陽必伐之戒<lb/>
<pb n="44b"/>
　隂也以戰而言則知隂不可長長則與陽敵矣戒陽<lb/>
　也以八卦方位言之乾居西北辰則亥也以天之坤<lb/>
　乘地之乾其氣相薄此萬物蟄蔵之時以待隂陽之<lb/>
　定也然曰龍戰則是乾來戰不以坤敵乾也春秋書<lb/>
　王師敗績于茅戎以自敗為文龍戰之義深矣隂極<lb/>
　生陽无一息間斷陽雖生于子實生于亥故程子曰乾<lb/>
　非有戰意過極之隂遇方長之陽必疑于陽故戰聖<lb/>
　人戒堅氷于隂生之初稱龍戰于隂盛之後于消長<lb/>
<pb n="45a"/>
　盛衰之變其示人之意深切而著明矣<lb/>
　　䝉謂隂進既極而亢陽故两敗而俱傷也<lb/>
用六利永貞<lb/>
象曰用六永貞以大終也<lb/>
　先儒曰彖以安貞為吉故用六以永貞為利夫坤德<lb/>
　之能配天者以其乆于貞也貞則大大則隂而陽矣<lb/>
　　䝉謂隂柔既變而陽剛則能常而有終矣<lb/>
文言曰坤至柔而動也剛至靜而德方後得主而有常<lb/>
<pb n="45b"/>
含萬物而化光坤道其順乎承天而時行<lb/>
　先儒曰此一節申彖傳意而言貞利亨元也凡物至<lb/>
　柔則不能有立坤則至柔而能剛凡物至靜則不能<lb/>
　有制坤則至靜而能方坤德剛疑其不能退矣今也<lb/>
　後得主而有常坤德方疑其不能容矣今也含萬物<lb/>
　而化光柔靜言其體方剛言其用此剛也自柔中來<lb/>
　此方也自靜中得非剛何以配乾非方何以象地坤<lb/>
　之四德皆一本于順也故以坤道其順乎終言之剛<lb/>
<pb n="46a"/>
　柔動靜四者以隂陽之大分言之則動而剛者為陽<lb/>
　靜而柔者為隂以互為隂陽者言之則各有剛柔動<lb/>
　靜故繋辭言坤靜翕動闢而說卦言地道柔剛也<lb/>
　　䝉謂聖人重贊夫坤之四德也合而言之不過一<lb/>
　　順健之理爾<lb/>
積善之家必有餘慶積不善之家必有餘殃臣弑其君<lb/>
子弑其父非一朝一夕之故其所由來者漸矣由辨之<lb/>
不早辨也易曰履霜堅氷至蓋言順也<lb/>
<pb n="46b"/>
　先儒曰坤之初即姤之初也坤言履霜堅氷姤言羸<lb/>
　豕孚蹢躅聖人防㣲杜漸之意深矣<lb/>
　　䝉謂善惡之應其始也雖甚㣲而其終也不可禦<lb/>
　　故聖人防患之意貴乎早<lb/>
直其正也方其義也君子敬以直内義以方外敬義立<lb/>
而德不孤直方大不習无不利則不疑其所行也<lb/>
　先儒曰敬以直内是持守工夫義以方外是講學工<lb/>
　夫二者不可以偏廢敬而无義則不知就日用間念<lb/>
<pb n="47a"/>
　慮起處分别公私義利之所以至而决取舎之幾焉<lb/>
　則亦未免于昏憒雜擾而所謂敬者有非其敬矣義<lb/>
　而无敬又有虛驕急廹之病而所謂義者或非其義<lb/>
　矣皆是孤也敬以養其心无一毫私念可以言直矣<lb/>
　由此而發所施各得其當是之謂義蓋敬以直内則<lb/>
　虛自然无非僻之心心敬則内自直内直而外必方<lb/>
　若欲以敬要去直内以義要去方外則非矣敬是持<lb/>
　己之道義便知有是非順理而行敬義夾持只是一<lb/>
<pb n="47b"/>
　事又謂義自敬中出二事不可駢合為一者蓋論初<lb/>
　下工夫時須先盡得敬以直内然後能義以方外及<lb/>
　到工夫熟後敬便有義義便有敬大抵有敬无義則<lb/>
　无用有義无敬則无本敬主于中義形于外二者俱<lb/>
　到便可進坤六二地位也故不習无不利有所習而<lb/>
　後利則利止于所習矣然不曰正以直内而曰敬以<lb/>
　直内者正指卦德而言敬則不失其正指人心而言<lb/>
　也乾九二言誠坤六二言敬乾坤之别也誠敬之學<lb/>
<pb n="48a"/>
　起于此乾九二言仁坤六二言義隂陽之辨也仁義<lb/>
　之用原于此<lb/>
　　䝉謂存于中者无非天理之自然制于外者无非<lb/>
　　人事之當然則内外夾持而義理周徧矣<lb/>
隂雖有羙含之以從王事弗敢成也地道也妻道也臣<lb/>
道也地道无成而代有終也<lb/>
　先儒曰三視四為得時故或從王事而不為括囊視<lb/>
　五為未得位故含羙而不為羙之至地道妻道臣道<lb/>
<pb n="48b"/>
　以類而推之又總而歸之地道妻之從夫妻之地道<lb/>
　也臣之從君臣之地道也陽无十故无後隂无一故<lb/>
　无首代其終者地十也<lb/>
　　䝉謂藴内羙而不居其功乃隂道之當然也<lb/>
天地變化草木蕃天地閉賢人隱易曰括囊无咎无譽<lb/>
蓋言謹也<lb/>
　先儒曰坤純隂之卦也故初六隂生有履霜之戒六<lb/>
　四重隂有天地閉之象天地間不過一氣爾言草木<lb/>
<pb n="49a"/>
　蕃則賢人盛矣舉小以見大也言賢人隠則萬物不<lb/>
　得遂其性矣舉大以見小也<lb/>
　　䝉謂居近君之位而无相得之義則卷其道而黙<lb/>
　　其知可也<lb/>
君子黄中通理正位居體羙在其中而暢于四支發于<lb/>
事業羙之至也<lb/>
　先儒曰黄中謂有中和渾厚之羙通理謂有融暢貫<lb/>
　通之妙正位謂正其居之位守其分而不過順乎則<lb/>
<pb n="49b"/>
　而不違也居體謂明乎坤之體處順而无倡處靜而<lb/>
　不作也二五皆中二居内卦之中方就工夫處說故<lb/>
　其發見于外者不過曰所行而已五居外卦之中乃<lb/>
　就成功處說故能施于外而形于事業也<lb/>
　　䝉謂守中而居下者得夫隂之當由内而達外者<lb/>
　　極其德之盛此六五所以為坤道之善也<lb/>
隂疑于陽必戰為其嫌于无陽也故稱龍焉猶未離其<lb/>
類也故稱血焉夫𤣥黄者天地之雜也天𤣥而地黄<lb/>
<pb n="50a"/>
　先儒曰易初言履霜堅氷志其長也上言龍戰于野<lb/>
　著其窮也聖人抑隂之意㣲矣陽生于小雪之後是<lb/>
　純坤之月有伏乾矣<lb/>
　　䝉謂隂雖盛極而敵陽然亦適足以自傷也<lb/>
</p>
<p>
</p>
  </div>
</body>
</text>
</TEI>