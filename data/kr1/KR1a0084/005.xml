<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>易精藴大義卷五</head>
    <p>
<pb n="1a"/>
欽定四庫全書<lb/>
　易精藴大義卷五　　　　　元　解蒙　撰<lb/>
下經一<hi>咸至蹇</hi>
䷞<hi>艮下兌上</hi>
咸亨利貞取女吉<lb/>
　先儒曰乾坤萬物之首咸恒人倫之原故上經乾坤<lb/>
　以二老對立下經咸恒以少長合體咸二少相交夫<lb/>
　婦之始也所以論一時交感之情故以男下女為象<lb/>
<pb n="1b"/>
　男先於女婚姻之道成矣恒二長相成夫婦之終也<lb/>
　所以論萬世處家之道故以男尊女卑為象女下於<lb/>
　男居室之倫正矣或曰卦以二少二長相承者不有<lb/>
　損益乎曰損二少而男不下女咸感之義微矣益二<lb/>
　長而女不下男恒久之道悖矣此下經所以不首損<lb/>
　益而首咸恒也<lb/>
　　蒙謂感有必通之理然必得其正而後有以盡人<lb/>
　　道之常聖人示人之意精矣<lb/>
<pb n="2a"/>
彖曰咸感也柔上而剛下二氣感應以相與止而説男<lb/>
下女是以亨利貞取女吉也<lb/>
　　因隂陽相求之理明男女交感之情感有必通之<lb/>
　　道而不可以失其正也<lb/>
天地感而萬物化生聖人感人心而天下和平觀其所<lb/>
感而天地萬物之情可見矣<lb/>
　　氣化感而萬類亨道化合而萬民理感通之妙唯<lb/>
　　知道者為能識之<lb/>
<pb n="2b"/>
　先儒曰咸者感也所以感者心也无心不能感故咸<lb/>
　加心而為感有心不能咸故感去心而為咸同也惟<lb/>
　无容心於感然後无所不感聖人以咸名卦而彖以<lb/>
　感釋之互明其㫖也二氣感應以相與山澤通氣也<lb/>
　不言山澤者言山澤則不見相與之義故以二氣言<lb/>
　之觀恒言雷風相與則知二氣相與之為山澤也感<lb/>
　應者咸感之義也相與者咸皆之義也止而說合二<lb/>
　徳言也止而不說則窒說而不止則流不窒不流貞<lb/>
<pb n="3a"/>
　也少男下於少女男先而女後亦貞也夫君尊而臣<lb/>
　卑夫唱而婦和上天下地理之常也然上地下天則<lb/>
　為泰以男下女則為咸蓋交感之道必上者為先而<lb/>
　後下者應也人徒見人心感而天下和平而不知各<lb/>
　有所感蓋聖人巍然在上百姓林然在下須是看觀<lb/>
　其所感一句聖人論咸只言天地萬物之情而不言<lb/>
　聖人人心之情蓋天地萬物之相感未始有心而真<lb/>
　情自不能不感兆人為萬物之靈聖人旣以心感心<lb/>
<pb n="3b"/>
　焉有不得其情哉言人心則情不必論也<lb/>
　　蒙謂即天道之感以明人道之感唯得其理之正<lb/>
　　而後見其情之通也<lb/>
象曰山上有澤咸君子以虚受人<lb/>
　先儒曰山高澤下以勢言之則實相傾故山下有澤<lb/>
　為損以氣言之則實相通故山上有澤為咸山澤之<lb/>
　所以通其不以形為異也夫山上有澤其中必虚虚<lb/>
　則山澤之氣通而感應之理以生君子觀虚而能感<lb/>
<pb n="4a"/>
　之象而以虚受人人之一心其寂然不動感而遂通<lb/>
　者虚故也虛則无我无思无為不將不迎故雖充塞<lb/>
　无外而未嘗有物應接萬變而未嘗有心苟以私意<lb/>
　實之則先入者為主而感應之機窒雖有至者皆捍<lb/>
　之而不受矣故山必虚則能受澤心以虚則能受人<lb/>
　　蒙謂觀二氣之相與明一心之妙用其要皆以虚<lb/>
　　而通也<lb/>
初六咸其拇<lb/>
<pb n="4b"/>
象曰咸其拇志在外也<lb/>
　先儒曰卦以男女婚姻為象周公專以六爻取人身<lb/>
　為象初與心應四以心感而初以足行不曰足而曰<lb/>
　拇者以隂居下欲進未能也<lb/>
　　蒙謂感於事事初而未能通故其象如此也<lb/>
六二咸其腓凶居吉<lb/>
象曰雖凶居吉順不害也<lb/>
　　蒙謂為臣之道不妄動而有求能居正以自守則<lb/>
<pb n="5a"/>
　　不違於理矣<lb/>
九三咸其股執其隨往吝<lb/>
象曰咸其股亦不處也志在隨人所執下也<lb/>
　　蒙謂陽剛无特立之操其志不足尚也<lb/>
九四貞吉悔亡憧憧往來朋從爾思<lb/>
象曰貞吉悔亡未感害也憧憧往來未光大也<lb/>
　先儒曰以身言之咸其心之地也天地聖人之所感<lb/>
　者皆此理有心則拘矣故不言心然四雖不言心而<lb/>
<pb n="5b"/>
　四之憧憧實有心也有心之感不能咸故獨不言咸<lb/>
　蓋貞則靜靜則虚虚則一則其求也无迎其往也无<lb/>
　將既應之後猶未應之初也靜亦定動亦定寂也未<lb/>
　嘗不感感也未嘗不寂何憧憧之有故明道有言天<lb/>
　地之常以其心普萬物而无心聖人之常以其情順<lb/>
　萬事而无情此光大之極則也<lb/>
九五咸其脢无悔<lb/>
象曰咸其脢志末也<lb/>
<pb n="6a"/>
　先儒曰咸卦六爻不能盡全卦之義猶同人六爻同<lb/>
　至郊而不能同至于野也蓋咸之在卦咸之全也而<lb/>
　咸之在爻咸之初也大抵咸之為道動不離乎靜靜<lb/>
　不廢于動體用同源其感通之機實有至理寓乎其<lb/>
　間彼拇之進腓之動股之隨心之憧頰舌之滕皆累<lb/>
　于動者也而感物之道在乎靜焉豈貴于動乎若夫<lb/>
　脢與心背可謂得心之感矣然又靜而不能動非感<lb/>
　而无不應者此咸之六爻所以不足盡咸也不然則<lb/>
<pb n="6b"/>
　夫子之于繋辭論六爻何以斷之曰智者觀其彖辭<lb/>
　則思過半矣<lb/>
　　蒙謂聖人言感天下之道當背私心蓋因五之不<lb/>
　　足而為之戒也<lb/>
上六咸其輔頰舌<lb/>
象曰咸其輔頰舌滕口說也<lb/>
　先儒曰易道取諸身唯艮咸二卦為詳而其終特異<lb/>
　者豈非以咸終於說而艮終於止歟周子有曰吉凶<lb/>
<pb n="7a"/>
　悔吝生乎動者也感物而動者咸也故咸之六爻吉<lb/>
　凶悔吝之辭備焉<lb/>
　　蒙謂感物而不由乎誠又惡能感物哉<lb/>
䷟<hi>㢲下震上</hi>
恒亨无咎利貞利有攸往<lb/>
　先儒曰恒與貞是本領底字亨无咎利有攸往是功<lb/>
　用底字子思得此為中庸貞者中之體利有攸往者<lb/>
　中之用而恒即庸也恒有二義有不易之恒有不已<lb/>
<pb n="7b"/>
　之恒利貞者不易之恒利有攸往者不已之恒利貞<lb/>
　者體常也利有攸往者盡變也不能體常者不可與<lb/>
　盡變不能盡變者不可以體常天地聖人所以能恒<lb/>
　者以其能盡變也故恒之道必合二者言之倚于一<lb/>
　偏則非常矣<lb/>
　　蒙謂人能恒于可恒之道則不唯不失其恒而又<lb/>
　　能不泥于恒矣<lb/>
彖曰恒久也剛上而柔下雷風相與巽而動剛柔皆應<lb/>
<pb n="8a"/>
恒<lb/>
　　分有定勢相須動不違而位相應此四者所以為<lb/>
　　恒也<lb/>
恒亨无咎利貞久于其道也天地之道恒久而不已也<lb/>
利有攸往終則有始也<lb/>
　　盡人道之恒以合天道之恒斯能不滯于恒矣<lb/>
日月得天而能久照四時變化而能久成聖人久于其<lb/>
道而天下化成觀其所恒而天地萬物之情可見矣<lb/>
<pb n="8b"/>
　　于造化之運因其功之溥而見其理之恒于聖人<lb/>
　　之治即其理之恒而見其功之溥非知道者孰能<lb/>
　　識之<lb/>
　先儒曰剛尊柔卑以二體言定分之恒也雷動風發<lb/>
　以二象言變化之恒也巽而動以二體之徳言理之<lb/>
　恒也剛柔皆應以六爻之象言物之恒也此四者皆<lb/>
　可久之道孔子釋恒之義也久于其道而不已者恒<lb/>
　之體利有攸往終則有始者恒之用體用一理也不<lb/>
<pb n="9a"/>
　明乎體用者皆偏也先言天地之道恒久不已利有<lb/>
　攸往終則有始次言日月四時造化之迹聖人之用<lb/>
　方見所恒處日月四時天地所以為恒也故以其化<lb/>
　而見其常久于其道聖人所以體其常也故以其常而<lb/>
　見其化泛觀天地日月之往來隂陽之代謝百穀草<lb/>
　木之榮悴與夫民生之日用飲食其相循于无窮者<lb/>
　皆常之功用也故曰天地萬物之情可見矣蓋天下<lb/>
　之理唯久而不變然後見其真情也夫子於咸恒二<lb/>
<pb n="9b"/>
　卦即男女一端推而極之至于天地聖人之道既曰<lb/>
　所恒又曰情者所恒體也情其用也朱子曰性只一<lb/>
　箇物事情却多端或起或滅然本體常靜用處常動<lb/>
　而不失其貞便見得所恒處所恒二字最可玩識得<lb/>
　天地萬物之情昭然矣<lb/>
　　蒙謂人能體夫常而不泥夫常則天地聖人之功<lb/>
　　用不外是矣<lb/>
象曰雷風恒君子以立不易方<lb/>
<pb n="10a"/>
　先儒曰天下之震動莫如雷風常人則改其常度矣<lb/>
　於此之時視之如平日然後可見胸中之有常故雷<lb/>
　風非有常之物而係之恒其語通變者以恒為主歟<lb/>
　彖言終始變化者恒之用所以久而不窮象言以立<lb/>
　不易方者恒之體所以久而不變<lb/>
　　蒙謂觀物之相與有常而知身之所處有常非精<lb/>
　　于觀象者不能也<lb/>
初六浚恒貞凶无攸利<lb/>
<pb n="10b"/>
象曰浚恒之凶始求深也<lb/>
　先儒曰由浚而深其深必久始而遽深其壞亦遽<lb/>
　　蒙謂知守常而不知變勢无自而可也<lb/>
九二悔亡<lb/>
象曰九二悔亡能久中也<lb/>
　先儒曰大壯九二解初六及此爻皆不著其所以然<lb/>
　蓋以六爻唯此為最善然亦不過悔亡而已于以見<lb/>
　恒道之難盡也諸爻欲蹈乎常而反失乎恒非失乎<lb/>
<pb n="11a"/>
　恒也乃失乎中也道无不常也无不中也在處之何<lb/>
　如耳以是知可久者恒之道而中者又可久之道也<lb/>
　捨中以求常抑末矣此九二所以悔亡由久于理之<lb/>
　中也觀此則可以知時中之義子思之中庸其本此<lb/>
　歟<lb/>
　　蒙謂處於非常之地而能不失其常非體常者不<lb/>
　　足以當之<lb/>
九三不恒其徳或承之羞<lb/>
<pb n="11b"/>
象曰不恒其徳无所容也<lb/>
　先儒曰恒之道在乎中而已九二非正而居中故悔<lb/>
　亡九三得正而不中故至于无容也<lb/>
　　蒙謂處可常之地而猶失其常則无徃而不失其<lb/>
　　常矣<lb/>
九四田无禽<lb/>
象曰久非其位安得禽也<lb/>
　先儒曰居得其正而不居正者九三是也居失其位<lb/>
<pb n="12a"/>
　而久居者九四是也故三或承之羞而四田无禽也<lb/>
　　蒙謂非常處之地而處之常故雖久而无功也葢<lb/>
　　常非可貴常而得其所乃為貴也<lb/>
六五恒其徳貞婦人吉夫子凶<lb/>
象曰婦人貞吉從一而終也夫子制義從婦凶也<lb/>
　先儒曰恒九四之才與二同而位異故四之爻不如<lb/>
　二之久六五之位與二同而才異故五之柔中又不<lb/>
　如二之剛中也<lb/>
<pb n="12b"/>
　　蒙謂能守其常而不能制變乃從人之道非率人<lb/>
　　之道也故其事雖一而其效則殊<lb/>
上六振恒凶<lb/>
象曰振恒在上大无功也<lb/>
　先儒曰在下以入為恒浚恒也在上以動為恒非不<lb/>
　可以深也始而求深終而振動非可久之道也故凶<lb/>
　　蒙謂居常之極而變常乃不常之人也又何為而<lb/>
　　可哉<lb/>
<pb n="13a"/>
䷠<hi>艮下乾上</hi>
遯亨小利貞<lb/>
　先儒曰遯亨為君子計也小利貞為小人計也蓋隂<lb/>
　長之時君子以遯為亨小人以貞為利又孰知為小<lb/>
　人計所以為君子計哉或曰三隂長而為否五隂盛<lb/>
　而為剥君子猶居其間二隂始生何為遯哉殊不知<lb/>
　否隂已盛則隂終窮若以否剥而後去則无及矣大<lb/>
　抵易於隂長之卦常欲使之循理于陽消之卦常欲<lb/>
<pb n="13b"/>
　使之知幾戒堅氷于寒泉之初繫金柅于隂萌之際<lb/>
　今二隂為遯則亂形已兆見幾君子宜早為之計也<lb/>
　聖人設卦以遯名豈非防微杜漸之意哉<lb/>
　　蒙謂君子雖欲全身以伸道未嘗不欲得時以行<lb/>
　　道故聖人設兩辭以明之<lb/>
彖曰遯亨遯而亨也剛當位而應與時行也小利貞浸<lb/>
而長也遯之時義大矣哉<lb/>
　先儒曰遯而亨言遯乃所為亨也蓋二隂漸進猶未<lb/>
<pb n="14a"/>
　盛也勢尚可為君子皆全身而去非所望也聖賢處<lb/>
　亂世當亂形未見正當維持危行遜言以漸而正之<lb/>
　不害于遯也故曰小利貞或曰遯之時義何以謂之<lb/>
　大曰于遯有以見君子不能忘天下之心也遯以乾<lb/>
　艮成卦明乎乾體則可以達天徳知天命明乎艮體<lb/>
　則可以達行止之宜識進退之節乾非終潛而有可<lb/>
　潛可見之時艮非終止而有時止時行之義仕止久<lb/>
　速以天自處此所為大也于斯時也君子俯就則屈<lb/>
<pb n="14b"/>
　已道急退則忘天下故雖二隂浸長君子愛君深而<lb/>
　憂民切尚欲有為以安生民定社稷非處遯之時而<lb/>
　識遯之義者不能也臨彖曰剛浸而長遯彖不言柔<lb/>
　浸而長者蓋剛長可言也柔長不可言也易變體不<lb/>
　同以一卦言之二隂在下小人也四陽在上君子也<lb/>
　此以勢論五為君子二為小人本不相應以爻言之<lb/>
　五居中當位與二為正應此以理論二居中是輔九<lb/>
　五為治之臣也易變動不居固如此<lb/>
<pb n="15a"/>
　　蒙謂君子之居亂世雖欲全身以伸道然苟有可<lb/>
　　為之機則必致其力焉蓋久速无常唯當夫理而<lb/>
　　已<lb/>
象曰天下有山遯君子以逺小人不惡而嚴<lb/>
　先儒曰天非有心與山較髙下也而山之于天自有<lb/>
　不可侵不可及之勢也山雖陵乎天而天實覆冐之<lb/>
　山雖屹立而不能犯乎天也其曰天下有山則天非<lb/>
　汝去也汝自不吾及也故君子用之以待小人不惡<lb/>
<pb n="15b"/>
　則无怨而嚴則不慢優柔和易之中而有凌厲難近<lb/>
　者存寛緩容納之内而有屏棄自逺者寄蓋君子於<lb/>
　小人絶之以不絶乃所以深絶之猶王者之於荒服<lb/>
　治之以不治乃所以深治之也<lb/>
　　蒙謂在下者雖不陵乎上而在上者有以全其尊<lb/>
　　則雖無忤于物而亦不拘于物矣<lb/>
初六遯尾厲勿用有攸往<lb/>
象曰遯尾之厲不往何災也<lb/>
<pb n="16a"/>
　先儒曰初處不可以去可以不去者也古之人仕亂<lb/>
　世而不去者位卑故也<lb/>
　　蒙謂既不能先事以避難不若靜處以免難也<lb/>
六二執之用黄牛之革莫之勝說<lb/>
象曰執用黄牛固志也<lb/>
　先儒曰遯之初二雖隂柔小人然總論一卦之意則<lb/>
　皆主君子如否之初六曰拔茅貞吉是也<lb/>
　　蒙謂二能以中順之道結其君則雖在相違之時<lb/>
<pb n="16b"/>
　　而有相得之義矣<lb/>
九三係遯有疾厲畜臣妾吉<lb/>
象曰係遯之厲有疾憊也畜臣妾吉不可大事也<lb/>
　　蒙謂以係戀之私恩尚不能免乎遯之危又焉能<lb/>
　　濟乎用之大哉<lb/>
九四好遯君子吉小人否<lb/>
象曰君子好遯小人否也<lb/>
　先儒曰九四以上其遯皆美以上剛健而能先也小<lb/>
<pb n="17a"/>
　人之分以四剛柔相半故也九之剛勝便為君子四<lb/>
　之隂勝便為小人<lb/>
　　蒙謂不溺於所愛而能㫁以義乃以道制欲者也<lb/>
　　非以人從欲者也<lb/>
九五嘉遯貞吉<lb/>
象曰嘉遯貞吉以正志也<lb/>
　先儒曰遯乃小人用事之時為九五者當遯之將及<lb/>
　在正志而已苟志不先正小人投隙而進矣必至于<lb/>
<pb n="17b"/>
　變亂其所守豈大人之遯哉五言正志與二言固志<lb/>
　意同<lb/>
　　蒙謂人能以中正而處遯則其心之所守者正矣<lb/>
上九肥遯无不利<lb/>
象曰肥遯无不利无所疑也<lb/>
　先儒曰下三爻艮也故欲遯而或止上三爻乾也宜<lb/>
　其勇于遯<lb/>
　　蒙謂以陽剛之才而處乎事之外則其進退綽綽<lb/>
<pb n="18a"/>
　　然矣<lb/>
䷡<hi>乾下震上</hi>
大壯利貞<lb/>
彖曰大壯大者壯也剛以動故壯大壯利貞大者正也<lb/>
正大而天地之情可見矣<lb/>
象曰雷在天上大壯君子以非禮弗履<lb/>
初九壯于趾征凶有孚<lb/>
象曰壯于趾其孚窮也<lb/>
<pb n="18b"/>
九二貞吉<lb/>
象曰九二貞吉以中也<lb/>
九三小人用壯君子用罔貞厲羝羊觸藩羸其角<lb/>
象曰小人用壯君子罔也<lb/>
九四貞吉悔亡藩決不羸壯于大輿之輹<lb/>
象曰藩決不羸尚往也<lb/>
六五喪羊于易无悔<lb/>
象曰喪羊于易位不當也<lb/>
<pb n="19a"/>
上六羝羊觸藩不能退不能遂无攸利艱則吉<lb/>
象曰不能退不能遂不詳也艱則吉咎不長也<lb/>
䷢<hi>坤下離上</hi>
晉康侯用錫馬蕃庶晝日三接<lb/>
　先儒曰康侯二字當玩味常人之情徒以受君之寵<lb/>
　居君之位為盛而不知惟康侯足以為盛夫王之於<lb/>
　臣一命錫爵再命錫服三命錫以車馬今曰錫馬其<lb/>
　禮重矣大行人公之禮三享三問三勞今曰三接其<lb/>
<pb n="19b"/>
　意勤矣苟非有安民之功又何以膺人君之寵哉<lb/>
　　蒙謂當明盛之時而成治安之功宜其多受寵賜<lb/>
　　而顯被親禮也<lb/>
彖曰晉進也明出地上順而麗乎大明柔進而上行是<lb/>
以康侯用錫馬蕃庶晝日三接也<lb/>
　先儒曰麗乎大明得所麗矣得其所麗者以其順也<lb/>
　順而不逆禮故不失君臣之道進而上行得其進矣<lb/>
　得其所進者以其柔也柔不干時故不犯上下之分<lb/>
<pb n="20a"/>
　如是雖盛而奚亢焉蓋君臣之間惟降志以相從則<lb/>
　治可日彰徳可日明若在下者方命在上者驕亢則<lb/>
　治與徳俱退矣惟是上柔順以接下所以有親厚之禮<lb/>
　下柔順以輔上所以成治安之功而為晉之盛也故<lb/>
　柔順二字最當玩味晉以柔為體以順為用曰柔曰<lb/>
　順外晉之義<lb/>
　　蒙謂世道方進而未已君臣相得而益彰故下有<lb/>
　　安民之功而上有尊賢之禮也<lb/>
<pb n="20b"/>
象曰明出地上晉君子以自昭明徳<lb/>
　先儒曰人之一心其明如日擴而充之亦日之明也<lb/>
　晉之自昭明徳致知之學也乾之自彊不息力行之<lb/>
　學也乾曰自彊晉曰自昭天行日進誰使之哉<lb/>
　　蒙謂晉徳之功與日俱新當決其機之在我而後<lb/>
　　可也<lb/>
初六晉如摧如貞吉罔孚裕无咎<lb/>
象曰晉如摧如獨行正也裕无咎未受命也<lb/>
<pb n="21a"/>
　先儒曰爻不正故戒以貞坤體寛故誨以裕摧如在<lb/>
　彼吾不可以不正罔孚在上吾不可以不裕<lb/>
　　蒙謂事之在外者无所營理之在我者无所失此<lb/>
　　在下始進之道也<lb/>
六二晉如愁如貞吉受兹介福于其王母<lb/>
象曰受兹介福以中正也<lb/>
　先儒曰爻因其愁而勉之以守正象目其福而歸之<lb/>
　以中正蓋人以中正自處未有不因愁而獲福者故<lb/>
<pb n="21b"/>
　曰易之道義配禍福<lb/>
　　蒙謂人之進能不失其正始雖難於進終必獲乎<lb/>
　　福<lb/>
六三衆允悔亡<lb/>
象曰衆允之志上行也<lb/>
九四晉如鼫鼠貞厲<lb/>
象曰鼫鼠貞厲位不當也<lb/>
六五悔亡失得勿恤往吉无不利<lb/>
<pb n="22a"/>
象曰失得勿恤往有慶也<lb/>
上九晉其角維用伐邑厲吉无咎貞吝<lb/>
象曰維用伐邑道未光也<lb/>
䷣<hi>離下坤上</hi>
明夷利艱貞<lb/>
　先儒曰明盛之時君子守正易明傷之時君子守正<lb/>
　難故曰利艱貞也易于諸爻噬嗑之九四泰大畜之<lb/>
　九三曰利艱貞蓋一爻之中不幸而遇艱難之象則<lb/>
<pb n="22b"/>
　以艱貞之辭戒之未有一卦全體以艱貞為義者此<lb/>
　蓋覩明入地中知君子明傷為可懼而危辭以戒之<lb/>
　其商之末世乎文王抱明徳于躬而處紂之時深感<lb/>
　此象故託意以為後世戒抑以自警也<lb/>
　　蒙謂人能艱難以守正則雖晦其明而未嘗息其<lb/>
　　明也<lb/>
彖曰明入地中明夷内文明而外柔順以蒙大難文王<lb/>
以之利艱貞晦其明也内難而能正其志箕子以之<lb/>
<pb n="23a"/>
　先儒曰晉明乎外明夷明乎内晉以順用其明明夷<lb/>
　以順保其明内文明則不失已而詭隨外柔順則不<lb/>
　逆時以干禍内文明則外自然柔順非韜光晦彩之<lb/>
　謂也當患難之時則艱守正道所以為晦其明非和<lb/>
　光同塵之謂也文王盡全卦之義故以二體言箕子<lb/>
　盡六五之義故以一爻言大難以文王一身關係天<lb/>
　下言内難以箕子一身關係宗社言<lb/>
　　蒙謂遭世道之變而不失天理之常非仁聖者不<lb/>
<pb n="23b"/>
　　能也<lb/>
象曰明入地中明夷君子以莅衆用晦而明<lb/>
　先儒曰明入地中明未嘗息也故用晦而明乃君子<lb/>
　養明之道不有虞淵之入焉有𤾉谷之明此藏明用<lb/>
　晦反得其明也<lb/>
　　蒙謂君子觀夫象既外晦而内明故以臨乎人不<lb/>
　　過察而傷明<lb/>
初九明夷于飛垂其翼君子于行三日不食有攸往主<lb/>
<pb n="24a"/>
人有言<lb/>
象曰君子于行義不食也<lb/>
　先儒曰主人謂在朝者去者為客則居者為主人此<lb/>
　所謂君子所為衆人固不識也<lb/>
　　蒙謂于見傷之始而去之速非知之明而勇於義<lb/>
　　者不能也<lb/>
六二明夷夷于左股用拯馬壯吉<lb/>
象曰六二之吉順以則也<lb/>
<pb n="24b"/>
　先儒曰初傷于翼所傷猶淺二傷及股則害于行矣<lb/>
　二之所以疾去者非為避患以求安乃順其法則義<lb/>
　所當去也以柔居中故順而有則<lb/>
　　蒙謂傷未深而救之速非二之善處安能保其吉<lb/>
　　哉<lb/>
九三明夷于南狩得其大首不可疾貞<lb/>
象曰南狩之志乃大得也<lb/>
　先儒曰所謂南狩之志乃大得者蓋有湯武之志然<lb/>
<pb n="25a"/>
　後大得順天命應人心也无湯武之志則暴也豈大<lb/>
　得哉<lb/>
　　蒙謂欲知聖人能為非常之事當知聖人有安斯<lb/>
　　世之心予于明夷之三見之矣<lb/>
六四入于左腹獲明夷之心于出門庭<lb/>
象曰入于左腹獲心意也<lb/>
　先儒曰微子帝乙之元子紂之庶兄也知其君不可<lb/>
　以圖存也又知商之不復興也事之不可諌而争也<lb/>
<pb n="25b"/>
　其留也无救于宗祀之滅其去也猶可以存十一于<lb/>
　千百也故曰獲明夷之心象曰獲心意者其謂微子<lb/>
　之去乎<lb/>
　　蒙謂邪臣之事暗君也必先有以得乎君之心而<lb/>
　　後有以行乎已之志<lb/>
六五箕子之明夷利貞<lb/>
象曰箕子之貞明不可息也<lb/>
　先儒曰箕子之明可晦而不可息也自常情觀之箕<lb/>
<pb n="26a"/>
　子甘心處于奴莫不謂其明已滅殊不知暗中自有<lb/>
　正處蓋箕子雖處暗弱之時甘心為奴而箕子自靖<lb/>
　自獻于先王一念之正初未嘗息也<lb/>
　　蒙謂大人之處患難也外雖晦其明而内常保其<lb/>
　　明非箕子其孰能之<lb/>
上六不明晦初登于天後入于地<lb/>
象曰初登于天照四國也後入于地失則也<lb/>
　先儒曰以卦言則傷離之明者在坤以爻言則傷五<lb/>
<pb n="26b"/>
　之明者在上各不同也五上為天有登天象坤地至<lb/>
　上方成又有入地象<lb/>
　　蒙謂以无徳而居高位始既傷人之明終必自傷<lb/>
　　其明也<lb/>
䷤<hi>離下㢲上</hi>
家人利女貞<lb/>
　先儒曰六二居内卦之内旣中且正又長女居上中<lb/>
　女居下皆女貞也而家人之道亦當先女貞六爻剛<lb/>
<pb n="27a"/>
　柔皆當位所以為家道之善有吉無凶若以人言之<lb/>
　則舜之刑于二女文王之刑于寡妻二南正始之道<lb/>
　始以后妃之徳則女貞者家道之本也<lb/>
　　蒙謂治家先正乎内則餘可從而理矣<lb/>
彖曰家人女正位乎内男正位乎外男女正天地之大<lb/>
義也<lb/>
　　禮别而分定人道與天地並也<lb/>
家人有嚴君焉父母之謂也<lb/>
<pb n="27b"/>
　　欲盡乎齊家之道必本乎保家之主家人之二五<lb/>
　　當之矣<lb/>
父父子子兄兄弟弟夫夫婦婦而家道正正家而天下<lb/>
定矣<lb/>
　　為治之道本于内而形于外故家齊于上而教成<lb/>
　　于下矣<lb/>
　先儒曰人道與天地並而為三易以人道明天地之<lb/>
　道故男女咸感以見天地之情夫婦恒久以見四時<lb/>
<pb n="28a"/>
　之運而家人歸妹又即男女以見天地之大義蓋天<lb/>
　地之道先于男女夫婦見之故曰有天地然後有萬<lb/>
　物有萬物然後有男女有男女然後有夫婦有夫婦<lb/>
　然後有父子自源而徂流舉末而知本也文王之彖<lb/>
　只言利女貞風化之原家道之始也孔子釋彖推本<lb/>
　風化之始在乎男女正位乎内外家人有嚴君以下<lb/>
　總論父子兄弟夫婦无一而不盡其道風化所形家<lb/>
　道之成也古今言正家者莫如周有王季為之父大<lb/>
<pb n="28b"/>
　任為之母文王武王為之子太姒邑姜為之婦周公<lb/>
　為之弟孰非盡道者關雎麟趾之化其一家之推耳<lb/>
　　蒙謂天人无二理治化同一機故善言天者必有<lb/>
　　騐于人欲治國者必先齊其家此聖人因家人之<lb/>
　　道而推言之也<lb/>
象曰風自火出家人君子以言有物而行有恒<lb/>
　先儒曰風自火出自然有由内及外之象故火既熾<lb/>
　則不患風不生徳既盛則不患家不化然又當看風<lb/>
<pb n="29a"/>
　火是甚氣勢君子之于言行必見善明用心剛如風<lb/>
　益疾如火益烈然後言立行修而身正矣如風雷益<lb/>
　亦是此意<lb/>
　　蒙謂觀由内及外之象而得修身正家之道吾于<lb/>
　　易之家人知之矣<lb/>
初九閑有家悔亡<lb/>
象曰閑有家志未變也<lb/>
　先儒曰九者剛之象閑之之道也初者始之象閑之<lb/>
<pb n="29b"/>
　之時也志變而後治之家凟而後嚴之則有悔矣<lb/>
　　蒙謂正倫理而不傷恩義非以剛明之才居家人<lb/>
　　之始者不能也<lb/>
六二无攸遂在中饋貞吉<lb/>
象曰六二之吉順以巽也<lb/>
　先儒曰无所遂事者順也貞吉者以順為正者也爻<lb/>
　言貞吉象言順巽婦道盡在是矣貞而不順則有晨<lb/>
　鳴之咎順而不貞則有見金之嫌<lb/>
<pb n="30a"/>
　　蒙謂事无專制而居有常職女之正位乎内者也<lb/>
九三家人嗃嗃悔厲吉婦子嘻嘻終吝<lb/>
象曰家人嗃嗃未失也婦子嘻嘻失家節也<lb/>
　先儒曰以陽處剛過乎嚴者也處下體之上為一家<lb/>
　之長者也行與其慢寧過乎恭家與其凟寧過乎嚴<lb/>
　　蒙謂治家之道寧過乎嚴而无失于縱故聖人因<lb/>
　　論三之才而設治家之戒也<lb/>
六四富家大吉<lb/>
<pb n="30b"/>
象曰富家大吉順在位也<lb/>
　先儒曰治家之道以剛正威嚴為上戒在于柔順故<lb/>
　家初三五皆吉上九威如終吉二四柔也于治家无<lb/>
　取故二卑巽柔順乃婦人之正非男子所宜也四巽<lb/>
　體而順在位保家者也非治家者也易以富貴對言<lb/>
　則陽貴隂富以貧富對言則陽富隂貧以貴賤對言<lb/>
　則陽貴隂賤以善惡對言則陽善隂惡<lb/>
　　蒙謂居得其正而處之安保家之主也<lb/>
<pb n="31a"/>
九五王假有家勿恤吉<lb/>
象曰王假有家交相愛也<lb/>
　先儒曰閑有家則閑之于其始假有家則假之于其<lb/>
　終詩云刑于寡妻至于兄弟以御于家邦中庸曰无<lb/>
　憂者其惟文王乎此爻當之矣故三代之主正心誠<lb/>
　意修乎閨門之内不下席而天下治何所憂哉<lb/>
　　蒙謂人倫之道得則風化之原立然非内外各得<lb/>
　　其正又安能致心化而誠合哉<lb/>
<pb n="31b"/>
上九有孚威如終吉<lb/>
象曰威如之吉反身之謂也<lb/>
　先儒曰初閑上威治家人之道始終貴乎嚴也嘻嘻終<lb/>
　吝則威如終吉亦其理也反覆卦爻中正男女以其<lb/>
　義正夫婦父子兄弟以其道旣曰正又曰嚴又曰順<lb/>
　旣曰愛又曰孚又曰威夫嚴正與順並行信威與愛<lb/>
　兼用家人之道盡矣天地之義僃矣<lb/>
　　蒙謂保家之終故當有以信乎人尤當有以嚴乎<lb/>
<pb n="32a"/>
　　已蓋修身乃齊家之則故聖人于家人終言之<lb/>
䷥<hi>兌下離上</hi>
睽小事吉<lb/>
彖曰睽火動而上澤動而下二女同居其志不同行說<lb/>
而麗乎明柔進而上行得中而應乎剛是以小事吉天<lb/>
地睽而其事同也男女睽而其志通也萬物睽而其事<lb/>
類也睽之時用大矣哉<lb/>
象曰上火下澤睽君子以同而異<lb/>
<pb n="32b"/>
初九悔亡喪馬勿逐自復見惡人无咎<lb/>
象曰見惡人以辟咎也<lb/>
九二遇主于巷无咎<lb/>
象曰遇主于巷未失道也<lb/>
六三見輿曳其牛掣其人天且劓无初有終<lb/>
象曰見輿曳位不當也无初有終遇剛也<lb/>
九四睽孤遇元夫交孚厲无咎<lb/>
象曰交孚无咎志行也<lb/>
<pb n="33a"/>
六五悔亡厥宗噬膚往何咎<lb/>
象曰厥宗噬膚往有慶也<lb/>
上九睽孤見豕負塗載鬼一車先張之弧後說之弧匪<lb/>
宼婚媾往遇雨則吉<lb/>
象曰遇雨之吉羣疑亡也<lb/>
䷦<hi>艮下坎上</hi>
蹇利西南不利東北利見大人貞吉<lb/>
彖曰蹇難也險在前也見險而能止知矣哉蹇利西南<lb/>
<pb n="33b"/>
往得中也不利東北其道窮也利見大人往有功也當<lb/>
位貞吉以正邦也蹇之時用大矣哉<lb/>
象曰山上有水蹇君子以反身修徳<lb/>
初六往蹇來譽<lb/>
象曰往蹇來譽宜待也<lb/>
六二王臣蹇蹇匪躬之故<lb/>
象曰王臣蹇蹇終无尤也<lb/>
九三徃蹇來反<lb/>
<pb n="34a"/>
象曰往蹇來反内喜之也<lb/>
六四往蹇來連<lb/>
象曰往蹇來連當位實也<lb/>
九五大蹇朋來<lb/>
象曰大蹇朋來以中節也<lb/>
上六往蹇來碩吉利見大人<lb/>
象曰往蹇來碩志在内也利見大人以從貴也<lb/>
</p>
<p>
</p>
  </div>
</body>
</text>
</TEI>