<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>春秋集傳詳說卷二十八</head>
    <p>
<pb n="1a"/>
欽定四庫全書<lb/>
　春秋集傳詳說卷二十八　宋　家鉉翁　撰<lb/>
　　　定公下<hi>敬王十九年晉定十一年</hi>
九年春王正月<lb/>
夏四月戊申鄭伯蠆卒<lb/>
得寳玉大弓<lb/>
　寳玉大弓者魯公受之成王以有魯國是之謂分器<lb/>
　前此季氏逐君取之以為己之私有其志在於簒而<lb/>
<pb n="1b"/>
　已矣今天奪其魄身既殞而家臣亂於内寳玉大弓<lb/>
　乃得歸於公府春秋書竊於前書得於後著季氏可<lb/>
　翦而國之大權將復歸於公是以拳拳書之喜之也<lb/>
六月葬鄭獻公<lb/>
秋齊侯衛侯次于五氏<lb/>
　五氏晉地也齊衞伐晉次于五氏書次不書伐不與<lb/>
　之以伐也陳止齋謂外㑹書次自厥貉以來未之有<lb/>
　也於是再見何中國無霸也齊衞伐晉則其不書伐<lb/>
<pb n="2a"/>
　何春秋重絶晉也愚謂厥貉之次楚莊窺中國也五<lb/>
　氏之次齊景圖繼霸也其書次若同而所以為次則<lb/>
　異荆楚之窺中國與霸國子孫之圖繼霸不可同日<lb/>
　語也然春秋所以譏意蓋有在晉徳既衰中夏莫與<lb/>
　主盟春秋固幸齊桓子孫猶克自振庶幾託以討賊<lb/>
　之事今焉後其所先伐晉次于五氏又伐晉次于垂<lb/>
　葭睨晉國之衰而欲掩有其霸業霸業在家而不在<lb/>
　晉也是故不書伐而書次非以諸侯不當叛晉即齊<lb/>
<pb n="2b"/>
　而重絶於晉也背盟即楚是之謂叛去晉即齊奚其<lb/>
　為叛晉自平公舉中國霸權而遜之於楚春秋固已<lb/>
　無望於晉今晉益不競諸侯各擇所從從齊不猶愈<lb/>
　於從楚乎使景公能修桓公之業攘楚尊周救災恤<lb/>
　患惟義是與則中國所頼春秋方將與之五氏之次<lb/>
　可與厥貉之次同日語乎自是再次皆譏也<lb/>
秦伯卒<lb/>
冬葬秦哀公<lb/>
<pb n="3a"/>
十年春王三月及齊平<lb/>
夏公㑹齊侯于夾谷公至自夾谷<lb/>
　昭七年暨齊平叔孫婼如齊涖盟暨者齊欲之非魯<lb/>
　志也此書及齊平公㑹齊侯于夾谷魯欲之而求之<lb/>
　於齊也書暨書及抑揚襃貶之所繋也自襄昭以來<lb/>
　季氏外交晉卿以遂其犯上專國之計定八年猶為<lb/>
　晉侵齊者再今未三嵗忽及齊平此亦季氏以便其<lb/>
　私非為魯國忠計也是時陽虎謀去季氏事不克奔<lb/>
<pb n="3b"/>
　齊請兵以伐魯將以除季氏季斯以是懼汲汲解仇<lb/>
　於齊為此㑹以紓目前之禍亦以晉定無能有為舎<lb/>
　而去之耳威福在晉則屈節以事晉利害在齊則背<lb/>
　約而從齊此春秋所惡故書及齊平以卑之觀前日<lb/>
　之暨平見今日及平之為譏矣是行公親㑹齊侯于<lb/>
　夾谷齊人窺見魯之内有所迫急於得平反以是肆<lb/>
　暴犂彌之姦萊夷之刼良以是故耳使非吾聖人相<lb/>
　禮動容貌出辭氣有以格齊人之强暴則定公幾不<lb/>
<pb n="4a"/>
　獲免而魯之危甚矣以地至危之也<lb/>
晉趙鞅帥師圍衞<lb/>
　七年衞始叛晉為沙之盟八年晉士鞅侵鄭遂侵衞<lb/>
　衞侯復欲與晉為盟趙鞅不善撫納乃使賤者盟以<lb/>
　辱之衞侯怒遂絶晉而即齊九年偕齊侯為五氏之<lb/>
　次伐晉夷儀固恥也晉不能治齊而圍衞以報愈貽<lb/>
　誚於諸侯而叛者自是益衆書圍不書伐不與其伐<lb/>
　也<lb/>
<pb n="4b"/>
齊人來歸鄆讙龜隂田<lb/>
　此汶陽田魯舊疆也成二年晉人命齊以歸之魯書<lb/>
　取汶陽者是也其後晉人使韓穿來言復以與齊魯<lb/>
　不之與也故昭公之出齊人取鄆居公末年鄆潰齊<lb/>
　人因而取之定七年齊以讙陽闗歸魯為陽虎所據<lb/>
　虎敗地復歸齊及是齊人以歸然汶陽之壤甚闊僖<lb/>
　公以賜季氏為采邑者又在此外也春秋書歸疆見<lb/>
　之書法者前後毎不同齊人歸我濟西田也<hi>宣十</hi>取汶<lb/>
<pb n="5a"/>
　陽田也<hi>成二</hi>取邾田自漷水也<hi>襄十九</hi>齊人來歸鄆讙龜<lb/>
　隂田也<hi>定十</hi>齊人歸讙及闡田也<hi>哀八</hi>經凡五見取汶陽<lb/>
　取漷水歸疆也書取不書歸以其仗大國而得歸是<lb/>
　故書取歸濟西歸讙及闡歸疆也言歸不言來歸以<lb/>
　其請之而後得非彼自以歸也惟鄆讙龜隂之歸書<lb/>
　齊人來歸言齊人自以故疆來歸非假兵力智計而<lb/>
　得之是之謂自歸視其他歸疆有不得同也嗚呼聖<lb/>
　人道化所感强暴為之革心有莫知其然而然者左<lb/>
<pb n="5b"/>
　傳所載兹無還之對陋矣雖然聖道功用豈止若是<lb/>
　而已哉故必有堯舜湯武之君而後能得臯稷伊吕<lb/>
　之佐周室既衰諸侯皆庸夫妄人復脅制於强悍不<lb/>
　軌之卿族是豈聖人行道之時而功化因事而見者<lb/>
　惟夾谷之㑹與魯疆之歸耳學者讀春秋至是可以<lb/>
　信聖人之道不為空言儒者之學非無實用特患乎<lb/>
　克拓有所未至耳夫豈申韓鞅斯以刑名法術刼制<lb/>
　天下强人以必從而謂之治效者哉<lb/>
<pb n="6a"/>
叔孫州仇仲孫何忌帥師圍郈<lb/>
秋叔孫州仇仲孫何忌帥師圍郈<lb/>
　郈叔孫氏之邑也公若為之宰州仇以私怨殺之公<lb/>
　若之黨侯犯據郈而叛既而以邑奔齊齊人受侯犯<lb/>
　而以郈歸之魯前既歸汶陽此復歸郈此聖人道化<lb/>
　之所感不然齊何有於叔孫哉或曰郈之叛叔孫其<lb/>
　得謂之叛乎曰此實以邑叛也若南蒯陽虎始皆以<lb/>
　公室為辭其後事不成或以邑叛或以盜終而其心<lb/>
<pb n="6b"/>
　跡乃著與郈之叛差不同耳<lb/>
宋樂大心出奔曹<lb/>
宋公子地出奔陳<lb/>
　春秋每於一國之事而再三書者深致意焉耳自此<lb/>
　兩年間書宋事凡五見而大夫公子母弟奔者三罪<lb/>
　皆累於上春秋所以責景公也樂大心宋之舊臣本<lb/>
　無大罪樂溷譖焉宋景不察而遽逐之以豎子之讒<lb/>
　逐一大夫罪累上一也公子地有馬公取之與嬖臣<lb/>
<pb n="7a"/>
　向魋地怒扶魋公怒地奔以嬖臣之故翦其公族罪<lb/>
　累上二也公弟辰母弟也為地請留而公不許辰怒<lb/>
　率仲佗石彄俱奔其意亦欲君之留之而公復不為<lb/>
　止以嬖臣而奔母弟罪累上三也奔者固皆有罪而<lb/>
　宋景所以待其大夫公族母弟者抑亦少恩甚矣君<lb/>
　人者人倫風化之所自出己居其厚猶恐其薄居其<lb/>
　薄無所往而非薄宋公以嬖臣豎子之故使其母弟<lb/>
　公族一朝俱奔考其事過皆在公是故春秋始終備<lb/>
<pb n="7b"/>
　書之不加貶斥而義自見矣至於辰與地之本罪則<lb/>
　於下文見之皆以叛書<lb/>
冬齊侯衞侯鄭游速㑹于安甫<lb/>
　前此齊與鄭衞盟于鹹盟于沙矣今而三國復共為<lb/>
　此㑹無所憚於晉矣前此魯受命於晉而以兵加衞<lb/>
　今而受盟夾谷棄晉不復顧矣然而諸侯雖散於晉<lb/>
　而不復能翕然並合於齊晉雖衰而齊亦卒不能霸<lb/>
　無人焉爾若其有人率諸侯奨王室救災恤患為桓<lb/>
<pb n="8a"/>
　公之所為是亦桓公而已矣惜哉有其機而無其志<lb/>
叔孫州仇如齊<lb/>
宋公之弟辰暨仲佗石彄出奔陳<lb/>
　國君之母弟奔而書弟其例不一或譏兄之不友或<lb/>
　譏弟之不弟今宋公之弟暨仲佗石彄出奔陳則譏<lb/>
　宋公之不友辰之不弟而仲佗石彄以人臣而私事<lb/>
　母弟又春秋之所深責也公子地以嬖魋之故為禮<lb/>
　而奔辰為之請止宋公弗聼辰怒亦奔辰於君為母<lb/>
<pb n="8b"/>
　弟地則衆公子也辰以地故而自絶於其兄己為不<lb/>
　可而又率仲佗石彄與之偕行仲佗石彄身為卿佐<lb/>
　有君不事而與母弟俱奔兄不友弟不悌臣不忠是<lb/>
　皆名敎之罪人此一書而並貶者也或曰魯宣之母<lb/>
　弟叔肸衞獻之母弟鱄宋景之母弟辰或奔或否而<lb/>
　其事有相類者於辰也亦何誅曰否叔肸不義宣公<lb/>
　之簒弑不食其禄亦不棄其親春秋所深與也鱄以<lb/>
　獻公失信於甯殖報徳以刑怒而奔終身不向衞國<lb/>
<pb n="9a"/>
　而坐春秋義之而不深責也若辰者以一朝之忿棄<lb/>
　其君兄與亂臣為伍春秋所誅是故以叛書可與肸<lb/>
　鱄同日語乎<lb/>
十有一年春宋公之弟辰及仲佗石彄公子地自陳入<lb/>
于蕭以叛<lb/>
　自入春秋母弟之為亂者鄭叔段其首也春秋書克<lb/>
　段而不以弟書此書弟書叛何也曰此春秋用法輕<lb/>
　重之權衡也段據京以叛志在於簒不言弟絶之於<lb/>
<pb n="9b"/>
　天倫所以誅也辰之出也非有不軌之謀直憤激不<lb/>
　平而出故其罪下於段仍書公弟然所以書叛為其<lb/>
　結黨而入據邑以叛實叛也前書暨此書及暨者不<lb/>
　得已之辭及者從之者也得已而不已者也劉氏曰<lb/>
　事君者可貧可賤可殺而不可使為亂<lb/>
夏四月<lb/>
秋宋樂大心自曹入于蕭<lb/>
　辰為首惡而仲佗石彄公子地樂大心其從也春秋<lb/>
<pb n="10a"/>
　於辰之奔也書暨仲佗石彄出奔至其入蕭也書及<lb/>
　仲佗石彄公子地自陳入蕭以叛嚴首惡之誅逭脅<lb/>
　從之戮也又繼書樂大心自曹入于蕭而不書叛叛<lb/>
　非樂大心之始謀其罪又下於彼三人觀乎此見春<lb/>
　秋用法絲銖無爽必有是罪而後加之以是刑彼意<lb/>
　誅云者非春秋垂法之㫖也<lb/>
冬及鄭平叔還如鄭涖盟<lb/>
　六年以晉命侵鄭取匡此及鄭平以解前日之怨故<lb/>
<pb n="10b"/>
　傳曰始叛晉也自文公之霸魯事晉惟其常中間雖<lb/>
　即楚即齊而不敢顯然與晉絶去年及齊平今又及<lb/>
　鄭平既背晉不得不樹黨以自固焉耳或曰晉必不<lb/>
　可畔乎曰否惟義所在而已季氏昭公之賊晉大夫<lb/>
　季氏之死黨定公者親昭公之弟絶晉而誅季氏定<lb/>
　公之所得為也前也不能絶之而卑躬以事之今而<lb/>
　絶之以利害為向背者也是故有譏前書及齊平此<lb/>
　書及鄭平及云者魯欲之也<lb/>
<pb n="11a"/>
十有二年春薛伯定卒<lb/>
夏葬薛襄公<lb/>
叔孫州仇帥師墮郈<lb/>
　公羊傳曰孔子行乎季孫三月不違曰家不藏甲邑<lb/>
　無百雉之城於是帥師墮郈墮費而左傳乃云仲由<lb/>
　為季氏宰將墮三都於是叔孫氏墮郈季氏墮費成<lb/>
　不克墮如左傳所言則墮三都者强家之所欲家臣<lb/>
　據邑以叛大夫不能制故墮其城之過制者以塞絶<lb/>
<pb n="11b"/>
　亂源本不出於夫子之意郈費之所以墮以公山不<lb/>
　狃侯犯故耳成之不克墮孟氏猶欲為自保計是以<lb/>
　攻之不克夫大都耦國古人所戒公羊所謂家不藏<lb/>
　甲邑無百雉之城者先王之制也始城費城郈强族<lb/>
　所以抗其君今墮郈墮費强族所以自去其疾蓋費<lb/>
　郈有叛者故二氏假君命以墮之而成之守者猶事<lb/>
　孟氏而不替故何忌猶不受命非吾聖人所欲墮也<lb/>
　若聖化所感固有不待兵而從者夫豈不克墮而遂<lb/>
<pb n="12a"/>
　已乎<lb/>
衞公孟彄帥師伐曹<lb/>
　晉為盟主衞石買伐曹曹人愬于晉晉人執石買而<lb/>
　討焉此盟主之所宜為也今齊以盟主自居衞公孟<lb/>
　彄再以師伐曹齊人不敢問則何以盟主為哉此及<lb/>
　十三年再書衞彄伐曹著中國之無盟主非獨責衞<lb/>
　亦以責齊也<lb/>
季孫斯仲孫何忌帥師墮費<hi>義見上墮郈</hi>
<pb n="12b"/>
秋大雩<lb/>
冬十月癸亥公㑹齊侯盟于黄<lb/>
　前年㑹齊侯夾谷今復為此盟皆强家所欲為也前<lb/>
　日倚晉大夫為外援以抗其君今晉政不綱外侮交<lb/>
　至舎而從齊猶懼齊之來伐是以為此盟也先是陽<lb/>
　虎奔齊勸齊侯以兵加魯其意實在季氏齊未能用<lb/>
　侯犯復繼往焉故强家者以是懼專意從齊甫盟于<lb/>
　夾谷又盟于黄使乗絡繹而不以為繁為是故耳使<lb/>
<pb n="13a"/>
　齊景公能因虎犯公山之釁奉辭以討季氏為魯國<lb/>
　去有年之蟊賊猶為義舉足以大服人心而景志不<lb/>
　在逺姑藉以市恩强家不惟不能討又從而養成之<lb/>
　嗚呼齊之景魯之定其無以大相逺乎<lb/>
十有一月丙寅朔日有食之<lb/>
公至自黄<lb/>
十有二月公圍成公至自圍成<lb/>
　成魯之邑也非若外國圍之不能下而遂釋之也魯<lb/>
<pb n="13b"/>
　墮三都郈費已從命成獨負固而未服致其君自將<lb/>
　臨之卒不受令而止此皆何忌之所為是之謂叛其<lb/>
　可已乎書公圍成公至自圍成内叛而不能討何以<lb/>
　為國若定者亦擁虚位而已矣<lb/>
十有三年春齊侯衛侯次于垂葭<lb/>
　齊衛次于五氏次于垂葭案傳皆以伐晉春秋惟書<lb/>
　次而不書伐不與其伐也非謂晉不可伐也晉既失<lb/>
　霸則凡中國諸侯能舉方伯連帥之事者皆可以修<lb/>
<pb n="14a"/>
　明霸業號召天下初不必求之於晉也為景公者當<lb/>
　請命于周而徧告于諸侯之國曰晉比嵗多故夏盟<lb/>
　無主諸侯强吞弱大併小弗問臣逐君下陵上弗恤<lb/>
　夷狄滅同盟之國視非己責弗救諸夏罔所依憑吾<lb/>
　承王命將攘楚遏亂以修方伯連帥之職辭直而義<lb/>
　壯孰不我從乃今日㑹某明日盟某又明日次于某<lb/>
　其末也復悉力以救晉大夫之叛者愈行而愈陋欲<lb/>
　以圖霸豈不難哉<lb/>
<pb n="14b"/>
夏築蛇淵囿<lb/>
大蒐于比蒲<lb/>
　蒐軍政也魯自宿意如盜竊兵柄舉國中丘甸卒乗<lb/>
　皆為己之私有昭公不能君以是故也今意如死陽<lb/>
　虎繼亂三家之勢少戢正魯君可以有為之日而定<lb/>
　公庸且弱苟安目前而不能為魯國深長慮兵柄可<lb/>
　收而不能收政權仍在季氏公室自是遂卑無復興<lb/>
　起之望矣亂在内而不能討日蒐何益哉書大蒐所<lb/>
<pb n="15a"/>
　以貶也<lb/>
衞公孟彄帥師伐曹<lb/>
秋晉趙鞅入于晉陽以叛<lb/>
冬晉荀寅士吉射入于朝歌以叛<lb/>
晉趙鞅歸于晉<lb/>
　人臣不忌其君未有不終於為亂者也晉大夫不忌<lb/>
　其君為日久矣衞孫林父逐君晉大夫從而羽翼之<lb/>
　魯季氏逐君晉大夫又從而羽翼之羽翼他人之亂<lb/>
<pb n="15b"/>
　臣者皆有欲為亂之心也而其君冥然無所悟一聼<lb/>
　其所為及是而三卿俱叛夫豈一夕之故哉趙鞅專<lb/>
　殺荀寅士吉射擅興其罪不同所以不忌其君則同<lb/>
　也鞅挾晉陽之甲將以内向此叛也寅吉射據朝歌<lb/>
　外交齊狄以抗其君亦叛也鞅之交在内故不旋踵<lb/>
　而得入寅吉射之交在外故事危而難成春秋於入<lb/>
　晉陽入朝歌皆以叛書惟其公也荀躒韓不信魏曼<lb/>
　多黨趙鞅為之請復惡寅吉射攻而去之各私其私<lb/>
<pb n="16a"/>
　也春秋先書鞅叛繼書鞅歸言已叛之人非所得歸<lb/>
　而歸也非謂鞅無罪而歸之於晉也公羊子乃曰鞅<lb/>
　取晉陽之甲欲以誅君側之惡人夫鞅與寅吉射均<lb/>
　為有罪均皆當討而云取晉陽之甲欲以除君側之<lb/>
　惡此因鞅歸而立為此義其誤甚矣○吕東萊曰春<lb/>
　秋之世大義不明據城以要其君者皆叛也臧武仲<lb/>
　以防求為後于魯則亦叛而已矣此論太過夫以魚<lb/>
　石欒盈之據邑而春秋猶不加以叛之罪臧武仲豈<lb/>
<pb n="16b"/>
　欲叛者邪夫子只言其要君要君之罪與叛不同春<lb/>
　秋豈妄加人以罪乎諸儒求經之過恐失本㫖<lb/>
薛弑其君比<lb/>
　三傳不言其所以弑之故以書法而言與晉弑厲公<lb/>
　州蒲之例同州蒲之弑衆弑之也薛弑其君當視州<lb/>
　蒲之例泰山孫氏謂以國弑者言舉國之人皆可誅<lb/>
　此求經之過耳儒者辨理未詳立論失中其流弊將<lb/>
　如秦漢之用法一人為非流毒一州一道者非獨法<lb/>
<pb n="17a"/>
　家之罪亦學者用意刻深有以濟其為惡不可不謹<lb/>
　也<lb/>
十有四年春衞公叔戍來奔衞趙陽出奔宋<lb/>
　左傳謂公叔戍將去夫人之黨夫人愬之曰戍將為<lb/>
　亂衞侯逐戍併其黨故趙陽奔宋北宫結來奔夫人<lb/>
　南子也衛靈不君南子不婦比而為惡亦既稔矣公<lb/>
　叔戍以宗國之老起而正之乃戍之所得為而非戍<lb/>
　之所能為也人臣欲正其君者必先自正其身其身<lb/>
<pb n="17b"/>
　既正而後可以格君心之非而措之於善今戍也怙<lb/>
　冨而驕素無國中之譽乃欲以正君自任事不濟而<lb/>
　速禍宜也春秋書三大夫之奔所以著衞亂之所從<lb/>
　始<lb/>
二月辛巳楚公子結陳公孫佗人帥師滅頓以頓子牂<lb/>
歸<lb/>
　楚為中國患百有餘年至是始戢諸侯無從楚者而<lb/>
　陳之從之不替怙惡愈堅頓本楚之與國嘗與夏盟<lb/>
<pb n="18a"/>
　召陵之㑹頓子在焉其不屈於楚正也陳以盛徳之<lb/>
　後當荆楚既衰猶比而從之不釋真無人心者矣春<lb/>
　秋書楚結陳佗連兵滅國誅楚而罪陳也凡國亡不<lb/>
　能死而見執者皆名<lb/>
夏衛北宫結來奔<hi>義見前公叔來奔</hi>
五月於越敗吳于檇李<hi>公作醉里</hi>
　越書於越卑之也吳雖用夷禮而太伯之後且有攘<lb/>
　楚之功春秋於柏舉之戰固嘗襃之矣越以楚故襲<lb/>
<pb n="18b"/>
　吳而入之吳不能竟攘楚之功者越議其後耳是故<lb/>
　昭十三年始書越至定五年入吳而書於越賤其為<lb/>
　楚用也或曰柏舉之戰吳固爵矣今其敗而以國書<lb/>
　何歟曰勝而驕驕而敗敗而遂亡是故夷之耳<lb/>
吳子光卒<lb/>
　此闔廬也敗于檇李傷而死子夫差立厲志復讎使<lb/>
　人立於庭苟出入必謂己曰夫差而忘越王之殺而<lb/>
　父乎則對曰唯不敢忘三年乃報越夫以闔廬為父<lb/>
<pb n="19a"/>
　而夫差為子皆有英才俊識足以當大任太伯之後<lb/>
　其將興矣而安於固陋不能登進忠賢崇尚周禮倐<lb/>
　興而乍偃惜哉<lb/>
公㑹齊侯衞侯于牽<hi>義併見㑹于洮</hi>
公至自㑹<lb/>
秋齊侯宋公㑹于洮<lb/>
　自齊景規霸衞鄭魯既與之同盟宋猶未忍絶晉至<lb/>
　是始及齊為此㑹蓋始從於齊也左傳謂于洮于牽<lb/>
<pb n="19b"/>
　之二㑹皆謀救范中行若爾齊宋魯衞相率而預於<lb/>
　亂者也春秋初年諸侯連兵助亂而不以為恥及桓<lb/>
　公之霸明分義以示天下此風自是頓革今齊景欲<lb/>
　纘成乃祖之霸業而率三國之君往輔人之叛者彼<lb/>
　三國之君㝠然與之俱而不知黨叛輔逆之為不可<lb/>
　世道至是一變春秋降為戰國景公亦有責焉聨書<lb/>
　二㑹皆貶也<lb/>
天王使石尚來歸脤<lb/>
<pb n="20a"/>
　公羊謂石尚天子之士是故以名書愚以為譏也齊<lb/>
　桓之霸也襄王使宰孔賜之胙曰天子有事于文武<lb/>
　使孔賜伯舅胙此殊禮也嘗施之于葵丘之㑹自是<lb/>
　以來諸侯非有大功不受此賜定公受位于賊臣不<lb/>
　以王命立其罪當討周室衰亂不能正辟則已而天<lb/>
　子遽遣使以脤來歸以襄王所以寵桓公者而施之<lb/>
　魯定彼以何徳而應受此賜乎若謂每祭必歸則為<lb/>
　常禮春秋何以書此以王寵濫加而特書以譏之耳<lb/>
<pb n="20b"/>
　是故王使以名見<lb/>
衞世子蒯瞶出奔宋<lb/>
　左傳載蒯瞶謀殺夫人南子事不克而奔劉氏權衡<lb/>
　曰蒯瞶雖不善謀安有此事哉且殺夫人蒯瞶獨得<lb/>
　全乎蓋蒯瞶聞野人之歌將以告之于君夫人懼其<lb/>
　斥己之短因太子來朝啼而走曰太子將殺余靈公<lb/>
　惑於南子之譖不為之辨以是逐太子此其真也又<lb/>
　蒯瞶奔宋宋南子之家也蒯瞶負殺南子之名而其<lb/>
<pb n="21a"/>
　奔也又入其家此必不然愚少讀左傳即有疑於此<lb/>
　後見劉公權衡乃知前輩已有是言蓋靈公夫人雖<lb/>
　淫亂不道初不聞動揺家嫡如驪女宋芮之所為彼<lb/>
　蒯瞶縱强愚無知亦豈有以道路不根之語挾刃入<lb/>
　宫蹈必死無赦之罪如傳者之所云乎蓋蒯也欲以<lb/>
　野外所聞為其君告而輕淺不善為謀反為夫人所<lb/>
　先以是而逐春秋不去其世子之號以是故耳○自<lb/>
　入春秋衛國再亂始以宣公納伋妻終以靈公溺南<lb/>
<pb n="21b"/>
　氏綱淪法斁内憂外患相乗而起以是知一身一家<lb/>
　一國理亂脉絡相為流通聖賢六經所以垂戒殆非<lb/>
　虚語春秋先書三大夫之奔至是遂書大子逐衞亂<lb/>
　已成而靈公猶不悟其後子據國而抗其父臣稱兵<lb/>
　以伐其君大亂幾亡可不懼哉可不戒哉<lb/>
衞公孟彄出奔鄭<lb/>
宋公之弟辰自蕭來奔<hi>義見前</hi>
大蒐于比蒲<lb/>
<pb n="22a"/>
邾子來㑹公<lb/>
　髙郵孫氏曰比蒲之蒐未還而邾子來㑹公是知蒐<lb/>
　者公也不書公政在三桓也棠魚郎狩地逺則譏政<lb/>
　自公出故皆書公自昭之紅蒐政在三桓蒐田之禮<lb/>
　雖公自行而政之所出實由三桓故皆曰大蒐而不<lb/>
　曰公所以見公之不得為政而大夫專也此說甚善<lb/>
　公在國中國人惟知有季氏公在軍中士卒惟知有<lb/>
　三家定之不能君亦甚矣春秋不書公實有深意<lb/>
<pb n="22b"/>
城莒父及霄<lb/>
　城兩邑譏勞民與城諸及鄆同例蒐之後繼之以城<lb/>
　皆譏也魯國之禍在三家而不在敵國是時三家少<lb/>
　戢為定公者當復軍制之舊以丘甸卒乗歸之公室<lb/>
　而魯無事矣而乃懷賊臣立己之私恩撫機而不能<lb/>
　斷國之大權仍在季氏蒐何益哉城何益哉哀公不<lb/>
　沒於魯定實為之<lb/>
　　附見是嵗無冬闕文耳何休云是嵗孔子以大司<lb/>
<pb n="23a"/>
　　寇攝相事齊人饋女樂孔子去不書冬者貶也又<lb/>
　　曰冬隂也臣之象也去冬以見無臣道此休等牽<lb/>
　　合之說聖人豈以去位之故缺冬不書乎缺文何<lb/>
　　疑<lb/>
十有五年春王正月邾子來朝<lb/>
　邾魯不相為下有自來矣今中國無霸諸侯擅兵魯<lb/>
　之强家且將不利於邾故邾子以去年來㑹為未成<lb/>
　禮此復來朝未幾奔魯之喪其卑屈抑亦甚矣而哀<lb/>
<pb n="23b"/>
　二年季氏卒興師夷其國春秋備書之責魯也<lb/>
鼷鼠食郊牛牛死改卜牛<hi>義見僖三十一年</hi>
二月辛丑楚子滅胡以胡子豹歸<lb/>
　召陵之㑹頓胡之君皆在曰以侵楚也是後楚有吳<lb/>
　患不能報去年滅頓今年滅胡所以報召陵之恥蓋<lb/>
　不能報之於中國而吞噬小國以快其宿憾春秋之<lb/>
　書之閔之也正如江黄二國慕中國而來從其後楚<lb/>
　人加之以兵霸者坐視其急而莫之救後先皆亡春<lb/>
<pb n="24a"/>
　秋以是而責齊晉今胡頓以從於伐楚後先見滅春<lb/>
　秋閔而書之晉既衰亂不足責矣胡氏惑於左傳之<lb/>
　浮辭乃謂胡子實有自取滅亡之罪故楚子書爵胡<lb/>
　子書名安有滅人之國而無貶而更爵之者乎爵之<lb/>
　目其人也胡子不能死難是故名<lb/>
夏五月辛亥郊<hi>義見僖三十一年</hi>
壬申公薨于髙寢<lb/>
　當定公之世聖人道化既行於魯國未幾去之謂定<lb/>
<pb n="24b"/>
　公而不知聖人則夾谷之相儒效宣昭自是而為司<lb/>
　寇攝相事若將舉魯國而聼之者卒之去而公不留<lb/>
　行是孰使然哉聖人之道不與强家之政對峙而並<lb/>
　行也方家臣為亂季氏懼而自戢定公猶得以少伸<lb/>
　其志及費郈既墮三家之氣勢完復如舊而聖人之<lb/>
　身不能一日安於魯正由定公用心不剛向道不篤<lb/>
　故羣醜得以復出為害道之將廢與命也於定乎何<lb/>
　誅<lb/>
<pb n="25a"/>
鄭罕達帥師伐宋<lb/>
　宋公子地奔鄭鄭人為之伐宋取地以處之鄭為戎<lb/>
　首春秋是以貶<lb/>
齊侯衞侯次于渠蒢<lb/>
　或曰此齊衞之三次一五氏二垂葭三渠蒢皆伐也<lb/>
　而春秋以次書何哉曰知義之當為而為之不勇貶<lb/>
　也知義之不可而為之不已亦貶也五氏垂葭以救<lb/>
　范中行知義之不可既進而次此救宋知義之當為<lb/>
<pb n="25b"/>
　而為之不力書次皆所以貶也乃若齊桓伐楚次陘<lb/>
　當伐而伐當次而次者景不足以知此<lb/>
邾子來奔喪<hi>義見九月滕子㑹葬</hi>
秋七月壬申姒氏卒<hi>定公之妾哀公之母義併見下葬定姒</hi>
八月庚辰朔日有食之<lb/>
九月滕子來㑹葬<lb/>
　自入春秋未有書來奔喪㑹葬者今書奔喪㑹葬譏<lb/>
　也禮天王崩諸侯相率奔喪逺者躬㑹葬周衰小國<lb/>
<pb n="26a"/>
　以事王者而事大國魯君嘗奔齊晉之喪㑹楚之葬<lb/>
　春秋不書諱之也邾滕之君來奔喪㑹葬而皆書者<lb/>
　非嘉其來志其禮之僭也<lb/>
丁巳葬我君定公雨不克葬戊午日下昃乃克葬<lb/>
　左傳曰雨不克襄事禮也榖梁曰葬有日不為雨止<lb/>
　禮也不克葬葬不以制也二說不同左傳之意若曰<lb/>
　送終人子之至痛雨而葬必有不能盡人之情者故<lb/>
　以翼日而葬為得禮榖梁之意謂國君之喪塗車蓑<lb/>
<pb n="26b"/>
　笠不能具以為非制然權二者之宜在乎孝子慈孫<lb/>
　之誠敬何如耳近世名儒禮家亦有講於此事者有<lb/>
　謂雨而無害於力役者雖葬可也其或天變駭異雨<lb/>
　甚水至不可以即土汲汲焉葬反為不可追之悔則<lb/>
　左氏之說亦未為失然春秋之書將以垂法於後國<lb/>
　君之葬宜無所不備然以雨故不克葬明日乃克葬<lb/>
　謂之無貶不可也<lb/>
辛巳葬定姒<lb/>
<pb n="27a"/>
　姒氏之卒不稱夫人其葬也不書小君則定姒非嫡<lb/>
　夫人何疑公羊曰定姒何以書葬未踰年之君也有<lb/>
　子則廟廟則書葬公羊之意以定姒為哀公妾母哀<lb/>
　公立未踰年故僅書其卒葬云耳蓋成風敬嬴以妾<lb/>
　母而稱夫人小君而卒葬者以僖宣居位久既尊之<lb/>
　為夫人事之以母其卒也以夫人薨葬告於同盟之<lb/>
　國袝於祖姑而不袝於妾祖姑是故成其為夫人之<lb/>
　禮夫子作春秋於魯國小君之名號不得而削之故<lb/>
<pb n="27b"/>
　因而書之耳今哀公立未踰年子尚不得稱君妾母<lb/>
　豈得而僭夫人小君之號故書定姒薨葬定姒其得<lb/>
　書薨葬明其為君母也不書夫人小君著其為妾母<lb/>
　也春秋於魯之妾母著義甚精雖不削其夫人之號<lb/>
　亦未嘗輕與之以夫人之名特傳者求之未精耳<lb/>
冬城漆<lb/>
　冬而城時也所以書必有其故左傳乃云不時告也<lb/>
　實以秋城魯知其不時及冬而後告于廟其未然歟<lb/>
<pb n="28a"/>
　漆閭者邾庶其之叛邑城他國之叛邑以為已邑是<lb/>
　故書以譏<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="28b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　春秋集傳詳說卷二十八<lb/>
</p>
<p>
</p>
  </div>
</body>
</text>
</TEI>