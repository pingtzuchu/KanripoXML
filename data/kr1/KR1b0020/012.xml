<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>融堂書解卷十二</head> <lb/>
    <p>
<pb n="1a"/>
欽定四庫全書<lb/>
　融堂書解卷十二<lb/>
　　　　　　　　　　　　　宋　錢時　撰<lb/>
微子之命<lb/>
成王既黜殷命殺武庚命微子啓代殷後作微子之命<lb/>
　觀唐叔歸禾于東則是時周公猶在東也殺武庚命<lb/>
　微子皆周公之所為而孔子序書特曰成王所以明<lb/>
　周公之心也成王雖幼而東征之師乃有周宗社之<lb/>
<pb n="1b"/>
　大計禮樂征代自天子出周公何心哉周公為周討<lb/>
　叛為成王行事也是殺武庚命微子者成王也非周<lb/>
　公也夏書𦙍后承王命徂征而序止曰𦙍往征之與<lb/>
　此書法正相反矣<lb/>
王若曰猷殷王元子惟稽古崇德象賢統承先王修其<lb/>
禮物作賓于王家與國咸休永世無窮<lb/>
　此節乃將命微子代殷後先言稽諸古典其故事如<lb/>
　此也成王首呼微子為殷王元子而命之便見得當<lb/>
<pb n="2a"/>
　代殷之意不名不臣之也<lb/>
嗚呼乃祖成湯克齊聖廣淵皇天眷佑誕受厥命撫民<lb/>
以寛除其邪虐功加于時德垂後裔爾惟踐修厥猷舊<lb/>
有令聞恪慎克孝肅恭神人予嘉乃德曰篤不忘上帝<lb/>
時歆下民祗協庸建爾于上公尹兹東夏<lb/>
　上文既言稽諸古典者如此于是却稱成湯之德與<lb/>
　微子踐修厥猷之實以命之正所謂崇德象賢也為<lb/>
　殷後得郊故言上帝君國子民故言下民<lb/>
<pb n="2b"/>
欽哉往敷乃訓慎乃服命率由典常以蕃王室𢎞乃烈<lb/>
祖律乃有民永綏厥位毗予一人世世享德萬邦作式<lb/>
俾我有周無斁嗚呼往哉惟休無替朕命<lb/>
　此一節方是命戒之辭至以蕃王室至毗予一人是<lb/>
　兩段所以命戒之也又至有周無斁是一段所以期<lb/>
　望之也四箇乃字皆指微子而言謂爾之往也當以<lb/>
　敷訓為第一事殷民蠢動不知有君臣上下正為無<lb/>
　人訓廸之故九命之服朝廷之名器也尤不可不謹<lb/>
<pb n="3a"/>
　不謹即僭差愚于此重感成王方黜殷命殺武庚而<lb/>
　命微子自常情而言宜盛陳其家之反側變故以為<lb/>
　儆戒而乃畧無一語及此寛平易直讀之藹然如在<lb/>
　春風和氣中嗚呼是周公之言也况微子元良令德<lb/>
　素著亂臣賊子豈容比論此深足以見聖人忠厚之<lb/>
　意雖然命戒之辭語皆正下若反而觀之一一皆武<lb/>
　庚之過也敷訓謹服率由典常安得與三監倡亂𢎞<lb/>
　祖律民永綏厥位安得以小腆叛國嗣立未幾遽就<lb/>
<pb n="3b"/>
　刑戮其為厭斁孰大于此乎世世可以享德乎萬邦<lb/>
　可以為法乎聖人之言寛平不廹而所包蓄者廣矣<lb/>
　于其末也惟曰休美而已辭㫖愈含蓄有味<lb/>
唐叔得禾異畝同穎獻諸天子王命唐叔歸周公于東<lb/>
作歸禾<lb/>
　先儒謂歸禾在反風之後以愚攷之殆不然周公居<lb/>
　東而成王之疑未釋遂有偃禾拔木之變及一見代<lb/>
　武王之說即執書以泣出郊以迎周公而後乃反風<lb/>
<pb n="4a"/>
　起禾是以反風起禾者迎周公東歸之時也此命唐<lb/>
　叔歸周公于東則歸禾在未迎周公之先無可疑者<lb/>
　矣禾異畝而合為一穗乃異體同心之象周公聖人<lb/>
　也大公至正忠勤王家與成王雖異體而實同一心<lb/>
　成王幼沖乃未免動于流言禾異畝而同穎天所以<lb/>
　彰周公之德以示成王歟唐叔得之而獻于天子王<lb/>
　不敢有仍命唐叔歸周公于東而歸禾之書作尊周<lb/>
　公而歸美之也當時太召二公在王左右必有以教<lb/>
<pb n="4b"/>
　之矣<lb/>
周公既得命禾旅天子之命作嘉禾<lb/>
　善則稱君固臣職所當然也况征東之師未克而鴟<lb/>
　鴞之志未孚周公此時正處危疑之地一旦成王得<lb/>
　異畝同穎之禾而不敢受乃就命唐叔歸周公于東<lb/>
　此意非不美也周公而可安乎既得所命之禾即盛<lb/>
　陳天子之命而作嘉禾之書命出于天子則此嘉禾<lb/>
　乃天子之美瑞而以之命我云爾故孔子特書曰旅<lb/>
<pb n="5a"/>
　天子之命百篇獨此二序連稱天子如春秋之書天<lb/>
　王以表尊無二上之義皆所以明周公之心也<lb/>
康誥<lb/>
成王既伐管叔蔡叔以殷餘民封康叔作康誥酒誥梓<lb/>
材<lb/>
　此康誥酒誥梓材三書之序也陳賈曰周公使管叔<lb/>
　監殷管叔以殷叛有諸孟子曰然金縢書武王既喪<lb/>
　管叔及其羣弟乃流言于國大誥序武王崩三監及<lb/>
<pb n="5b"/>
　淮夷叛觀此則武王崩時三叔已監殷明甚是既立<lb/>
　武庚武王即命監之非周公使之也賈則失矣而孟<lb/>
　子亦有是言遂使後世相承皆曰周公誅管蔡嗟夫<lb/>
　以周公而誅之也豈止于過而已周公聖人也惟聖<lb/>
　人知之故孔子序書獨斷曰成王既伐管叔蔡叔嗚<lb/>
　呼的哉三叔者謀危社稷成王幼冲周公居攝當是<lb/>
　時也誰實任其責哉是故征東之役非周公誅兄弟<lb/>
　也為成王而誅亂賊也孔子此序所以明萬世之大<lb/>
<pb n="6a"/>
　法故未有表而出之者愚是以深嘉屢歎而不能已<lb/>
　也康圻内國名康叔周公賢母弟也以殷餘民封康<lb/>
　叔者先儒謂世家大族已遷洛邑其存而不遷者曰<lb/>
　餘民固善但謂已遷則未安且封康叔在初基洛邑<lb/>
　之時頑民之遷方有定論頑民既有所處故以其餘<lb/>
　民封康叔卻不是既遷後方封也若已遷而後封則<lb/>
　此當在多士之後矣微子蔡仲之命皆一書而此獨<lb/>
　三書詳重如許何也殷民反側習亂難化况誅伐後<lb/>
<pb n="6b"/>
　杌隉不安所以特區處此賢母弟往君之而命之者<lb/>
　不得不詳重歟康叔封衛侯而書名康誥序亦止云<lb/>
　康叔本始封之時而書也與微子之命不言宋公同<lb/>
　霍叔罪微責輕故止書伐管蔡<lb/>
惟三月哉生魄周公初基作新大邑于東國洛四方民<lb/>
大和㑹侯甸男邦采衛百工播民和見士于周周公咸<lb/>
勤乃洪大誥治<lb/>
　自惟三月至大誥治先儒疑是洛誥周公拜手以前<lb/>
<pb n="7a"/>
　之文簡編脫誤也其說曰周公東征二年乃克管蔡<lb/>
　即以餘民封康叔七年而復辟營洛在復辟之嵗則<lb/>
　封康叔時決未營洛夫以成王既黜殷即命微子代<lb/>
　殷後則既誅管蔡而以殷餘民封康叔皆是東征一<lb/>
　番區處其事勢誠有不容緩者况此三書諄復詳諭<lb/>
　備見商民難化情狀安得商之故地數年無君而康<lb/>
　叔之封乃遲之營洛之日乎脫簡之疑誠似有理然<lb/>
　細攷之則殆不然周公攝政之七年二月定宅洛之<lb/>
<pb n="7b"/>
　議三月五日戊申太保至洛卜宅十二日乙卯周公<lb/>
　朝至于洛故洛誥亦云惟乙卯朝至于洛師伻來以<lb/>
　圖及獻卜是十二日即來告吉無可疑者矣于是十<lb/>
　四日丁巳用牲于郊十五日戊午乃社此書云惟三<lb/>
　月哉生魄是十六日己未社之明日也若謂此節當<lb/>
　在周公拜手之前則洛誥之書方是十二日告卜時<lb/>
　事不應反以十六日後事冠之首篇且乃洪大誥治<lb/>
　與下文事節全不相屬以是而觀是十二日遣使告<lb/>
<pb n="8a"/>
　卜于君十四十五奏告天地十六日乃初基作邑頑<lb/>
　民之遷至此已有定論然後卻以殷餘民封康叔耳<lb/>
　愚反覆乎此而後知周公之處商民誠大不易也看<lb/>
　得商民難化全在世家大族大抵叛亂弗静皆此一<lb/>
　種人頡頏于其間所以一倡而衆和之若其餘細民<lb/>
　只是隨羣逐隊而已卻不足深慮觀後來保釐東郊<lb/>
　周公君陳聖賢相繼化之至命畢公時猶云餘風未<lb/>
　殄則可見矣若衛地則自康叔後卻不聞有變動也<lb/>
<pb n="8b"/>
　東征二三年間周公必不應委商地于度外必須往<lb/>
　來經營有鎮守之者但區處頑民未定所以分封之<lb/>
　寄特難其人直是此一種人先有所處方以餘民付<lb/>
　之康叔史氏序周公初基于康誥之首正是區處商<lb/>
　民一段事謂之錯簡固不可也洛在豐鎬之東故曰<lb/>
　東國周公初營洛一播字極形容得當時氣象因其<lb/>
　和㑹之情而播揚鼓舞之自有歡忻踴躍不知其然<lb/>
　而然者大誥者黜殷也而康叔之封三書之作正所<lb/>
<pb n="9a"/>
　以洪前日大誥黜殷之治也故命康叔不曰命而謂<lb/>
　之誥或曰康叔三書何以先召誥曰召公相宅雖在<lb/>
　封康叔之前然出取幣錫周公其誥之所以作者實<lb/>
　在二十一日甲子以後兼康叔封殷故也與前黜殷<lb/>
　相次是一派召誥至多士乃遷殷頑民于成周又是<lb/>
　一派故不相參歟<lb/>
王若曰孟侯朕其弟小子封惟乃丕顯考文王克明德<lb/>
慎罰不敢侮鰥寡庸庸祗祗威威顯民用肇造我區夏<lb/>
<pb n="9b"/>
越我一二邦以修我西土惟時怙冐聞于上帝帝休天<lb/>
乃大命文王殪戎殷誕受厥命越厥邦厥民惟時敘乃<lb/>
寡兄朂肆汝小子封在兹東土<lb/>
　此書大要以文王為訓而法文王之綱領又全在克<lb/>
　明德慎罰一句上自王曰嗚呼而下皆明德慎罰之<lb/>
　㫖也封康叔雖出于王命其實周公在洛以王命誥<lb/>
　之故史氏首書王若曰而下文呼康叔則云朕其弟<lb/>
　小子封稱武王則云寡兄皆直述周公之言乃實録<lb/>
<pb n="10a"/>
　也周公首呼孟侯所以尊之朕其弟所以親之呼小<lb/>
　子封則又語卑幼者之體然也玩此稱謂藹然天屬<lb/>
　之至情于是乃以文王為訓兄舉父事以訓其弟可<lb/>
　謂至的切矣不敢侮鰥寡庸庸祗祗威威顯民此正<lb/>
　明德慎罰之實用也<lb/>
王曰嗚呼封汝念哉今民將在祗遹乃文考紹聞衣德<lb/>
言往敷求于殷先哲王用保乂民汝丕逺惟商耉成人<lb/>
宅心知訓别求聞由古先哲王用康保民𢎞于天若德<lb/>
<pb n="10b"/>
裕乃身不廢在王命<lb/>
　上文語畢而又再誥故再著王曰以明更端後皆準<lb/>
　此此下兩節告康叔以明德之事也雖然知所以明<lb/>
　德而不知達其明德之用則猶未也汝之往也更須<lb/>
　敷求殷先哲王之所以保乂其民者而用以保乂之<lb/>
　抑猶未也一國之民必有一國之習俗而一國之習<lb/>
　俗惟一國之老成知之教化誘掖之方疾徐緩急之<lb/>
　宜必有切中其㑹者然老成之慮多若遲緩决非徇<lb/>
<pb n="11a"/>
　小課近者所可與議汝當大逺一惟商之老成人止<lb/>
　宅其心無所變亂則知所以為訓矣夫治商民而求<lb/>
　諸商先哲王謀諸商耉成人可謂的切猶未盡也自<lb/>
　商而上又有古先哲王所以安民治民之道不止一<lb/>
　端皆可取法又須别求聞而行之而用以康乂商民<lb/>
　可也嗚呼至哉後世論德而不及治論治而不及德<lb/>
　安知德即治也治即德也雖然抑猶未也未至與天<lb/>
　同大是本心猶有虧也是明德之功猶未至也一日<lb/>
<pb n="11b"/>
　而覺豁然開明範圍𤼵育乃其本心所自有謂之𢎞<lb/>
　于天信乎其大無間于天也如此方是了康叔分内<lb/>
　事方是不廢王命<lb/>
王曰嗚呼小子封恫瘝乃身敬哉天畏棐忱民情大可<lb/>
見小人難保往盡乃心無康好逸豫乃其乂民我聞曰<lb/>
怨不在大亦不在小惠不惠懋不懋已汝惟小子乃服<lb/>
惟𢎞王應保殷民亦惟助王宅天命作新民<lb/>
　上文誥康叔以明德而通論講求治民之法固已備<lb/>
<pb n="12a"/>
　至此節則又切民之情併指其為德之累者而誥之<lb/>
　工夫尤更精密也怨不在大小但順吾之不順勉吾<lb/>
　之不勉足矣此正盡心要㫖應保殷民應如醫家應<lb/>
　病用藥之應切中其情之謂也<lb/>
王曰嗚呼封敬明乃罰人有小罪非𤯝乃惟終自作不<lb/>
典式爾有厥罪小乃不可不殺乃有大罪非終乃惟𤯝<lb/>
災適爾既道極厥辜時乃不可殺<lb/>
　按史記冉季康叔皆有美行于是周公舉康叔為周<lb/>
<pb n="12b"/>
　司寇冉季為周司空以佐成王皆有令名于天下左<lb/>
　氏亦曰武王母弟八人康叔為司宼是康叔以王朝<lb/>
　司寇出封衛侯也而此書又特詳于謹罰一事蓋殷<lb/>
　民習惡梗化弗順况當叛亂之餘人心方未帖息犯<lb/>
　法必衆使任君國之寄者不閑于典憲則輕重上下<lb/>
　一以意為之而民愈無所措手足矣出司㓂而臨商<lb/>
　民非尚刑也乃聖人好生之至仁所以處商民之深<lb/>
　㫖也敬明二字即謹罰之要不敬則慢忽不明則蔽<lb/>
<pb n="13a"/>
　于是非何由能謹然所謹罰者則尤莫重于生殺莫<lb/>
　難于疑似故首明小罪非𤯝大罪非終兩端以誥之<lb/>
王曰嗚呼封有叙時乃大明服惟民其勑懋和若有疾<lb/>
惟民其畢棄咎若保赤子惟民其康乂非汝封刑人殺<lb/>
人無或刑人殺人非汝封又曰劓刵人無或劓刵人<lb/>
　此節雖再更端而實承上文有叙者言可殺不可殺<lb/>
　之叙輕重上下秩然不紊也<lb/>
王曰外事汝陳時臬司師兹殷罰有倫又曰要囚服念<lb/>
<pb n="13b"/>
五六日至于旬時丕蔽要囚王曰汝陳時臬事罰蔽殷<lb/>
彝用其義刑義殺勿庸以次汝封乃汝盡遜曰時叙惟<lb/>
曰未有遜事已汝惟小子未其有若汝封之心朕心朕<lb/>
德惟乃知凡民自得罪冦攘姦宄殺越人于貨暋不畏<lb/>
死罔弗憝<lb/>
　兩著王曰本合作兩節看詳玩前面首提外事而曰<lb/>
　汝陳時臬司後面直曰汝陳時臬事則是雖分兩節<lb/>
　其實皆主外事而言也外事者衛國之事也臬者射<lb/>
<pb n="14a"/>
　之準的故謂法曰臬也臬司者主法之官也臬事者<lb/>
　麗法之事也又曰語接上文也要者要約也要囚猶<lb/>
　言已結正之囚服用也謂罪囚雖已如殷法結正須<lb/>
　用審思夫此心人人所同何謂未有若康叔之心者<lb/>
　他人昏之而康叔覺之他人失之而康叔全之所以<lb/>
　不若歟惟無若康叔之心故周公之心之德惟康叔<lb/>
　知之嗚呼康叔亦甚高矣上文兩節拳拳欲用殷罰<lb/>
　者只為殷民未諳周之典憲故就以其法治之此聖<lb/>
<pb n="14b"/>
　人忠厚之意最要體認最不可不仔細所以最難其<lb/>
　人不是有康叔之心又知得周公之心周公亦不付<lb/>
　託康叔亦如何承當若夫罔弗憝者雖不用殷罰可<lb/>
　也舉此一例正是提醒康叔所以用殷罰之意<lb/>
王曰封元惡大憝矧惟不孝不友子弗祗服厥父事大<lb/>
傷厥考心于父不能字厥子乃疾厥子于弟弗念天顯<lb/>
乃弗克恭厥兄兄亦不念鞠子哀大不友于弟惟弔兹<lb/>
不于我政人得罪天惟與我民彝大泯亂曰乃其速由<lb/>
<pb n="15a"/>
文王作罰刑兹無赦不率大戞矧惟外庶子訓人惟厥<lb/>
正人越小臣諸節乃别播敷造民大譽弗念弗庸瘝厥<lb/>
君時乃引惡惟朕憝已汝乃其速由兹義率殺亦惟君<lb/>
惟長不能厥家人越厥小臣外正惟威惟虐大放王命<lb/>
乃非德用乂汝亦罔不克敬典乃由裕民惟文王之敬<lb/>
忌乃裕民曰我惟有及則予一人以懌<lb/>
　此節專論天倫之罪萬世大法所不赦卻不拘于殷<lb/>
　罰一斷之以文王之罰刑可也明于五刑以弼五教<lb/>
<pb n="15b"/>
　聖人立罰正為明倫而設所以于此𤼵明最為詳密<lb/>
　然須分作三截看方明白自元惡大憝而下是言民<lb/>
　之泯亂天倫康叔不可不速治自不率大戛而下是<lb/>
　言諸臣不訓民以天倫反違道干譽上病其君康叔<lb/>
　亦不可不速治自亦惟君惟長而下是言君長不自<lb/>
　正其天倫反與諸臣為惡放棄王命康叔則不可不<lb/>
　反求諸己曰民彝曰大戛曰家人曰敬典皆是言天<lb/>
　倫一事始訓專說民次及臣之病君又次及君之放<lb/>
<pb n="16a"/>
　王命一節遡一節然後却本諸風化之原歸宿在康<lb/>
　叔身上次第分剖文義曉白聖人立言其精密矣哉<lb/>
　子之初生以帛鞠斂之故曰鞠子始言不孝不友下<lb/>
　文乃兼不慈不恭言之者蓋總提孝友之兩端則慈<lb/>
　恭在其中矣已而條陳之故具言也觀此節者須看<lb/>
　惟弔兹句與刑兹無赦相應方識得聖人之意惟其<lb/>
　罪已至此所以無赦此乃據所犯而言却不是說敷<lb/>
　教也戛常也大戛即天倫之大常也外庶子訓人者<lb/>
<pb n="16b"/>
　訓公族之官以其在衛故曰外以其職在訓人故曰<lb/>
　訓人正人即庶官之正長小臣諸節謂小臣之有符<lb/>
　節為官行文書者若大若小皆于康叔分任化民之<lb/>
　責者也速由兹義蓋指言此文王作罰刑之義也小<lb/>
　臣外正即上文小臣諸節與正人外庶子也周公謂<lb/>
　汝康叔亦自無不能敬典矣乃由此典以裕民可也<lb/>
　一裕字正周公化商民之深㫖康叔敬典固可由此<lb/>
　以裕民又須惟文王之敬忌可也大凡人之不及前<lb/>
<pb n="17a"/>
　聖者皆生于不敬而敗于無所忌敬則知勉忌則有<lb/>
　所畏而不敢違敬忌二字正是夾持康叔敬典之繩<lb/>
　墨乃寛裕其民而念念自期曰惟我欲有及于文王<lb/>
　如是則予一人以為懌矣此節專以文王為法速由<lb/>
　者所以正其罪敬忌者所以正其原曰憝曰懌之不<lb/>
　同曰速曰裕之有異陽開隂闔秋殺春生道並行而<lb/>
　不相悖也自敬明乃罰至此皆謹罰之事<lb/>
王曰封爽惟民迪吉康我時其惟殷先哲王德用康乂<lb/>
<pb n="17b"/>
民作求矧今民罔迪不適不迪則罔政在厥邦<lb/>
　此書綱領在法文王明德謹罰言明德謹罰可謂明<lb/>
　備矣此節乃拳拳乎一迪字迪者所以導之使知所<lb/>
　趨也昏愚之民日顛倒乎凶危之境亦惟上之人有<lb/>
　以迪之耳周公謂康叔今日分明惟在迪民于吉康<lb/>
　迪之如何曰德而已我時復思念殷先哲王專是用<lb/>
　德安治其民以作民之所求况今殷民習亂梗化又<lb/>
　非前日之比無以迪之則冥然莫知所適從若不能<lb/>
<pb n="18a"/>
　迪則無以為政矣<lb/>
王曰封予惟不可不監告汝德之說于罰之行今惟民<lb/>
不静未戾厥心迪屢未同爽惟天其罰殛我我其不怨<lb/>
惟厥罪無在大亦無在多矧曰其尚顯聞于天<lb/>
　前面明德謹罰大槩都是作兩項開陳上節論民迪<lb/>
　吉康既專以殷先哲王之德為說矣又恐康叔將德<lb/>
　罰分作兩事看則大不可臯陶為士實邁種德吕刑<lb/>
　云朕敬于刑有德惟刑古聖憫斯人横罹凶害以傷<lb/>
<pb n="18b"/>
　其生故立之罰以輔教化之所不逮是故罰即所以<lb/>
　為德非德自德罰自罰也後世德不足而罰是用是<lb/>
　罰而已不復知有德矣豈不甚可歎哉周公于是將<lb/>
　明德謹罰通作一事言之最為緊切故曰予不可不<lb/>
　監告汝德之說于罰之行監告者言監觀古昔告汝<lb/>
　以德之說以行其罰也且殷民不静固是難化然其<lb/>
　本心實未嘗乖戾但道迪屢屢之功未至于同所以<lb/>
　不静耳若到同處即是斯人同然之心習惡消除本<lb/>
<pb n="19a"/>
　心固自無恙何乖戾之有然則康叔今日行罰無非<lb/>
　道迪之妙豈可非德而妄用也且如分明上天以罰<lb/>
　殛我我甘受之必無所怨罰出于天以以德行罰之<lb/>
　謂若吾之罰如天之罰則民安得而怨也夫民之罪<lb/>
　無在大與多况曰其尚顯聞于天則是吾之罰即所<lb/>
　以行天之罰又可非德而妄用乎<lb/>
王曰嗚呼封敬哉無作怨勿用非謀非彝蔽時忱丕則<lb/>
敏德用康乃心顧乃德逺乃猷裕乃以民寧不汝瑕殄<lb/>
<pb n="19b"/>
王曰嗚呼肆汝小子封惟命不于常汝念哉無我殄享<lb/>
明乃服命高乃聴用康乂民王若曰往哉封勿替敬典<lb/>
聴朕告汝乃以殷民世享<lb/>
　此下乃德之說前面文王明德殷先哲王德既告之<lb/>
　詳矣至此方是指康叔丕則工夫實用力處正所謂<lb/>
　德之說也上文我其不怨至矧曰其尚顯聞于天辭<lb/>
　㫖未盡于是遂歎曰無用非德之罰以作民之怨也<lb/>
　小民難保怨最易生怨詈咨嗟乃其常態然有以作<lb/>
<pb n="20a"/>
　之則大不可蔽斷也斷者决定不易之辭也本心所<lb/>
　𤼵未嘗不誠惟不能斷是以所見不定所守易摇惟<lb/>
　斷此誠方有力量方能丕則敏德丕則如何用康乃<lb/>
　心是也禹曰安汝止惟幾惟康康心之功日用融怡<lb/>
　蒙養㝠升非思非為然不可不省察也時時省察則<lb/>
　觀過精微鞭勉不懈不康必不能顧不顧則易于不<lb/>
　康此日用工夫不可須臾偏廢者若夫出而臨民見<lb/>
　之行事其謀猷則又不可不逺服即孟侯之服我所<lb/>
<pb n="20b"/>
　以命汝此服者果為何事汝宜明我服命之本㫖高<lb/>
　汝之聴而用以安治殷民可也用康乂民與裕乃以<lb/>
　民寧相應而言也丕則敏德至此𤼵揮已盡于是復<lb/>
　申敬典之訓前所謂爾亦罔不克敬典則敬典者乃<lb/>
　康叔所已能也雖然汝之徃也勿替此敬典可也以<lb/>
　終一篇之意非德之外他有所謂典也即所以為德<lb/>
　也此書以明德謹罰為綱領及至篇末自敏德之外<lb/>
　無餘說又其末也自敬典之外無餘德曰不汝瑕殄<lb/>
<pb n="21a"/>
　曰無我殄享曰乃以殷民世享三節語脈聨貫不斷<lb/>
　前面正提大放王命而不罰至此三語方𤼵揮盡都<lb/>
　只歸宿在敬典上所以警康叔者深矣<lb/>
　<lb/>
　<lb/>
　<lb/>
　<lb/>
　<lb/>
<pb n="21b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　融堂書解卷十二<lb/>
</p>
<p>
</p>
  </div>
</body>
</text>
</TEI>