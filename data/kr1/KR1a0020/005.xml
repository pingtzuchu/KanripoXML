<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>周易新講義卷五</head>
    <p>
<pb n="1a"/>
欽定四庫全書<lb/>
　周易新講義卷五　　　宋　耿南仲　撰<lb/>
䷠<hi>艮下乾上</hi>遯亨小利貞彖曰遯亨遯而亨也剛當位而<lb/>
應與時行也小利貞浸而長也遯之時義大矣哉<lb/>
　隂陽之運其來不可禦其去不可止故君子之方興<lb/>
　小人未嘗不欲抑而卒不能抑也小人之方長亦然<lb/>
　履霜之戒金柅之辭皆所以抑小人也其卒不能抑<lb/>
　故至于遯夫隂之初生已不能抑而至于遯則復何<lb/>
<pb n="1b"/>
　所能抑故至于遯而退則小人之害去是以小亨也<lb/>
　剛當位而應言九五也當位且有應自人事觀之猶<lb/>
　足以有為也君子知隂陽之機不可以力禦於是乎<lb/>
　遯與夫小人失位而无應然後知去者異乎小利貞<lb/>
　未至乎不利君子貞也至于不利君子貞然後退則<lb/>
　亦晚矣夫當位而應猶足以有為也方浸而長小人<lb/>
　猶未大熾則可撲滅也君子已浩然而去則非明足<lb/>
　以見機勇足以有㫁者不能為此故曰遯之時義大<lb/>
<pb n="2a"/>
　矣哉<lb/>
象曰天下有山遯君子以逺小人不惡而嚴<lb/>
　山聳而上陵天之髙非山之所能陵也小人不足以<lb/>
　陵君子之象小人固不足以陵君子則君子之於小<lb/>
　人逺之而勿近而已何惡之有哉中雖不惡而不可<lb/>
　以不嚴盖小人近之則不遜而逺之則怨不惡則怨<lb/>
　无自起而不至于遘閔嚴則不遜无自至而不至于<lb/>
　受侮也<lb/>
<pb n="2b"/>
初六遯尾厲勿用有攸往象曰遯尾之厲不往何災也<lb/>
　二隂方生未至于為否而君子之遯則貴乎早者也<lb/>
　智者皆遯而獨為尾有亂羣之嫌遘閔受侮之道初<lb/>
　六所以厲也然遯既不先至于為尾則勿用有攸往<lb/>
　可也何則智雖見之不先勇雖去之不速而於仁也<lb/>
　柔然怨之不至則羣乎小人之間无害故曰遯尾厲<lb/>
　不往何災也<lb/>
六二執之用黄牛之革莫之勝説象曰執用黄牛固志也<lb/>
<pb n="3a"/>
　君子建非常之功或以剛過至於當遯則順斯可矣<lb/>
　然猶未離乎内猶與小人處也中或怵而為倚順或<lb/>
　誘而為邪亦持志之不固而已君子以中順自守如<lb/>
　革之柔而堅也則憂患不至而所樂全矣故曰莫之<lb/>
　勝説<lb/>
九三係遯有疾厲畜臣妾吉象曰係遯之厲有疾憊也<lb/>
畜臣妾吉不可大事也<lb/>
　天下之物有之則累君子視天下无一物之可認而<lb/>
<pb n="3b"/>
　有也則能洒然而無累而去就之間如虚舟飄葉无<lb/>
　所倚着苟有所係其能若是哉此九三所以係遯所<lb/>
　以疾憊也以其為主于内而二隂承之故畜臣妾吉<lb/>
　夫道之不行雖子弟有萬鍾之養孟子不為也則疾<lb/>
　憊之不免而惟臣妾之畜且謂君子願之乎故曰畜<lb/>
　臣妾吉不可大事也<lb/>
九四好遯君子吉小人否象曰君子好遯小人否也<lb/>
　係遯以迹言好遯以心言也有係之迹則不成為遯<lb/>
<pb n="4a"/>
　有好之心則不害為遯盖迹无所係則雖好遯无傷<lb/>
　也孟子之去齊三宿而出晝以其有好也盖卒浩然<lb/>
　而去何係之有哉然好遯惟君子能之小人則否小<lb/>
　人智不足以有明勇不足以有㫁故也<lb/>
九五嘉遯貞吉象曰嘉遯貞吉以正志也<lb/>
　嘉者美之至也遯如九五无以加矣盖在下如初則<lb/>
　不免以卑遜全身如六二則不免以中順固志惟九<lb/>
　五剛健中正不自屈而為卑遜不少貶而為中順又<lb/>
<pb n="4b"/>
　當位而應可以无阻遯之善者也故象曰正志正志者<lb/>
　自守我志非若六二之固志懼為小人之傾奪也<lb/>
上九肥遯无不利象曰肥遯无不利无所疑也<lb/>
　陽饒隂乏陽故得隂而損小人之於君子也既欲沮<lb/>
　喪其道又欲戕賊其身為損如此故二九超然處外<lb/>
　不内應于小人則為肥焉亦猶剥上九之碩果也然<lb/>
　肥遯者山林閒曠之人如嘉遯則非孔孟不足以當<lb/>
　之<lb/>
<pb n="5a"/>
䷡<hi>乾下震上</hi>大壯利貞彖曰大壯大者壯也剛以動故壯<lb/>
大壯利貞大者正也正大而天地之情可見矣<lb/>
　隂陽之分雖陽大而隂小其實迭為消長故三隂在<lb/>
　上三陽在下雖謂之小往而大來然亦陽隂平分而<lb/>
　不相勝耳三陽未為壯及四陽長然後為壯焉自人<lb/>
　事言之君子之壯取足以勝小人不可陵而已无事<lb/>
　乎過也用壯而過怒以勇氣慿陵乎物則剛必折鋭<lb/>
　必挫是所以貴乎正也壯故能極其大而有輝光正<lb/>
<pb n="5b"/>
　故能保其大而无挫折也正大謂正其大使大者不<lb/>
　失正是所謂貞也正直是也正大惟天地之情為然<lb/>
　萬物不與焉萬物之情壯必至于老是謂非道天地<lb/>
　之情惟正大是以不至于老而能長久也<lb/>
象曰雷在天上大壯君子以非禮弗履<lb/>
　禮者順天地之理而公者也故有之則安无之則危<lb/>
　順之則成逆之則敗然天下之壯莫如禮也君子所<lb/>
　以能壯而勝小人亦非禮勿履而已非禮勿履故横<lb/>
<pb n="6a"/>
　逆之來若羊觸藩至則羸矣魯秉周禮而齊不敢伐<lb/>
　為是故也<lb/>
初九壯于趾征凶有孚象曰壯于趾其孚窮也<lb/>
　趾在下以健行者也初九在下而无應乎上乃欲恃<lb/>
　其健而行焉征則凶矣盖大壯貴止止非不貴用壯<lb/>
　止乃所以為壯也使用壯而不止至于挫且折豈所<lb/>
　以為壯哉今初九以其才之能行也而征不知止宜<lb/>
　其凶也雖征凶不害其為行之才故稱有孚焉<lb/>
<pb n="6b"/>
九二貞吉象曰九二貞吉以中也<lb/>
　九二以剛不失中此壯而知止者也剛不可以持者<lb/>
　也過剛則必折中則善生我所以待物也有則而物<lb/>
　之所以勝我者益寡是以守壯宜以道而不可過也<lb/>
九三小人用壯君子用罔貞厲羝羊觸藩羸其角象曰<lb/>
小人用壯君子罔也<lb/>
　九三之視初九得其位應可以有為矣然九二以剛<lb/>
　處中而貞吉九四以履柔而悔亡今九三皆反之兹<lb/>
<pb n="7a"/>
　壯也祇所以為羸也故雖得位而有應而小人處之<lb/>
　則用罔也傳曰罔者有之舍也以謂恃壯而壯其中<lb/>
　是以稱罔也羊狠物也羝羊狠之至也藩所以限内<lb/>
　外禮之象也恃剛狠犯禮未有能前者故有羸其角<lb/>
　之象焉<lb/>
九四貞吉悔亡藩決不羸壯于大輿之腹象曰藩決不<lb/>
羸尚往也<lb/>
　九四以陽居陰以陽居隂在居位非正然或不同有<lb/>
<pb n="7b"/>
　反是而為正者若九四是也九四以陽居隂壯而思<lb/>
　柔得大者之正是以貞吉悔亡也藩者為阻於前者<lb/>
　也夫物焉能為阻哉自為阻爾九三處壯則觸之而<lb/>
　藩益堅四處柔則不觸而藩自決不觸而決何羸之<lb/>
　有哉壯于大輿之腹言遂得載上而行也其載上也<lb/>
　壯則任重致逺而不敗矣君子不用壯而此稱壯者<lb/>
　君子之壯不施于陵下不施乎犯上而特施于載上<lb/>
　則其為壯異乎小人之壯也<lb/>
<pb n="8a"/>
六五喪羊于易无悔象曰喪羊于易位不當也<lb/>
　六五以柔處中去强狠而不用喪羊者也雖乗九四<lb/>
　之剛而九四乃順而載上非犯上者則是易而无難<lb/>
　也人常以處難而不得故折節矯情而為柔順以求<lb/>
　免于時今六五去狠于易而无難之形非性仁者孰<lb/>
　能與此哉<lb/>
上六羝羊觸藩不能退不能遂无攸利艱則吉象曰不<lb/>
能退不能遂不詳也艱則吉咎不長也<lb/>
<pb n="8b"/>
　上六動以趍應而九四為阻於其前羝羊觸藩之象<lb/>
　也不能退其動之性則然也不能遂其觸上之性則<lb/>
　然也不俟藩之自決而觸以求進何能遂哉性不能<lb/>
　遂而理或可遂則進猶有利也既不能遂又不能退<lb/>
　故无攸利而震性善變而上又窮則變之時知難而<lb/>
　退焉則咎不可長也<lb/>
䷢<hi>坤下離上</hi>晉康侯用錫馬蕃庻晝日三接彖曰晉進也<lb/>
明出地上順而麗乎大明柔進而上行是以康侯用錫<lb/>
<pb n="9a"/>
馬蕃庻晝日三接也<lb/>
　君與臣同徳者也其所異者分位耳故日者君之象<lb/>
　臣亦為日惟中天則為君出地上則為臣焉明出地<lb/>
　上則温厚之氣臨照之光不足以徧天下是其所以<lb/>
　為臣之象也荀子曰事聖君有聽從无諫争然則麗<lb/>
　乎大明宜以順為道也孟子曰其進鋭者其退速然<lb/>
　則進而上行以柔為道也麗乎大明以順為道則媚<lb/>
　于天子而所錫之禮蕃矣進而上行以柔為進近天<lb/>
<pb n="9b"/>
　子之光而所接之時數矣故曰康侯用錫馬蕃庶晝<lb/>
　日三接也康侯反不寧侯以順麗有康侯之象焉晝<lb/>
　日不亢乎中也以柔進而有晝日之象焉且夫日之<lb/>
　行也微矣且不亢乎中則是柔進而上行者也<lb/>
象曰明出地上晉君子以自昭明徳<lb/>
　自昭者不待上之明揚而自顯其徳也盖闇闇在上<lb/>
　雖明揚而君子亦自晦焉所以逺害也明明在上雖<lb/>
　明揚不加而君子亦自昭焉將以行其道也晉之所<lb/>
<pb n="10a"/>
　麗者大明之君是以不待上之明揚而自昭也如文<lb/>
　王有明徳而二老相率而歸何待幣聘之至其所哉<lb/>
初六晉如摧如貞吉罔孚裕无咎象曰晉如摧如獨行<lb/>
正也裕无咎未受命也<lb/>
　晉如進也以有應也摧如退也以柔在下也晉如日<lb/>
　之進緩也摧如物之摧其退速也盖初六未得位也<lb/>
　故可行則行可止則止惟義所在是以貞吉也罔孚<lb/>
　者莫或信之也孟子之進有疑其干澤者孔子之退<lb/>
<pb n="10b"/>
　有疑其為肉者君子之所為衆人固不識也宜其罔<lb/>
　孚也裕无咎者言其无官守无言責進退綽綽然有<lb/>
　餘裕也獨行正者志不在乎正人也志在正人則有<lb/>
　進而已伊尹之治亦進亂亦進是也<lb/>
六二晉如愁如貞吉受兹介福于其王母象曰受兹介<lb/>
福以中正也<lb/>
　初六未得位故進退裕如若六二則得位也得位而<lb/>
　无應則志不上行未可以正君未可以正君則澤不<lb/>
<pb n="11a"/>
　下流未可以濟民夫立乎人之本朝而道不行若此<lb/>
　則君子所以愁如也所以正者愁不在已而在君與<lb/>
　民也不期乎上應不求乎衆允惟中正是守而已為<lb/>
　是故神明斯福之矣故受兹介福于其王母王母幽<lb/>
　而尊者也六五之象也<lb/>
六三衆允悔亡象曰衆允之志上行也<lb/>
　晉之六三則君子之道既已積于中而暢乎外矣誠<lb/>
　信達乎上心功業著于民望是以衆允之而與初六<lb/>
<pb n="11b"/>
　之罔孚者異矣初六則在人者不能无疑六二則在<lb/>
　我者不能无憂六三无疑與憂也有上行而已故曰<lb/>
　衆允之志尚行也<lb/>
九四晉如鼫鼠貞厲象曰鼫鼠貞厲位不當也<lb/>
　進之為道順麗以柔進故无貪位慕禄之失今四剛<lb/>
　動而炎上則順麗柔進之道亡矣故貪而畏人碩鼠<lb/>
　然也君子之心有如六二之憂民而已不如九四之<lb/>
　畏人也<lb/>
<pb n="12a"/>
六五悔亡失得勿恤往吉无不利象曰失得勿恤往有<lb/>
慶也<lb/>
　君子之在下進退无常惟義所在而已初六是也君子<lb/>
　之在上失得勿恤惟命是聴而已六五是也夫進而<lb/>
　至於六五則志行矣業既成矣則當此之時使失位<lb/>
　而去則亦可以奉身而退之時也使得位而處則天<lb/>
　下之幸也然則失得之間為天下重輕而重輕不在<lb/>
　乎我其在我者又失得之間進退兩安于義何恤之<lb/>
<pb n="12b"/>
　有哉道之未行則如六二之愁如可也道之既行則<lb/>
　失位得位宜勿恤矣失得勿恤則直道而行不為自<lb/>
　安之計是以吉无不利也<lb/>
上九晉其角維用伐邑厲吉无咎貞吝象曰維用伐邑<lb/>
道未光也<lb/>
　角者剛而可以勝物者也有可以勝物之剛下有不<lb/>
　應之罪可伐又其所伐惟邑而已至小以弱也宜其<lb/>
　伐之雖厲而吉且无咎也然晉以柔進為善今以窮<lb/>
<pb n="13a"/>
　之剛黷於用武而所伐至小以弱於是為未光是以<lb/>
　貞吝也<lb/>
䷣<hi>離下坤上</hi>明夷利艱貞彖曰明入地中明夷内文明而<lb/>
外柔順以蒙大難文王以之利艱貞晦其明也内難而<lb/>
能正其志箕子以之<lb/>
　明入地中則明益虧而暗益進明夷之象也君子消<lb/>
　息盈虚與時偕行則其出地上入地中猶日而已矣<lb/>
　於是内文明而外柔順内文明則與物无際矣外柔<lb/>
<pb n="13b"/>
　順則與物无迕矣若物奚為而見傷哉然内文明乃<lb/>
　所以成大明外柔順乃所以開大武故文王以之犯<lb/>
　難而不懼其卒顯于西土也至箕子與暗同體所謂<lb/>
　内難也故當晦其明而已深自韜匿使物不得而見<lb/>
　也箕子之狂是也能晦其明然後内難而能正其志<lb/>
　不如是不死則去而箕子之志不得正矣<lb/>
象曰明入地中明夷君子以莅衆用晦而明<lb/>
　君子莅衆用晦而明非處明夷之勢則然也君子視<lb/>
<pb n="14a"/>
　明夷之象明入地中而終將出于地上是以用晦而<lb/>
　明以為莅衆之道焉大抵下之應上則貴有所輸誠<lb/>
　不可以用晦用晦則上何望焉此君子所以自昭明<lb/>
　徳也上之待下貴有所資納不可以用明用明則人<lb/>
　莫告矣此莅衆所以用晦而明也<lb/>
初九明夷于飛垂其翼君子于行三日不食有攸往主<lb/>
人有言象曰君子于行義不食也<lb/>
　未嘗灼而不敢握火者見其有所煖也未嘗傷而不<lb/>
<pb n="14b"/>
　敢握刄者見其有所害也明夷之主在上初九去之<lb/>
　逺矣而于飛垂其翼于行三日不食其避之如此之<lb/>
　速者亦懲其所謂害者也既无文王蒙難之勢又非<lb/>
　箕子内難之地則可以去矣既去則義宜速矣然初<lb/>
　九體炎上之性則有攸徃者也有攸徃則内難故主<lb/>
　人宜見賓禮而且有言況其他乎<lb/>
六二明夷夷于左股用拯馬壯吉象曰六二之吉順以<lb/>
則也<lb/>
<pb n="15a"/>
　六二輔九三而行則下體之輔也有股之象焉處明<lb/>
　夷之世則夷于左股者也夫君子之見夷于世也非<lb/>
　其身之見殘也君子有保身之智焉其所謂傷者其<lb/>
　下道而已苟得所輔則道傷復全而其壯莫可禦矣<lb/>
　故曰用拯馬壯吉九三蒙難而動未離乎地類則馬<lb/>
　之象也六二輔之則拯馬者也六二之於九三非其<lb/>
　正應疑於不順而違則也彼剛上柔下中正以相與<lb/>
　則豈不順而違則哉其事閎天太顛之徒也<lb/>
<pb n="15b"/>
九三明夷于南狩得其大首不可疾貞象曰南狩之志<lb/>
乃大得也<lb/>
　九三居下體之極大有為得明夷之魁也故曰明夷<lb/>
　于南狩得其大首其事則文王之事也所謂以蒙大<lb/>
　難者也夫文王小心順事者也其曰南狩何也大明<lb/>
　之徳自我而顯大武之事自我而開謂之南狩不亦<lb/>
　宜乎不可疾貞者以明除暗猶晝夜進退其行也若<lb/>
　詩稱匪棘其欲不可疾之謂也<lb/>
<pb n="16a"/>
六四入于左腹獲明夷之心于出門庭象曰入于左腹<lb/>
獲心意也<lb/>
　左腹虚而納物九三之象也六四于此焉而入于左<lb/>
　腹者也夫六二為左股於九三以其同體者也六四<lb/>
　于九三非同體而稱左腹者心徳之同雖疎而親微<lb/>
　子去商而歸周是也然入左腹明夷之心而已非若<lb/>
　箕子之能正其志也盖微子之去豈其志哉所以處<lb/>
　心於明夷之世然耳故象又曰獲心意也言箕子隨<lb/>
<pb n="16b"/>
　所感觸而生也出于門庭者去之商室也以商為室<lb/>
　宇之託而稱門庭以周為同體之親而稱左腹則君<lb/>
　子之仁可知也矣<lb/>
六五箕子之明夷利貞象曰箕子之貞明不可息也<lb/>
　明夷六爻以商周之際考之初九之為太公伯夷明<lb/>
　矣六二之為閎天太顛明矣九三之為文王明矣六四<lb/>
　之為微子獨六五稱箕子何也為南狩之事與三協<lb/>
　矣而成南狩之功者聖人之慙徳也視天下之難不<lb/>
<pb n="17a"/>
　能拯濟或垂其翼而避之或出門庭而去之亦非人<lb/>
　臣之完節也獨箕子既利且正无慙徳而有完節以<lb/>
　是為成夫聖人之志也故特稱焉上六不稱者則亦<lb/>
　惡未斥之耳<lb/>
上六不明晦初登于天後入于地象曰初登于天照四<lb/>
國也後入于地失則也<lb/>
　不明晦非用晦也初登于天後入于地言崇髙不可<lb/>
　不保恃也夫明足以保身者且夷見傷焉則天下之<lb/>
<pb n="17b"/>
　人愚不足以保身者又可知矣殘賊之加于天下如<lb/>
　此其不誅者鮮矣<lb/>
䷤<hi>離下巽上</hi>家人利女貞彖曰家人女正位乎内男正位<lb/>
乎外男女正天地之大義也家人有嚴君焉父母之謂<lb/>
也父父子子兄兄弟弟夫夫婦婦而家道正正家而天<lb/>
下定矣<lb/>
　男女莫非家人也而其正自女始女子之難養也而<lb/>
　正則家人无不正矣女正位乎内而无預乎閫外男<lb/>
<pb n="18a"/>
　正位乎外而不牽乎閫内則男女正男女正乃天地<lb/>
　之大義此聖人制為禮文以别男女之分者因天地<lb/>
　之大義而已非由聖人之創也男雖正乎外必有父<lb/>
　為嚴君以率之女雖正乎内必有母為嚴君以率之<lb/>
　然後恩不至于勝義而其義為父者慈而教為子者<lb/>
　孝而箴兄亦愛而友弟亦敬而順夫亦和而義婦亦<lb/>
　柔而正矣如是則家道正焉正家而天下定者天下<lb/>
　之本在是故也刑于寡妻至于兄弟以御于家邦此<lb/>
<pb n="18b"/>
　之謂也<lb/>
象曰風自火出家人君子以言有物而行有恒<lb/>
　風自火出家人王通以謂明内而齊外是也君子之<lb/>
　欲明内也則以言行率之言有物則无虚誕之言行<lb/>
　有常則无竒邪之行盖孔子之所期乎弟子者謹而<lb/>
　信也言之无物何為而信行之不常何為而謹<lb/>
初九閑有家悔亡象曰閑有家志未變也<lb/>
　閑如馬之有閑懼奔逸也初九家人之志未變故宜<lb/>
<pb n="19a"/>
　閑有家如其既變而後閑之則是挽之于既奔其力<lb/>
　難矣不閑為害義且亦傷恩故不若求其未變也<lb/>
六二无攸遂在中饋貞吉象曰六二之吉順以巽也<lb/>
　以巽為正者妾婦之道所謂无攸遂也惟酒食是議<lb/>
　无父母貽罹所謂在中饋也无攸遂在中饋婦人之<lb/>
　正也如是而後為順以巽焉順則理不逆而已巽有<lb/>
　屈伏之意盖女之卑也其象為順然妻齊也其事夫<lb/>
　則有屈伏之意也<lb/>
<pb n="19b"/>
九三家人嗃嗃悔厲吉婦子嘻嘻終吝象曰家人嗃嗃<lb/>
未失也婦子嘻嘻失家節也<lb/>
　父母謂之嚴君長子謂之家督則家人之道貴在乎<lb/>
　用剛也故九三家人嗃嗃用剛之過則雖悔厲而吉<lb/>
　也然剛太過至于賊恩而婦子嘻嘻有嗟怨之聲焉<lb/>
　則失家之節是以吝也<lb/>
六四富家大吉象曰富家大吉順在位也<lb/>
　脩之家其徳乃裕脩之國其徳乃豐修之天下其徳<lb/>
<pb n="20a"/>
　乃普六四在位者也惟家人之道修之國修之天下<lb/>
　其徳豐以普也故稱富焉夫孝盡於事親而又推于<lb/>
　事君則其為孝也廣矣弟盡於事兄又推于事長則<lb/>
　其為悌也廣矣其曰富家不亦宜乎故曰順在位也<lb/>
　自身而推之家自家而推之國其理為順故也<lb/>
九五王假有家勿恤吉象曰王假有家交相愛也<lb/>
　聖盡倫王盡制故有廟則假有廟有家則假有家盖<lb/>
　假家人之道如文王之盛非聖人則不能非王者則<lb/>
<pb n="20b"/>
　不得故也其不得何也盖所謂假有家之道者非徒<lb/>
　吾家之父子兄弟夫婦各盡其道也且能使天下父<lb/>
　子兄弟夫婦者皆盡其道也如是則非盡制之王孰<lb/>
　能此哉<lb/>
上九有孚威如終吉象曰威如之吉反身之謂也<lb/>
　有孚而威出于徳也威出于徳則人畏之是以吉也<lb/>
　大扺反身而誠則神矣神則不怒而威故不至嗃嗃<lb/>
　而又不失為嚴君之正而家道成焉<lb/>
<pb n="21a"/>
䷥<hi>兌下離上</hi>睽小事吉彖曰暌火動而上澤動而下二女<lb/>
同居其志不同行説而麗乎明柔進而上行得中而應<lb/>
乎剛是以小事吉天地睽而其事同也男女睽而其志<lb/>
通也萬物睽而其事類也睽之時用大矣哉<lb/>
　火動而上澤動而下火與澤相違而不相遇此睽之<lb/>
　象也故動而違行然後為睽如二女之有情則不必<lb/>
　違行也則雖同行而暌矣有違行而暌矣有違行而<lb/>
　暌者有同居而暌者則萬物之情舉矣夫萬物暌離<lb/>
<pb n="21b"/>
　而不合正大有為之時也以卦之才悦而麗乎明柔<lb/>
　進而上行得中而應乎剛是宜小事而已盖麗乎物<lb/>
　之所麗應乎人而不為人之所應其上行又以柔而<lb/>
　已故云然然其所麗者明也其所應者剛也又進而<lb/>
　行有得為之勢也是以小事之俱能吉一謂之同兩<lb/>
　謂之類天地无心㝠而為一故曰其志通萬物則象<lb/>
　矣故事則類也天地終暌而不同則隂陽不和而災<lb/>
　生男女終暌而不通則婚媾不時而怨曠作萬物終<lb/>
<pb n="22a"/>
　暌隔而不類則相逮之功熄矣若夫有為於天下使<lb/>
　交通而咸和協比而為一非大人曷能為此哉故曰<lb/>
　暌之時義大矣哉<lb/>
象曰上火下澤睽君子以同而異<lb/>
　君子以同而異而不害其為同天地睽而其事同也<lb/>
　同乎為道而治有忠質文之異同乎為聖而行有清<lb/>
　任和之異如是故足以酬酢萬變不為執一而廢百<lb/>
　也<lb/>
<pb n="22b"/>
初九悔亡喪馬勿逐自復見惡人无咎象曰見惡人以<lb/>
辟咎也<lb/>
　馬有健行之才者也睽之時進而上行則雖柔而可<lb/>
　以吉小事初九窮而在下雖健喪其所以為健矣故<lb/>
　曰喪馬夫物睽而求合則益疑窮而求行則益躓故<lb/>
　勿逐然相合者物之情也我不求而有待則物豈舍<lb/>
　我哉故曰自復也九二剛以乗已惡人也避而不見<lb/>
　則疑梗生而患至屈身而見之所以避咎也<lb/>
<pb n="23a"/>
九二遇主于巷无咎象曰遇主于巷未失道也<lb/>
　九二之應九五過主于巷者也物方睽乖而已獲應<lb/>
　則其獲若應邂逅然也故曰遇焉巷者非道之常而<lb/>
　亦可通于道故曰遇主于巷未失道也<lb/>
六三見輿曳其牛掣其人天且劓无初有終象曰見輿<lb/>
曳位不當也无初有終遇剛也<lb/>
　見輿曳有為難於下者也其牛掣有為難于其前者<lb/>
　也輿方以載己者牛順而引己者乃為之難何也以<lb/>
<pb n="23b"/>
　所遇者睽故也如賁初九舍車而徒則載己者豈能<lb/>
　為哉六三應在上九有志于行者也輿曳而牛掣不<lb/>
　得行焉非其志也上欲以其不行也而刑之則我之<lb/>
　所持以生者絶其通也故曰其人天且劓然所遇者<lb/>
　上九之剛也剛而克明而不蔽於其所感剛㫁而不<lb/>
　惑于初然將有所合而无所疑故曰无初有終而象<lb/>
　曰遇剛也<lb/>
九四睽孤遇元夫交孚厲无咎象曰交孚无咎志行也<lb/>
<pb n="24a"/>
　九四无正應與有應而未合者睽孤也九四雖睽孤<lb/>
　然所遇者元夫也以位稱則曰遇主以徳稱則曰遇<lb/>
　元夫則仁智異矣遇元夫而至誠相與則雖孤寡助<lb/>
　之危何咎之有<lb/>
六五悔亡厥宗噬膚往何咎象曰厥宗噬膚往有慶也<lb/>
　九二於六五則稱主主者尊之也下之于上宜尊之<lb/>
　者也六五于九二則稱宗宗者親之也上之于下宜<lb/>
　親之者也六三以柔為物之間其易噬猶之膚也九<lb/>
<pb n="24b"/>
　二噬六三之間而求合于上則其一志于承上者不<lb/>
　疑也六五宜屈體而往從之也故曰厥宗噬膚往何<lb/>
　咎也<lb/>
上九睽孤見豕負塗載鬼一車先張之弧後説之弧匪<lb/>
㓂婚媾往遇雨則吉象曰遇雨之吉羣疑亡也<lb/>
　物之情睽則疑疑斯疾之矣故九二之於六三乃安<lb/>
　而載之之輿也而自上九視之則塗也九四之于六<lb/>
　三乃順而引之之牛也而自上九視之則鬼也其疾<lb/>
<pb n="25a"/>
　之可謂至矣然六三有趍下之性以為如豕之負塗<lb/>
　理或有之以為載一車則无是道也无是道而以為<lb/>
　有是則疑之甚故也疑甚則怒而思攻之矣故有張<lb/>
　弧之辭焉然上九之剛非終惑之也故曰後脱之弧<lb/>
　脱則知其匪㓂而婚媾之情通矣其始也疑而疾之<lb/>
　又從而攻之則已甚矣雖脱弧而婚媾之情通然非<lb/>
　屈道以往則六三之情未易得也故曰往遇雨則吉<lb/>
　雨者隂陽和而及于物也不止婚媾而已<lb/>
<pb n="25b"/>
䷦<hi>艮下坎上</hi>蹇利西南不利東北利見大人貞吉彖曰蹇<lb/>
難也險在前也見險而能止知矣哉蹇利西南往得中<lb/>
也不利東北其道窮也利見大人往有功也當位貞吉<lb/>
以正邦也蹇之時用大矣哉<lb/>
　天下之險固有可平者雖不可平亦有犯之而不至<lb/>
　于䧟者至若險在前而不可平又不可犯雖有智亦<lb/>
　末如之何而止是乃所以蹇也然則所貴乎智者為<lb/>
　其逺險而止也非迫險而止之謂也如迫險而止則<lb/>
<pb n="26a"/>
　是愚而不知去耳曷足以言智哉故曰利西南不利<lb/>
　東北盖上卦之坎正北方之卦則是正北者乃險之<lb/>
　所在也下卦之艮東北之卦也迫險而知止者也迫<lb/>
　險而知止則其道窮故不若東南之逺險而得中于<lb/>
　利也且去東北而之東南與正南亦既逺矣必曰西<lb/>
　南則是君子之避險不厭乎逺甚也其曰得中者安<lb/>
　而无難然後能守中若其于臲卼險難之際則或過<lb/>
　或不及與時俛仰亦以自完矣利見大人往有功也<lb/>
<pb n="26b"/>
　當位正吉以正邦也此九五之才也盖所謂大人者<lb/>
　非止有知險之智而又有平險之才焉宜其為蹇難<lb/>
　之時所利見也功業者見乎變者也天下平而无故<lb/>
　則雖有大人之功業何自而興哉故曰利見大人往<lb/>
　有功也有大人之才又須當位有得為之勢然后能<lb/>
　正邦故曰當位正吉以正邦也有大人然後有大人<lb/>
　之功以大人而當位然後能正邦則在蹇之時而大<lb/>
　有為者豈小丈夫之事哉故曰蹇之時用大矣哉<lb/>
<pb n="27a"/>
象曰山上有水蹇君子以反身脩徳<lb/>
　蹇之成象見險而能止乃智者之事故象辭亦无取<lb/>
　乎正邦之功而曰反身修徳則亦見險而止之之類<lb/>
　也<lb/>
初六往蹇來譽象曰往蹇來譽宜待也<lb/>
　蹇之時以險在前宜待而不宜往故往則為蹇來則<lb/>
　有譽夫譽不必興事造業而后能致也識時之宜知<lb/>
　所以自保則人斯歸之以智而有譽矣<lb/>
<pb n="27b"/>
六二王臣蹇蹇匪躬之故象曰王臣蹇蹇終无尤也<lb/>
　九五王也六二應之王臣也遇險之時上下皆蹇王<lb/>
　臣之蹇蹇也自為王臣則國安與安國危與危安得<lb/>
　自為私謀哉故曰匪躬之故如其躬之故而為自安<lb/>
　之計則不復蹇則有其終尤惟所以為蹇故曰王臣<lb/>
　蹇蹇終无尤也<lb/>
九三往蹇來反象曰往蹇來反内喜之也<lb/>
　九三雖剛過而體艮之止則知往之蹇而來反者也<lb/>
<pb n="28a"/>
　來反則為主于内内之所待而喜之者也然既以迫<lb/>
　險則先見之明為未足是以不如初六之有譽也<lb/>
六四往蹇來連象曰往蹇來連當位實也<lb/>
　往則犯難故曰往蹇來又乗剛故曰來連此前跋其<lb/>
　胡則往蹇來連非自取也何凶之有是以不言凶咎<lb/>
　也<lb/>
九五大蹇朋來象曰大蹇朋來以中節也<lb/>
　九五大者之蹇也大者之蹇苟不失大中之位以節<lb/>
<pb n="28b"/>
　制天下則朋來朋來則拯之者衆而難散矣中者其<lb/>
　位也節者其權也居位而有其權則何患哉<lb/>
上六往蹇來碩吉利見大人象曰往蹇來碩志在内也<lb/>
利見大人以從貴也<lb/>
　六四乗九三之剛九三非其君也為難者也故曰來<lb/>
　連上六來而乗九五之剛九五盖其君也故曰來碩<lb/>
　臣之得為則庇完其身而不為物剥又得以擴充其<lb/>
　志而不為物挫是以為碩也利見大人為九五也九<lb/>
<pb n="29a"/>
　五居大中以合天下而為朋來之主則上六所以利<lb/>
　見也其曰從貴何也蹇之時名分亂矣于是知從貴<lb/>
　則臣節為不失矣不知從貴而惟强之從則終隨以<lb/>
　亡非所謂利見也<lb/>
䷧<hi>坎下震上</hi>觧利西南元所往其來復吉有攸往夙吉彖<lb/>
曰觧險以動動而免乎險觧觧利西南往得衆也其來<lb/>
復吉乃得中也有攸往夙吉往有功也天地觧而雷雨<lb/>
作雷雨作而百果草木皆甲坼觧之時大矣哉<lb/>
<pb n="29b"/>
　動乎險中而免乎險而為觧屯者其始也觧者其終<lb/>
　也天下皆險則聖人動乎險中動乎險中其卒免險<lb/>
　則天下之險亦從而觧矣夫聖人動乎險中而求解<lb/>
　非止免一身之險盖將以平天下之險也故貴得衆<lb/>
　而利西南焉西南坤之為衆故也屯言勿用有攸往<lb/>
　觧言无所往何也雷雨動而為屯作而為解二屯一<lb/>
　觧猶雷雨動而作則屯難有時而行之而已屯惟宜<lb/>
　動勿用有攸往可也解又既免无所往可也如草木<lb/>
<pb n="30a"/>
　節解麋鹿角解皆氣至而自然矣是以无所往其來<lb/>
　復吉也解動則必復其情然也緩則必失其勢然也<lb/>
　既以緩而失則不可緩而救以緩而救則不及事故<lb/>
　欲往而有功在攸往之夙也天地之解怒氣激而為<lb/>
　雷和氣散而為雨百果草木之微甲者皆坼其功可<lb/>
　謂大矣能解天下之難亦若天地之解萬物非大人<lb/>
　孰能與乎此哉故曰解之時義大矣哉<lb/>
象曰雷雨作解君子以赦過宥罪<lb/>
<pb n="30b"/>
　處亂而不改其度者唯君子能之使小人居屯難未<lb/>
　解之時其能不為非者寡矣退而誅之則更起天下<lb/>
　之難非所以為解也故過者赦之罪者宥之然後應<lb/>
　雷雨博施之象焉<lb/>
初六无咎象曰剛柔之際義无咎也<lb/>
　屯之六二所遇者屯也而又乗剛是以有難解之初<lb/>
　六所遇者解也又有應剛是以无咎也剛上柔下相<lb/>
　際以禮咎何由而至哉<lb/>
<pb n="31a"/>
九二田獲三狐得黄矢貞吉象曰九二貞吉得中道也<lb/>
　方解之初衆莫知天命之有歸人事之有在也則疑<lb/>
　所適從有三狐之象焉三衆辭也狐疑物也以湯王<lb/>
　之舉衆有舍我嗇事而割夏正之嫌則解之衆疑可<lb/>
　知矣九二剛正而應能大有為以得羣疑使之順服<lb/>
　則田獲三狐之象也若然者非示人以中威物以直<lb/>
　者不能至此盖以示人以中則小者懐威物以直則<lb/>
　大者畏小者懐大者畏則羣疑安所逃哉故曰得黄<lb/>
<pb n="31b"/>
　者示人以中也矢言威物以直也<lb/>
六三負且乗致㓂至貞吝象曰負且乗亦可醜也自我<lb/>
致戎又誰咎也<lb/>
　負者小人之事也謂六為之也乗君子之器也謂三<lb/>
　之為位也以小人而乗君子之器則居之不安不能<lb/>
　固有是慢藏也慢藏則益知其可奪矣雖慢藏可奪<lb/>
　苟其上有庇其下有助則盜亦未至也六三又上慢<lb/>
　而下暴上慢則上疾之不為庇矣下暴則下去之<lb/>
<pb n="32a"/>
　不為助矣如此則非徒可奪亦且可伐此其所以致<lb/>
　㓂之奪奪其物伐伐其人象言致戎又言伐其人也<lb/>
九四解而拇朋至斯孚象曰解而拇未當位也<lb/>
　拇在下而微者也初六之象也九四應在初六解而<lb/>
　拇之象也解而拇則所解狹矣所解者狹則所應者<lb/>
　寡故曰朋至斯孚其朋信而已則豈若有孚于小人<lb/>
　者哉雖然九四未當位也如其當位而所解若此則<lb/>
　吝矣故不言悔吝而象曰未當位也<lb/>
<pb n="32b"/>
六五君子維有解吉有孚于小人象曰君子有解小人<lb/>
退也<lb/>
　天地之解萬物不擇物而解也則君子之解天下又<lb/>
　焉可擇人而解哉維有解而已故有過者亦赦有罪<lb/>
　者亦宥勿問其如何而一切解之與之更始則小人<lb/>
　信其有愛人利物之心而退聴矣若乃擇无過而後<lb/>
　釋之无罪而後原之則小人自知其不免難復作矣<lb/>
　非所以為解也天地之解及草木君子之解及小人<lb/>
<pb n="33a"/>
上六公用射隼于髙墉之上獲之无不利象曰公用射<lb/>
隼以解悖也<lb/>
　公者尊髙之位隼者貪殘之禽也髙墉者顯著之地<lb/>
　也上六處尊髙之位勢可以有為矣遇解之極時可<lb/>
　以為用六三乃如貪悖之禽止乎顯著之地非所據<lb/>
　而據焉則射而獲之何不利之有哉即六三而言之<lb/>
　則以小人而乗君子之器者也自上六視之則以隼<lb/>
　而在髙墉之上者也所處非宜在理則逆則所謂悖<lb/>
<pb n="33b"/>
　也上六射而獲之則所解悖理而天下之大順成矣<lb/>
䷨<hi>兑下艮上</hi>損有孚元吉无咎可貞利有攸往曷之用二<lb/>
簋可用享彖曰損損下益上其道上行損而有孚元吉<lb/>
无咎可貞利有攸往曷之用二簋可用享二簋應有時<lb/>
損剛益柔有時損益盈虚與時偕行<lb/>
　損之為卦下卦受損上卦得益則是損下而益上者<lb/>
　也損下而益上非强本厚下之道故于卦為損夫財<lb/>
　賦力征皆損下益上之事也財賦有節而民信其非<lb/>
<pb n="34a"/>
　歛我也力役有程而民信其非役我也則損而有孚<lb/>
　者也損而有孚則元吉无咎可正而利有攸往矣何<lb/>
　以知損有孚也損之上體艮艮止也其下體兑兑説<lb/>
　也上得益而知止則其求于下不過矣下受損而咸<lb/>
　説則其輸于上不倦矣上止而下説則損之有孚可<lb/>
　知矣曷之用二簋可用享以損下非厚下之道故上<lb/>
　于用財不敢厚二簋可用享也夫享禮以備物焉為<lb/>
　盛者也為其損下而取之為享故宜備者亦捐之而<lb/>
<pb n="34b"/>
　用二簋焉用二簋以應損下之宜非常道也故曰二<lb/>
　簋以應損下之宜非常道也故曰二簋應有時剛者<lb/>
　上道也柔者下道也上剛反不足下剛乃有餘損以<lb/>
　益上之柔亦有時而然也故曰損剛益柔有時損之<lb/>
　不己則至于虚益之不已則至于盈然而損生于盈<lb/>
　益生于虚相因于无窮與時偕行而已故曰損益盈<lb/>
　虚與時行也<lb/>
象曰山下有澤損君子以懲忿窒欲<lb/>
<pb n="35a"/>
　山澤通氣者也以風日之過河猶有損則山澤之通<lb/>
　氣焉得為无損哉人之所損莫甚于忿欲突而上陵<lb/>
　其忿如山受而不厭其虚如澤損莫大焉於是君子<lb/>
　以懲忿窒欲懲忿而不忮窒欲而不求則性質愈完<lb/>
　而充實之美成矣兹損也祇其所以為益也<lb/>
初九已事遄往无咎酌損之象曰已事遄往尚合志也<lb/>
　曰愛君而欲益之其誠則至矣然道事而行為之以<lb/>
　遽則有先迷之失故必待其已事後往已事而後往<lb/>
<pb n="35b"/>
　則往雖遄无傷也夫已事而後往不失順承之義則<lb/>
　其往之遄乃所以愛君也何咎之有哉酌損之者懼<lb/>
　其過也以剛而遄往故以過損為戒焉尚合者其愛<lb/>
　君之心又不失事君之義而六四亦能應而納之故<lb/>
　也<lb/>
九二利貞征凶弗損益之象曰九二利貞中以為志也<lb/>
　九二損益非常也得中則可以止矣九二益上而得<lb/>
　中故利正征凶益上而得中則无所事損也將有益<lb/>
<pb n="36a"/>
　之者矣故曰弗損益之夫自損者人益之自益者人<lb/>
　損之不期然矣<lb/>
六三三人行則損一人一人行則得其友象曰一人行<lb/>
三則疑也<lb/>
　道不貴多多則疑雜天地之合君臣之交所以貴夫致<lb/>
　一也六三志在益上者也然為主于内而二陽從之<lb/>
　以進則有三人行之象焉三人行則上疑于所與而<lb/>
　其志不專故六三有損焉如其絶類離羣而一人則<lb/>
<pb n="36b"/>
　上之任賢不貳而下之得君亦專矣然後可以修輔<lb/>
　厥后而不疑故曰得友也<lb/>
六四損其疾使遄有喜无咎象曰損其疾亦可喜也<lb/>
　物不得隂陽之中而所受皆偏者皆疾也偏乎隂則<lb/>
　為愚偏于陽則為躁偏乎隂則損之宜以陽偏乎陽<lb/>
　則損之宜以隂六四偏乎隂而能應陽以損其疾者<lb/>
　也然而隂之性緩矯其性而使遄則有喜矣六四之<lb/>
　遄非若初九之遄則其性也六四之遄乃使遄而非<lb/>
<pb n="37a"/>
　其性也<lb/>
六五或益之十朋之龜弗克違元吉象曰六五元吉自<lb/>
上祐也<lb/>
　六五居上而自損者也九二居下而自損物猶益之<lb/>
　又况居上而自損者乎故曰或益之或言益之者衆<lb/>
　也龜不志于人養而曳尾于途中則好違者也六<lb/>
　五居上而能自損故使天下好違之人弗克違之而<lb/>
　聰明之才足以恂知休咎者皆為我用且有十朋之<lb/>
<pb n="37b"/>
　多焉則天下无遺賢萬物无遺照矣元吉不亦宜<lb/>
　乎有曰自天祐有曰自上祐者神祗祖考凡居上者<lb/>
　皆祐而不止謂天也<lb/>
上九弗損益之无咎貞吉利有攸往得臣无家象曰弗<lb/>
損益之大得志也<lb/>
　上九為下而自損以益上則戒于過故九二曰弗損<lb/>
　益之為上而自損以益下雖過可也故上九曰弗損<lb/>
　益之而後曰无咎貞吉皆在下不可過在上可過之<lb/>
<pb n="38a"/>
　義也盖髙以下為基下厚則上安焉故上損可過而<lb/>
　下損不可過也上九自損以至于得益則損之至矣<lb/>
　故得无家之臣焉六二以應上无家之臣也允恭克<lb/>
　遜而得過門之禹盖上九之謂也<lb/>
䷩<hi>震下巽上</hi>益利有攸往利涉大川彖曰益損上益下民<lb/>
説无疆自上下下其道大光利有攸往中正有慶利涉<lb/>
大川木道乃行益動而巽日進无疆天施地生其益无<lb/>
方凡益之道與時偕行<lb/>
<pb n="38b"/>
　益之為卦上卦受損而下卦得益損上益下其本固其<lb/>
　下厚故於卦為益損上益下散利以及下也自上下<lb/>
　下屈己以下人也散利以及下者善政也故民説无<lb/>
　疆屈已以下人者盛徳也故其道大光以益為事而<lb/>
　有攸往无往而不利然不中正則有續為揠苗為害<lb/>
　者故利有攸往惟在中正有慶也盖益物而不失中<lb/>
　正非僅可以有攸往且可以涉難故曰利涉大川以<lb/>
　此涉川則涉險不溺得木之道也益動而巽日進无<lb/>
<pb n="39a"/>
　疆言自益也天施地生其益无方言益物也自益而<lb/>
　能巽不逆于理則入理道有序莫之能禦則終于窮<lb/>
　髙極逺而測深厚矣故益動而巽日進无疆為自盛<lb/>
　也天之施物也平地之生物也博兼容并包无容私<lb/>
　焉其益可謂无方矣聖人益物也亦若是而已天施<lb/>
　地生其益无方言益物也夫道體无虧不可戕割物<lb/>
　理自足无有欠餘今自益之无疆為益物之无方以<lb/>
　其至理之當然也與時偕行而已故曰凡益之道與<lb/>
<pb n="39b"/>
　時偕行就益言之則曰凡益之道與時偕行不兼損<lb/>
　者所惡故也益者所益也損則求益益不期損故于<lb/>
　損則曰損益盈虚與時偕行兼益而言之益曰凡益<lb/>
　之道與時偕行不兼損而言也<lb/>
象曰風雷益君子以見善則遷有過則改<lb/>
　雷以動之風以散之此造物之序也故雷動風散為<lb/>
　常風又雷為益也見善則遷求益者也有過則改所<lb/>
　以為益者也徒遷善而不改過則其益更損矣<lb/>
<pb n="40a"/>
初九利用為大作元吉无咎象曰元吉无咎下不厚事<lb/>
也<lb/>
　在上而大有為者其勢易位下而大有為者其勢難<lb/>
　故在上則雖自任以天下之重可也在下則不可以<lb/>
　下非厚事之地故也下非厚事之地而作或利為大<lb/>
　者以其作皆愛人利物之事又上巽而與故也初九<lb/>
　以益為事六四巽而與己故曰利用為大作也起事<lb/>
　聖人之所難又下非厚事之地是以元吉然後无咎<lb/>
<pb n="40b"/>
　也<lb/>
六二或益之十朋之龜弗克違永貞吉王用享于帝吉<lb/>
象曰或益之自外來也<lb/>
　六二以損約而居得中益者四面而至矣故曰或益<lb/>
　之十朋之龜弗克違則賢人益之至者也衆人益之<lb/>
　未足以得天下賢人益之斯得天下於是乎可以享<lb/>
　帝故曰王用享于帝吉有然也此以其物皆歸往而<lb/>
　得故稱王焉<lb/>
<pb n="41a"/>
六三益之用凶事无咎有孚中行告公用圭象曰益用<lb/>
凶事固有之也<lb/>
　損益言道貴在得中不可偏也六三志在益而自損<lb/>
　之過中不能无咎惟用凶事得通變之宜是以无咎<lb/>
　也蕃樂殺禮衣大布之衣大帛之冠所謂凶事也夫<lb/>
　以益為事至于如此則豈人之情也哉疑于矯拂其<lb/>
　情而為偽者也惟有孚中行而非出于偽又不至于<lb/>
　過故有成功而上善焉夫自損之過則必至于失位<lb/>
<pb n="41b"/>
　六三自損之過而用凶事得通變之宜是以不至失<lb/>
　位而象所以謂之固有之也<lb/>
六四中行告公從利用為依遷國象曰告公從以益志<lb/>
也<lb/>
　六三六四之稱中行以其在中爻之中也益貴在中<lb/>
　而四以中行則何疑之有告公從而已六三六四皆<lb/>
　處盛位而稱公然三則告公用圭四則告公從而已<lb/>
　者三逺君四近君也古之遷國必依大國以為之援<lb/>
<pb n="42a"/>
　六四上比乎剛中之君則可依之以遷國故曰利用<lb/>
　為依遷國凡益之道與時偕行而不得已也故雖遷<lb/>
　國重事亦或為之况其小小者也<lb/>
九五有孚惠心勿問元吉有孚惠我徳象曰有孚惠心<lb/>
勿問之矣惠我徳大得志也<lb/>
　國遷之益益一國耳此有域之者也九五得尊位大<lb/>
　中兼覆天下其益无方不止一國故有孚惠心勿問<lb/>
　元吉夫有心者孰不來益哉至誠益之凡求益者益<lb/>
<pb n="42b"/>
　而有勿問其如何則天施地生不過如此宜其元吉<lb/>
　也我至誠而惠物心故物至誠而惠我徳報施之自<lb/>
　然也歸美薦善可謂惠我徳也物惠我徳則天下之<lb/>
　徳皆歸焉可謂大得志矣<lb/>
上九莫益之或擊之立心勿恒凶象曰莫益之偏辭也<lb/>
或擊之自外來也<lb/>
　上九處物上而求自益故莫益之非徒莫益又或擊<lb/>
　之人道惡盈故也二在下而自順則或益之上處極<lb/>
<pb n="43a"/>
　而日益則或擊之滿招損謙得益之道也至于或擊<lb/>
　之一心勿常猶凶况久于此道乎象曰偏辭何謂也<lb/>
　凡己欲益而益人己欲厚而厚人則不偏矣損物以<lb/>
　益己其偏若是宜其莫益之也或益之或擊之皆曰<lb/>
　自外來何也六二之自損非求于益也非求于益而<lb/>
　益者至則凡益者之來為自外矣上九自益不期乎<lb/>
　擊也不期擊而擊者至則是擊者之來為自外矣<lb/>
　<lb/>
<pb n="43b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　周易新講義卷五<lb/>
</p>
<p>
</p>
  </div>
</body>
</text>
</TEI>