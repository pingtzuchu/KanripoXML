<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>春秋集註卷三</head> <lb/>
    <p>
<pb n="1a"/>
欽定四庫全書<lb/>
　春秋集註卷三<lb/>
　　　　　　　　　　　　宋　高問　撰<lb/>
　　隱公三<lb/>
八年春宋公衞侯遇于垂<lb/>
　二君曷爲遇于垂曰殤公固嘗從州吁之請伐鄭以<lb/>
　圖馮矣州吁既誅宣公既立而馮不可不終圖也而<lb/>
　未知宣公之從否也是時齊侯將平宋衞于鄭故宋<lb/>
<pb n="1b"/>
　公請衞侯先見因遇于垂以謀鄭十年宋人衞人入<lb/>
　鄭蓋垂之謀也君子以是過宣公夫州吁則援殤公<lb/>
　矣宣公苟辭殤公以睦鄭不亦近乎且謀人之國不<lb/>
　以禮見而陽若相遇非國君之道春秋因其實而書<lb/>
　之而襃貶寓焉<lb/>
三月鄭伯使宛來歸祊<lb/>
　六年公怒宋使之失辭鄭人由是來輸平然口輸之<lb/>
　而實不至魯之憾猶未解今以宋公衞侯遇于垂鄭<lb/>
<pb n="2a"/>
　度其勢不可禦于是歸其所輸之祊以求援于魯也<lb/>
　然鄭與吾境素不相接何乃越他國而歸之邑乎蓋<lb/>
　鄭以厲宣之親世爲周之卿士常從天子巡狩賜以<lb/>
　朝宿之邑在泰山之側其地近于魯是時鄭伯因王<lb/>
　奪其政而忿之遂棄君臣之義忘親親之恩以天子<lb/>
　不復巡狩而祊爲無用且欲急得魯之援故使宛來<lb/>
　歸焉先儒以爲易許田非也按桓二年有鄭伯以璧<lb/>
　假許田之文則是隱公之世未嘗易矣且我入祊而<lb/>
<pb n="2b"/>
　不以許田入鄭鄭豈已乎周班後鄭猶且致郎之戰<lb/>
　况于易地而不與哉自入祊之後繼好尋盟史不絶<lb/>
　書入郜入防悉歸于我終隱之世無釁可觀則先儒<lb/>
　之妄不辨自明而聖人特書來歸之意斷可識矣夫<lb/>
　朝宿之邑先祖受之于先王而鄭伯輒以私情歸于<lb/>
　人而謂天子不復巡狩此無君之心背叛當誅也而<lb/>
　宛為鄭臣不能以義正其君而親以其國之土地歸<lb/>
　于他人則鄭之在位者無君子可知矣觀國風遵大<lb/>
<pb n="3a"/>
　路風雨羔裘之詩是鄭無人也<lb/>
庚寅我入祊<lb/>
　此見公貪土地而不顧義也入者義不可而強入之<lb/>
　是以謹而日之也春秋外歸田邑如齊人來歸鄆讙<lb/>
　龜陰田未嘗言入以其本我之邑歸則有之矣此特<lb/>
　書入者以其非我之有不當入也夫鄭以非義歸我<lb/>
　以祊而我能以義拒之則免矣奈何見利忘義遽遣<lb/>
　吏治之據有其地孟子所謂子噲不得與人燕子之<lb/>
<pb n="3b"/>
　不得受燕于子噲鄭之歸魯之入其罪均也<lb/>
夏六月己亥蔡侯考父卒<lb/>
　蔡宣公立三十五年其子封人嗣是為桓侯<lb/>
辛亥宿男卒<lb/>
　元年蓋嘗及宋盟于宿矣至是宿男卒而不以名赴<lb/>
　是無禮也人而無禮何以立國莊十年宋遽遷宿宿<lb/>
　自是不復見矣<lb/>
秋七月庚午宋公齊侯衞侯盟于瓦屋<lb/>
<pb n="4a"/>
　此宋公主盟謀鄭魯也諸侯自相盟王法所不容况<lb/>
　瓦屋乃周地而三國敢盟于此故詳日以謹之夫宋<lb/>
　連諸國以伐鄭雖魯與謀今魯不加兵而得土地之<lb/>
　利是鄭不懼宋而反畏魯也宋公疾魯之得祊又怒<lb/>
　鄭之不賂已故㑹齊衞之君以為此盟使無援魯鄭<lb/>
　雖然齊先已與鄭通好矣又已與魯通好矣其情可<lb/>
　見而宋衞與之盟可謂不察矣宜此盟之不信也鄭<lb/>
　因叔段興兵而蔓延至此者以魯為艾之盟是以起<lb/>
<pb n="4b"/>
　此相傾相奪之事也<lb/>
八月𦵏蔡宣公<lb/>
　諸侯五月而𦵏今不及期是簡也且因魯往㑹而著<lb/>
　其臣子私諡之罪<lb/>
九月辛夘公及莒人盟于浮來<lb/>
　公見三國之謀已故結此盟以求援焉夫莒雖小國<lb/>
　其力猶能及他人觀其入向伐杞蓋可見矣然小國<lb/>
　微者非敢盟公公自屈已出境而與之盟耳故稱公<lb/>
<pb n="5a"/>
　及又謹而日之凡公與外大夫盟内斥言公外大夫<lb/>
　稱人惡在公也此盟與成二年蜀之盟是已内不言<lb/>
　公外書大夫之名氏者惡在外也莊二十二年防之<lb/>
　盟與文二年及晉處父盟是也<lb/>
螟<lb/>
　春秋書螟者三隱二莊一書螽者十桓一餘皆僖公<lb/>
　之後蓋螟食苗心螽無所不食故其爲災也螟輕而<lb/>
　螽重春秋之初災之輕者亦書之及其久也輕者不<lb/>
<pb n="5b"/>
　勝書書其重者耳不然豈隱莊之後二百年間魯無<lb/>
　螟耶<lb/>
冬十有二月無駭卒<lb/>
　此公子展之孫未命故名之夷伯展禽其後也<lb/>
九年春天王使南季來聘<lb/>
　前年天王使凡伯來聘而戎輒伐之以歸諸侯皆坐<lb/>
　視莫有救王臣之難者天王不問復使南季來聘又<lb/>
　不見答失道甚矣<lb/>
<pb n="6a"/>
三月癸酉大雨震電庚辰大雨雪<lb/>
　建寅之月而大雨震電八日之間復大雨雪大雨震<lb/>
　電者大雨而又震電也大雨雪者甚言乎其雪也雨<lb/>
　自上下者凡稱大者皆非常之辭夫天反時爲災人<lb/>
　反德爲亂隱公以讓國爲名而乃從事于爭此反德<lb/>
　也利將反而爲害親將反而爲賊天之見戒深矣而<lb/>
　弗儆弗戒以及于難<lb/>
挾卒<lb/>
<pb n="6b"/>
　古者四十而仕五十而爵爲大夫苟未五十雖有賢<lb/>
　德猶服士服行士禮春秋之始此禮猶存故多不書<lb/>
　氏僖公之後此禮又廢故大夫鮮不氏者<lb/>
夏城郎<lb/>
　魯自受祊之後將爲鄭伐宋又恐他國有議其後者<lb/>
　故城郎以備之<lb/>
秋七月<lb/>
　一時無事書首月存天道王法也<lb/>
<pb n="7a"/>
冬公㑹齊侯于防<lb/>
　此㑹乃齊侯背瓦屋之盟反與公連謀爲鄭伐宋也<lb/>
　又見隱公得利則合失利則離知齊鄭之好終不可<lb/>
　奪今鄭既歸祊而吾之憾釋矣遂反㑹齊與之併力<lb/>
　以伐宋也又見齊之彊大諸侯爭與之盟以爲齊之<lb/>
　力可以為他國之助齊之兵可以伐人之國故宋公<lb/>
　既與之謀鄭而魯鄭反與之謀宋也故以齊主㑹防<lb/>
　宋地明年魯遂取之或作邴與周官八柄作枋同義<lb/>
<pb n="7b"/>
十年春王二月公㑹齊侯鄭伯于中丘<lb/>
　此三國相㑹爲師期也七年城中丘蓋爲此㑹耳然<lb/>
　則公之處心積慮將以伐宋也<lb/>
夏翬帥師㑹齊人鄭人伐宋<lb/>
　此見公之于宋始相和好終爲仇讐惟知貪利不復<lb/>
　顧義也自公元年及宋人盟于宿四年又遇于清是<lb/>
　其和好非一日矣今一旦變爲仇讐反以兵加之者<lb/>
　豈徒然哉始爲宋謀鄭既得鄭利今爲鄭謀宋又欲<lb/>
<pb n="8a"/>
　得宋利也於是使翬先以師㑹二國伐之齊侯鄭伯<lb/>
　皆貶稱人者齊渝瓦屋之盟鄭乃造兵之首是以春<lb/>
　秋深惡之<lb/>
六月壬戌公敗宋師于菅<lb/>
　翬已帥師㑹二國伐宋矣此又書公者所以著公盡<lb/>
　渝宋盟也棄好黨惡吞奪其利實公所為故不言戰<lb/>
　而書敗蓋公無憾于宋而以公之勝爲幸也凡魯勝<lb/>
　曰敗某師敗則書戰而已<lb/>
<pb n="8b"/>
辛未取郜辛巳取防<lb/>
　郜本小國在春秋前已爲宋併其土地取其寳器而<lb/>
　遷其君矣猶書曰郜存之也公以祊故先以翬㑹伐<lb/>
　已而自將傾衆悉力以敗宋師又浹旬之間取其二<lb/>
　邑但曰公敗宋師于菅取郜取防亦足以見其惡矣<lb/>
　而書法如此者甚之也魯受人不義之惠遂興兵以<lb/>
　伐同盟無罪之國虐用其民久留于外卒取二邑以<lb/>
　報私惠是以春秋甚之也若謂鄭之歸祊實以許田<lb/>
<pb n="9a"/>
　易而得之亦豈至是哉<lb/>
秋宋人衞人入鄭宋人蔡人衞人伐戴鄭伯伐取之<lb/>
　此宋又連衞以報鄭鄭幸菅之敗而不備故師還未<lb/>
　及郊而宋衞已乘其虛而入之矣春秋雖無義戰未<lb/>
　有奇譎輕疾如宋衞之入鄭者也鄭勞力外務而不<lb/>
　知守其國則二國之入宜矣宋殤公方喪邑敗師而<lb/>
　連兵不已殤公之民于是乎不堪命矣宋旣連兵入<lb/>
　鄭又乗勝以召蔡人伐戴戴鄭所與之微國也而三<lb/>
<pb n="9b"/>
　國伐之所以報鄭也鄭師猶在郊因又伺三國之便<lb/>
　伐而取之盡得三師之輜重焉相傾相奪一至于此<lb/>
　春秋人三國而不奪鄭爵惡三國之遷怒也且前曰<lb/>
　宋衞入鄭今曰鄭伯伐取之是宋衞雖能入鄭不能<lb/>
　爲鄭之弱也不能爲鄭之弱此殤公所以終不得馮<lb/>
冬十月壬午齊人鄭人入郕<lb/>
　戴鄭所與也三國伐之非理甚矣郕衞所與也而齊<lb/>
　鄭入之是效尤也長此安窮故謹以日而又人之<lb/>
<pb n="10a"/>
十有一年春滕侯薛侯來朝<lb/>
　二國見魯之方彊故相率朝之朝者諸侯見天子之<lb/>
　名今滕薛之于魯同爲天子諸侯同受天子土地是<lb/>
　同列也而乃同朝于魯是尊卑上下無辨也左氏有<lb/>
　周之宗盟異姓爲後之説亦非禮也成三年晉侯使<lb/>
　荀庚來聘衞侯使孫良夫來聘而魯尚不敢同日與<lb/>
　之盟豈有同列來朝而班見者乎班見者朝天子之<lb/>
　禮也異姓爲後正謂朝天子時耳然在周之盛時則<lb/>
<pb n="10b"/>
　可當春秋之時則不可也春秋諸侯未嘗朝天子乃<lb/>
　相率朝魯豈以桓王微弱凡伯見伐為不足恃而隱<lb/>
　公敗宋取郜取防為可畏耶隱公名欲讓桓方且自<lb/>
　恃其彊晏然坐受同姓諸侯之旅朝而無謙避之意<lb/>
　死不亦宜乎<lb/>
夏公會鄭伯于時來<lb/>
　謀伐許也公既得宋地又㑹鄭而謀許是貪欲無厭<lb/>
　也時來鄭地<lb/>
<pb n="11a"/>
秋七月壬午公及齊侯鄭伯入許<lb/>
　及者内爲主非内爲主則必先書㑹伐而後書入矣<lb/>
　公二年之中與齊鄭連兵既伐宋又入許其罪大矣<lb/>
　以左氏所書奉許叔之事攷之則鄭非有意乎取許<lb/>
　也以鄭伯許田之事觀之則知公實貪利其地而擅<lb/>
　有之也蓋鄭雖怨許而力不能報故推魯為主而假<lb/>
　齊為助魯既為鄭敗宋師取二邑今又為鄭入許蓋<lb/>
　由歸祊之故也<lb/>
<pb n="11b"/>
冬十有一月壬辰公薨<lb/>
　翬譖公于桓公而請弑之故但書薨而已然則桓當<lb/>
　討乎曰在他國則衞州吁是也惜乎魯無石碏之臣<lb/>
　使獲免耳夫諸侯無二嫡元妃卒則次妃攝行内事<lb/>
　惠公越禮再娶而生桓公故仲子不得爲夫人桓公<lb/>
　不得稱嫡子凡立庶子皆以長此隱公之立爲得正<lb/>
　也非攝也先儒謂仲子以手文之故實配惠公遂為<lb/>
　之説曰子以母貴母以子貴嗚呼瀆亂王法莫此爲<lb/>
<pb n="12a"/>
　甚後世遂援爲故事如漢哀帝尊定陶傅太后丁姬<lb/>
　為帝太后是也誤天下後世者其此言也夫雖然隱<lb/>
　公以長自處請命于天子正位君魯以奉周公之祀<lb/>
　其誰曰不然不知出此輒探先君之邪志匿情以欺<lb/>
　人謂為桓而立竊揖讓之名冀桓公之信已故邀天<lb/>
　王而歸仲子之賵考仲子之宫而獻六羽上以欺天<lb/>
　子下以欺大夫桓公因信其爲已立也冀其歸政于<lb/>
　已而公偃然欲終其身以待他日遂致簒弑之禍蓋<lb/>
<pb n="12b"/>
　由隱公不知大義故至此耳夫以不知大義而其獘<lb/>
　至于殺身然則有國者固不可不學春秋也<lb/>
　<lb/>
　<lb/>
　<lb/>
　<lb/>
　<lb/>
　春秋集註卷三<lb/>
</p>
<p>
</p>
  </div>
</body>
</text>
</TEI>