<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>春秋管窺卷四</head> <lb/>
    <p>
<pb n="1a"/>
欽定四庫全書<lb/>
　春秋管窺卷四<lb/>
　　　　　　　　　　新昌縣縣丞徐廷垣撰<lb/>
　　閔公<lb/>
元年春王正月<lb/>
　不言即位左氏謂以亂故然閔公既立雖國内未靖<lb/>
　宜有以鎮定之不應以亂遂廢即位之禮實以繼弑<lb/>
　君不忍言即位故不書也<lb/>
<pb n="1b"/>
齊人救邢<lb/>
夏六月辛酉葬我君莊公<lb/>
秋八月公及齊侯盟于落姑<lb/>
　盟大國而請復季友又次即以待非閔公弱齡所能<lb/>
　辨是知魯尚有人焉為之輔佐而政不在慶父故得<lb/>
　與覇主盟以召季子若政在慶父則閔公已為所制<lb/>
　安得出與齊盟而又能次郎以待乎觀落姑之盟有<lb/>
　以知慶父之無能為也矣<lb/>
<pb n="2a"/>
季子來歸<lb/>
　時主㓜國危内賊未討國人思得親賢以安社稷故<lb/>
　盟落姑以請季子其歸也如家人婦子之喜於覯止故曰<lb/>
　來歸稱季子嘉之也<lb/>
冬齊仲孫來<lb/>
　此仲孫湫也何以不名左𫝊曰亦嘉之也嘉而言亦者盖<lb/>
　湫來省難而不以去慶父為急顧云待其自斃其為<lb/>
　齊侯謀隘矣猶曰嘉之者以其云務寜魯難而親之<lb/>
<pb n="2b"/>
　杜覇主覬覦之念為有功於魯焉耳<lb/>
二年春王正月齊人遷陽<lb/>
夏五月乙酉吉禘于莊公<lb/>
　禘者時祭之名於大祫祭亦曰禘又免喪後吉祭曰<lb/>
　禘按王制天子諸侯之祭春曰礿夏曰禘秋曰嘗冬<lb/>
　曰烝天子礿特禘祫嘗祫烝祫諸侯礿特禘一特一<lb/>
　祫嘗祫烝祫皆時祭也特則各於其廟祫則羣廟之<lb/>
　主皆升而合食於太祖之廟毁廟之主不與曽子問<lb/>
<pb n="3a"/>
　所謂祫祭於祖則祝迎四廟之主是也祭統曰凡祭<lb/>
　有四時春礿夏禘秋嘗冬烝礿禘陽義也嘗烝隂義<lb/>
　也禘者陽之盛嘗者隂之盛昔者成王康王追念周<lb/>
　公之所以勲勞者而欲尊魯故賜之以重祭外祭則<lb/>
　郊社内祭則大嘗禘是也大嘗禘升歌清廟下而象<lb/>
　管朱干玉戚以舞大武八佾以舞大夏此天子之樂<lb/>
　也故魯之嘗禘得用天子之樂惟周禮春祠夏禴秋嘗<lb/>
　冬烝與王制不同疑周禮一書周公作而未之宣行故名<lb/>
<pb n="3b"/>
　未畫一然時禘實應在夏故孟獻子曰正月日至可以<lb/>
　有事於上帝七月日至可以有事於祖七月而禘正指<lb/>
　夏時五月也至郊特牲之春禘秋嘗明堂位之季夏六<lb/>
　月以禘禮祀周公乃漢儒見春秋魯禘有在二月遂謂之<lb/>
　春有在六月遂謂之季夏其實春禘非禮也大祫祭則<lb/>
　毁廟之主與未毁廟之主皆升合食於太廟王者五年<lb/>
　一大祫諸侯三年一大祫王者之大祫為大禘以王者<lb/>
　禘其始祖所自出而以始祖配故異其名所謂不王不<lb/>
<pb n="4a"/>
　禘也諸侯之大祫至其太祖而上有謂禘其祖所自出<lb/>
　而祖以下不得與非也葢始祖之所自出推之亦至逺<lb/>
　矣祭者以一氣相為感通使羣昭羣穆咸如在枝葉之<lb/>
　相承源流之通貫屬毛離裏之恩莫不萃於一堂而後<lb/>
　百世猶在目前若祖以下不與則氣不相接思不相親<lb/>
　恐非所以昭來格矣雝與長發皆大禘之詩雝歌文武<lb/>
　長發美元王相土以及成湯非祖以下咸與之證乎魯<lb/>
　自成康賜以重祭大祫亦僣用禘祀文王而以周公配<lb/>
<pb n="4b"/>
　非天子賜也故夫子非焉於時禘則直書曰禘如禘於<lb/>
　太廟用致夫人是也於大禘則隱其名如大事於太<lb/>
　廟躋僖公不言大禘葢諱之也何謂大事以凡祭曰<lb/>
　有事故大祭曰大事也大事而躋僖於閔亦羣廟合<lb/>
　食之證宣八年之有事太廟昭十五年之有事武宫<lb/>
　皆時祭也不言祭之名而曰有事盖所志在祭則舉<lb/>
　其祭之名言禘言嘗言烝也所志不在祭而禮有因<lb/>
　祭之事以及者則僅曰有事而志其禮之所因不必<lb/>
<pb n="5a"/>
　言祭之名也大禘大祫本為天子諸侯之别自禮緯<lb/>
　稱三年一祫五年一禘不分天子諸侯而後人遂訛<lb/>
　祫禘為天子所並用馬融王肅謂禘大祫小鄭康成<lb/>
　謂祫大禘小賈逵劉歆則謂一祭二名由不分天子<lb/>
　諸侯故其説多参差也吉禘者免䘮後之吉祭也免<lb/>
　䘮當二十五月今莊公薨止二十二月故春秋書以<lb/>
　志其非左傳曰速也公羊謂未可以吉榖梁謂䘮事<lb/>
　未畢而舉吉祭故非之無有言不當禘者杜元凱謂<lb/>
<pb n="5b"/>
　三年䘮畢致新死者之主於廟廟之逺主當遷入祧<lb/>
　因是大祭以審昭穆謂之禘莊公䘮制未闋而吉祭<lb/>
　又不於太廟故詳書以示譏其説未是左傳曰凡君<lb/>
　薨葬哭而祔祔而作主特祀於主烝嘗禘於廟按禮<lb/>
　既葬反哭而虞是日以虞易奠卒哭曰成事是日以<lb/>
　吉祭易䘮祭明日祔於祖父祔者始作新主隮祔於<lb/>
　皇祖之廟所謂葬哭而祔祔而作主也自祔及練<lb/>
　祥禫以至吉祭皆特祀於主吉祭後値烝嘗禘乃合<lb/>
<pb n="6a"/>
　食於太廟所謂特祀於主烝嘗禘於廟也吉祭為免<lb/>
　䘮後之祭名䘮大記曰禫而從御吉祭而復寢明吉<lb/>
　祭在禫後於士大夫曰吉祭於諸侯曰吉禘盖樂舞<lb/>
　偹具同於嘗禘之禮故曰吉禘觀晉大夫之對穆叔<lb/>
　曰以寡君之未禘祀則知列國諸侯免䘮之吉祭皆<lb/>
　謂之禘非特魯也於莊公者明特祀於主猶禘武公<lb/>
　禘僖公襄公之皆特祭非祫於太廟也彼太廟中止<lb/>
　有時祭大祫曷常有吉與不吉之名乎杜氏誤認吉<lb/>
<pb n="6b"/>
　禘為大禘而以不於太廟為非禮後儒遂謂屈太祖<lb/>
　羣廟之主而就莊公為屈尊從卑不及太祖羣廟之<lb/>
　主烏在其為審昭穆又曰魯禘非禮春秋書不勝書<lb/>
　於失禮之中又失禮則書皆未細審左傳禮經故也<lb/>
　夫魯禘非禮自在大禘不在吉禘與時禘吉禘為常<lb/>
　事不書此書者以未可以吉而吉也故考禮者必先<lb/>
　明乎時禘吉禘大禘之分而後禮與非禮可得而辨<lb/>
　耳<lb/>
<pb n="7a"/>
秋八月辛丑公薨<lb/>
　公薨不地諱弑也不書葬病季友之不討賊也或謂<lb/>
　夫人為閔公之母為子討母可乎曰夫人與聞乎弑<lb/>
　覇主討之可也臣子無讐母之理若慶父再弑其君<lb/>
　實為首惡而不正其罪豈非失於討賊乎又謂慶父<lb/>
　縊於宻魯已討之不為縱也余曰討賊當明正其罪<lb/>
　如衛人殺州吁楚人殺陳夏徴舒斯為討耳今慶父<lb/>
　死而謚以共且為立後與無罪等奚得云討討則經<lb/>
<pb n="7b"/>
　書刺矣或又曰誅而隱之乃季子親親之誼故叔牙<lb/>
　酖而經書卒與其隱也慶父之隱猶叔牙也余曰不<lb/>
　然公子牙今將耳將則弑逆之事未形季子逆探其<lb/>
　心而誅之以靖亂隱之若無罪此當隱而隱為得親<lb/>
　親之誼若慶父再弑其君罪惡昭灼非至親所得相<lb/>
　為容隱者猶假親親之名而不正其誅使其繼世嗣<lb/>
　位是縱之也豈曰討之云乎不則齊桓於哀姜且殺<lb/>
　而以其尸歸寜慶父首惡而宥之彼雖不自縊度亦<lb/>
<pb n="8a"/>
　不免於覇討其得不陳尸於市者實季友曲庇之也<lb/>
　故慶父不書刺閔公不書葬以病季友也<lb/>
九月夫人姜氏孫于邾<lb/>
　孫者諱出奔之謂夫人何以不去姓氏子不可以絶<lb/>
　母也文姜非母乎何以去姓氏盖文姜妻殺夫其罪<lb/>
　重哀姜母殺子其罪輕於殺父之母則父為重母當<lb/>
　以義絶於殺子之母則子為輕母不可以義絶也<lb/>
公子慶父出奔莒<lb/>
<pb n="8b"/>
　慶父出奔明負罪而奔也曷為不去公子以不討其<lb/>
　弑逆之罪也何以知不去公子為不討弑逆之罪曰<lb/>
　衛州吁齊無知以罪討而去族魯公子翬鄭公子歸<lb/>
　生齊公子商人楚公子比皆不討罪而不去公子正<lb/>
　以著臣子之縱賊也或謂棄疾殺公子比不為討乎<lb/>
　曰比被脅而立棄疾殺而代之利其位耳非討罪也<lb/>
　故殺比不稱人罪棄疾也與慶父之縊而不書均不<lb/>
　得為討賊也<lb/>
<pb n="9a"/>
冬齊高子來盟<lb/>
十有二月狄入衛<lb/>
鄭棄其師<lb/>
　<lb/>
　<lb/>
　<lb/>
　<lb/>
　<lb/>
<pb n="9b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　春秋管窺卷四<lb/>
</p>
<p>
</p>
  </div>
</body>
</text>
</TEI>