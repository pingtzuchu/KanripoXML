<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>尚書詳解卷四十二</head> <lb/>
    <p>
<pb n="1a"/>
欽定四庫全書<lb/>
　尚書詳解卷四十二<lb/>
　　　　　　　　　　　　　宋　陳經　撰<lb/>
顧命<hi>周書</hi>
　此篇雖凶事而死生之理始終之變古人制度纎悉<lb/>
　周密莫不詳見學者不可以凶事而略之生之有死<lb/>
　達人視之以為夜旦之常蓋人道之常然始終之義<lb/>
　也自非學問之深者不足以語此此成王自幼冲得<lb/>
<pb n="1b"/>
　周召二公養成其徳學有緝熈於光明至於臨死生<lb/>
　始終之變卓然不亂觀此書者當與曾子易簀春秋<lb/>
　書公薨于路寢之事同義是雖名分尊卑之不同而<lb/>
　其所以達始終之義一也雖然此經之所載固嘗言<lb/>
　帝乃殂落矣而無顧命又嘗書陟方乃死矣而無顧<lb/>
　命又嘗言成湯既殁武王既喪矣而皆無顧命成王<lb/>
　獨有顧命何也曰成王自艱難變故中而得之也自<lb/>
　堯舜禹湯文武以來百官總已以聴冢宰初未嘗有<lb/>
<pb n="2a"/>
　變故而成王當幼冲之始管蔡四國流言成王致疑<lb/>
　其事亦殆矣凡天下經一變者長一智遭一蹶者得<lb/>
　一便顧命之作成王其亦折肱而知良醫歟<lb/>
成王將崩命召公畢公率諸侯相康王作顧命<lb/>
　顧命之書乃同召太保奭芮伯彤伯畢公衞侯毛公<lb/>
　師氏虎臣百尹御事而孔子序書獨云命召公畢公<lb/>
　率諸侯蓋二公之職也三公内總百官外總諸侯故<lb/>
　特舉召公畢公當是時召公為西伯畢公為東伯中<lb/>
<pb n="2b"/>
　分天下而治之如康王之誥曰太保率西方諸侯畢<lb/>
　公率東方諸侯是也成王之將崩也命召畢二大臣<lb/>
　率諸侯以相康王則終始之義于是乎正矣顧命者<lb/>
　成王臨死迴顧而為此命也雖然周官之書曰立太<lb/>
　師太傅太保兹惟三公是則太保次于太師也命召<lb/>
　公為太保畢公為太師而召公乃居先者周召二公<lb/>
　同功一體之人周公既殁則當國事之重任者莫召<lb/>
　公若也故以召公為先夫以召公之勲徳與周公同<lb/>
<pb n="3a"/>
　而其位乃次于畢公之後以此見古者腹心宗臣與<lb/>
　社稷同體初不論職位之高下官資之崇卑春秋晉<lb/>
　文公十九年在外及其成霸業無非趙衰狐偃為之<lb/>
　謀主文公自僖公二十四入國至僖公二十七蒐于<lb/>
　被盧始命狐偃將上軍趙衰為卿狐偃則讓於狐毛<lb/>
　而佐之趙衰則又讓于欒枝先軫若以後世論之二<lb/>
　臣自入國即當以高官大職處之可也經數年而後<lb/>
　命將上軍及為卿之任也又相遜齊桓公之霸全在<lb/>
<pb n="3b"/>
　管仲管仲只為下卿及平戎于王王以上卿之禮享<lb/>
　之仲不敢受且曰有天子之二守國高在當時國子<lb/>
　高子嘗為齊上卿然國高初無功于齊而管乃甘處<lb/>
　于國高之下漢高祖之興全在張良其後立太子使<lb/>
　叔孫通為太傅張良為少傅由此觀之腹心之臣本<lb/>
　無計較官位自春秋漢世以來尚有之而況召公之<lb/>
　大賢乎哉<lb/>
惟四月哉生魄王不懌甲子王乃洮頮水相被冕服憑<lb/>
<pb n="4a"/>
玉几乃同召太保奭芮伯彤伯畢公衞侯毛公師氏虎<lb/>
臣百尹御事<lb/>
　此作書者序成王以病之故具召其臣也惟四月始<lb/>
生魄十六日也王有疾故不恱懌甲子王乃洮頮水成<lb/>
　王將𤼵大命臨羣臣諸侯必當齋戒沐浴今疾病矣<lb/>
　不齋戒沐浴惟洮盥其手頮洗其面古人於臨死之<lb/>
　際猶必敬也如此扶相成王之官如太僕者被王以<lb/>
　袞冕加之朝服憑玉几以出命玉几乃成王所坐之<lb/>
<pb n="4b"/>
　几也乃同時召三公六卿大夫士自保奭而下是也<lb/>
孔安國謂太保畢毛稱公則三公矣先後依六卿次第<lb/>
　冢宰第一召公領之司徒第二芮伯為之宗伯第三<lb/>
　彤伯為之司馬第四畢公領之司寇第五衞侯為之<lb/>
　司空第六毛公領之召彤芮畢毛衞皆國名諸侯入<lb/>
　為天子公卿也古者三公官不必備惟其人皆以六<lb/>
　卿兼之定公四年左氏傳曰衞侯為司冦知此六人<lb/>
依禮次第為六卿也師氏中大夫掌以禮詔王居虎門<lb/>
<pb n="5a"/>
　之左司王朝得失之事帥其属守其門者虎臣即虎<lb/>
　賁氏也百司百官之長也御事諸掌事者蓋羣士也<lb/>
　成王於將崩之際召三公六卿大夫羣士憑玉几以<lb/>
　出命命相康王所以顯其事於衆人而公其命令于<lb/>
　天下天子者天下之共主當與天下之人共戴而君<lb/>
　之古之立君者惟恐事之不顯而衆人之不覩也然<lb/>
　而可以絶窺伺之端遏禍亂之原矣成王於此而正<lb/>
　終故康王亦自此而正其始其事暴白于天下人人<lb/>
<pb n="5b"/>
　得而知之此顧命之書所以為萬世帝王之法後世<lb/>
　之君則不然父子之間以死為諱繼承之際鮮有能<lb/>
　正其終始者唐順宗之為太子也二十餘年而其子<lb/>
　已壯一旦順宗病不能言而徳宗寢疾之久不能召<lb/>
　宰相属以托孤之事至使宦者得以擬議其所立倘<lb/>
　非因衞次公等草詔得至禁中抗議立廣陵王則其<lb/>
　事亦危矣說者以為幾有趙高之事人主可不以此<lb/>
　為監哉<lb/>
<pb n="6a"/>
王曰嗚呼疾大漸惟幾病日臻既彌留恐不獲誓言嗣<lb/>
兹予審訓命汝昔君文王武王宣重光奠麗陳教則肄<lb/>
肄不違用克達殷集大命在後之侗敬迓天威嗣守文<lb/>
武大訓無敢昏逾今天降疾殆弗興弗悟爾尚明時朕<lb/>
言用敬保元子釗𢎞濟于艱難柔逺能邇安勸小大庶<lb/>
邦思夫人自亂于威儀爾無以釗冒貢于非幾<lb/>
　此章乃成王𤼵大命以示羣臣也翼日乙丑而王崩<lb/>
　前一日甲子成王乃能𤼵大命歴敘文武所以得天<lb/>
<pb n="6b"/>
　下之由與己所以守天下其言不亂如此自非成王<lb/>
　學問之力何以至此嗚呼嘆而後言也漸進也疾大<lb/>
　進而幾危矣病者疾之甚也病且日臻既彌留日久<lb/>
　是以疾有增而無減必死者也予恐既死之後欲出<lb/>
　誓言以繼續我所欲言之志而不得故我詳審以教<lb/>
　命汝以見言之不苟𤼵欲使聴之專也昔君文王武<lb/>
　王宣重光推言文武所以得天下之由父子以光明<lb/>
　之徳相繼故曰宣重光奠麗陳教則肄此言文武化<lb/>
<pb n="7a"/>
　民之大端治天下者以民為本民之所麗者在于衣<lb/>
　食文武先定其民之所麗使民得所附著不至失所<lb/>
　亦猶成湯謹厥麗耳民既有麗則衣食足矣然後可<lb/>
　教故陳之以教既陳之以教于是使民習其教民習<lb/>
　其教則是不違其上知所服從矣我文武所以化民<lb/>
　如此故能革殷為周集此上天之大命在後之侗乃<lb/>
　成王自謂也侗者倥侗自謙之辭也以敬而逆上天<lb/>
　之威蓋天威即敬也成王以人合天故曰迓天威繼<lb/>
<pb n="7b"/>
　守文武之教無敢昏貳而逾越其所守之心苟昏而<lb/>
　不明則必至於放縱逾越成王惟其不昏所以不逾<lb/>
　此數句乃成王學問所得處在此為人主者患在不<lb/>
　能保祖宗之業至於昏逾今成王守文武大訓不敢<lb/>
　昏逾則為君之責塞矣無有缺然不滿者矣今而將<lb/>
　死順受其正又奚憾焉今天降疾殆死生皆天理也<lb/>
　天降疾病於我之身其危殆矣弗興不起也弗悟不<lb/>
　覺也不起不覺言其必死也爾羣臣庶幾明我之言<lb/>
<pb n="8a"/>
　以敬而保安元子康王成王之所得者在敬既以敬<lb/>
　而迓天威矣今復以此敬而授之羣臣使以敬而輔<lb/>
　康王使嗣王能大濟于艱難蓋天下本非逸樂之具<lb/>
　乃艱難之器也惟有以濟其艱難而後可柔逺人也<lb/>
　能邇謂治近當無所不盡其能也安勸小大庶邦謂<lb/>
　使小邦大邦皆得其安相勸勉于為善也為君之道<lb/>
　不能柔逺能邇安勸庶邦則不謂之君矣然柔逺能<lb/>
　邇安勸庶邦之要當自一身始有威可畏謂之威有<lb/>
<pb n="8b"/>
　儀可象謂之儀爾能思夫人自治其威儀容止可觀<lb/>
　進退可度以臨其民爾不可以嗣子康王冒進于非<lb/>
　幾之事非幾與危事皆威儀之反也康王不進非幾<lb/>
　與危事則其所進者當自治威儀矣觀此章有以見<lb/>
　成王之所得于周公者惟此而已故垂殁之際以是<lb/>
　而付之羣臣<lb/>
兹既受命還出綴衣于庭越翼日乙丑王崩太保命仲<lb/>
桓南宫毛俾爰齊侯吕伋以二干戈虎賁百人逆子釗<lb/>
<pb n="9a"/>
于南門之外延入翼室恤宅宗<lb/>
　成王顧命羣臣已畢公卿大夫士既受命而還復其<lb/>
　本位出綴衣于庭綴衣即幄帳也周禮幕人掌帷幕<lb/>
　幄帟綬之事鄭氏釋云在旁曰帷在上曰幕帷幕皆<lb/>
　以布為之四合象宫室曰幄王所居之帳也然則幄<lb/>
　帳是黼扆之上所張之物王𤼵顧命在此幄帳之坐<lb/>
　命訖乃復反于寢處以王病重不能臨此坐故徹出<lb/>
　幄帳於庭將欲為死備也越明日乙丑王崩太保召<lb/>
<pb n="9b"/>
　公于是即命南宫毛仲桓二臣俾爰齊侯吕伋取干<lb/>
　戈虎賁以迎康王于南門之外夫即位大事也古者<lb/>
　豫建太子儲君之位欲其蚤定成王以乙丑日崩太<lb/>
　保亦以乙丑日迎康王入不待崇朝之間而嗣子之<lb/>
　位定矣則變故何從而生哉此機會之不可移時也<lb/>
　春秋以來魯昭公以十二月己未薨于乾侯逾年六<lb/>
　月癸亥公之喪至自乾侯戊辰定公即位且昭公之<lb/>
　薨已越葬期猶未得反至月癸亥然後喪至而定之<lb/>
<pb n="10a"/>
　立乃在是月之戊辰相去六日蓋遲速進退受制於<lb/>
　季孫意如不得以時定也又豈知顧命之書古人之<lb/>
　意如此其詳密哉當是時掌兵者齊侯吕伋實太公<lb/>
　之後也仲桓南宫毛親信之臣也吕伋掌兵非有仲<lb/>
　桓南宫毛將命以往則伋亦不承也非有宰相之命<lb/>
　則亦不敢𤼵也兵權散主不偏属于一人如此魯莊<lb/>
　公自即位之初遂以兵權授之慶父卒至于國人不<lb/>
　能制唐人以神策軍使宦官統之至于廢立自如然<lb/>
<pb n="10b"/>
　則兵權豈可以妄授之人哉周禮虎賁氏下大夫其<lb/>
　屬有虎氏八百人吕伋為天子虎賁氏也南門之外<lb/>
　路寢門外說者謂古者父子異宫太子之宫在南門<lb/>
　之外殊不知古人之意正欲使太子特出於外以兵<lb/>
　衞再迎之而入顯示衆人明其為天子之子也夫然<lb/>
　奸邪屏息不復有窺伺之望矣不然安有成王寢疾<lb/>
　彌留之久太子不在其側而在南門之外哉延入翼<lb/>
　室恤宅宗東坡先生解翼室謂路寢旁左右翼室也<lb/>
<pb n="11a"/>
成王喪在路寢故康王廬于翼室而為憂居之主也恤<lb/>
　憂也宅居也宗主也<lb/>
丁卯命作册度越七日癸酉伯相命士須材狄設黼扆<lb/>
綴衣<lb/>
　宰相之權如此其重也當百官總已以聴冢宰之時<lb/>
　故此篇自乙丑王崩之後凡稱命者皆太保之命仲<lb/>
　桓之取干戈太保命之册度之作太保命之以至設<lb/>
　黼扆四坐陳國家之寶玉陳天子之輅車無非太保<lb/>
<pb n="11b"/>
　之命命士須材言伯相而作册度不言伯相者丁卯<lb/>
　之日去乙丑為近故蒙上太保命仲桓南宫毛之文<lb/>
　也癸酉之日去丁卯為逺故又言伯相伯相太保互<lb/>
　稱也以其為三公則謂之太保以其為西伯領諸侯<lb/>
　則謂之伯以其為冢宰則謂之相册度者命史為册<lb/>
　書法度傳顧命于康王也成王雖顧有遺命未作册<lb/>
　書以此日作之既作册書因作受册法度下云皇后<lb/>
　憑玉几宣成王言是策書也將受命時升階即位及<lb/>
<pb n="12a"/>
　傳命以後康王答命受同祭享皆是法度越七日癸<lb/>
　酉伯相命士須材王自乙丑崩至癸酉為九日矣乃<lb/>
　始命士須材者天子七日而殯于死日為八日癸酉<lb/>
　殯之明日也太保命士致材木須待以供喪用謂椁<lb/>
　與明器之類也狄者下士也扆者屏風畫為斧文白<lb/>
　與黒為黼前出綴衣于庭至此復設黼扆綴衣象成<lb/>
　王平生時所為經于四坐言設則四坐皆設也<lb/>
牖間南嚮敷重篾席黼純華玉仍几西序東嚮敷重底<lb/>
<pb n="12b"/>
席綴純文貝仍几東序西嚮敷重豐席畫純雕玉仍几<lb/>
西夾南嚮敷重筍席𤣥紛純漆仍几<lb/>
　此即狄設黼扆綴衣也王崩之後欲宣王命故布陳<lb/>
　儀衞自狄設黼扆而下王之所坐也自越玉五重陳<lb/>
　寶而下王之所寶也大輅在賓階面而下王之所乘<lb/>
　也二人雀弁執惠而下王之所衞也古人於制度典<lb/>
　章文物之間所以如此者豈為華侈之具哉此有深<lb/>
　意存焉當前王方崩後王即位之始此國家之大事<lb/>
<pb n="13a"/>
　所以陳此者其一則欲象成王平生所坐所寶所乘<lb/>
　所衞欲以起後王愛慕之心使事死如事生事亡如<lb/>
　事存也其一則起羣臣百官諸侯尊敬之心想慕天<lb/>
　天子而繫心于嗣君也其一則以是表人主之尊天<lb/>
　下無二所坐如此所寶如此所乘如此所衞如此如<lb/>
　此其尊嚴如此其崇高富貴所以絶天下覬望之心<lb/>
　也古人深意不為文具由漢以來蕭何治未央宫曰<lb/>
　天子以四海為家非令壯麗無以重威及光武以漢<lb/>
<pb n="13b"/>
　家子孫司隷官儀之舊猶足以係民心之思漢則聖<lb/>
　人于典章文物衣服車旗之制豈無意哉牖牕也間<lb/>
　者牕東户西户牖之間也天子之席三重諸侯再重<lb/>
　則所敷重席者皆三重也舉其上席言重知其下更<lb/>
　有席也蔑桃枝也黼黑白雜繒也純縁也以黒白雜<lb/>
　繒為縁也華玉五色玉也仍因也因生時之几不改<lb/>
　作也周禮云吉事變几凶事仍几于牖間之南嚮所<lb/>
　敷重者篾席以白黑繒為縁以五色玉而飾憑几此<lb/>
<pb n="14a"/>
　見羣臣覲諸侯之座也東西廂謂之序底蒲蒻之席<lb/>
　也綴雜綵也貝者水蟲取其甲以飾器物文貝有文<lb/>
　之貝用以飾几也此旦夕聴事之座也東序西嚮敷<lb/>
　重豐席以莞為席也畫純以五綵色畫帛以為縁也<lb/>
　刻鏤之玉謂之雕玉此養國老饗羣臣之座也西夾<lb/>
　南嚮路寢為太室則東西序有夾室非路寢正室也<lb/>
　西夾之南嚮敷重筍席以蒻竹為席𤣥紛黒綬也以<lb/>
　黒綬為縁以漆而飾几此親屬私燕之座也以燕親<lb/>
<pb n="14b"/>
　屬不事華飾取其質也孔頴達云牖間是見羣臣覲<lb/>
　諸侯之座見于周禮其西序之坐在燕饗座前以其<lb/>
　旦夕聴事重于燕飲故西序為聴事之座夾室之座<lb/>
　在燕饗座後則夾室是隠映之處親屬聴于燕饗故<lb/>
夾室為親私燕之座案朝士掌治朝之位王南面此西<lb/>
　序東向者以此諸座並陳避牖間覲諸侯座也東坡<lb/>
　曰將傳先王顧命不知神之所在于此乎于彼乎故<lb/>
　兼設平生之座也<lb/>
<pb n="15a"/>
越玉五重陳寶赤刀大訓𢎞璧琬琰在西序大玉夷玉<lb/>
天球河圖在東序𦙍之舞衣大貝鼖鼓在西房兊之戈<lb/>
和之弓垂之竹矢在東房<lb/>
　此一段所陳乃王者之寶也越玉五重陳寶一句乃<lb/>
　緫下文而言之也于東西序坐北列玉五重又陳先<lb/>
王所寶之器物五重者西序二重𢎞璧也琬琰也東序<lb/>
　三重大玉也夷玉也天球也謂之重者玉有一雙古<lb/>
　者雙玉為瑴陳寶者如赤刀大訓河圖之類皆是也<lb/>
<pb n="15b"/>
　赤刀先儒謂武王誅紂時刀以赤為飾大訓者虞書<lb/>
　典謨也𢎞璧大璧也琬琰者大圭也此則陳于西序<lb/>
　之座北大玉者華山之玉也夷者東夷之玉天球者<lb/>
　雍州之玉河圖乃伏羲所畫之八卦此則陳于東序<lb/>
　之坐北虞書典謨之訓與伏羲所畫八卦先王皆以<lb/>
　為傳國之寶其重先代之遺文也如此𦙍之舞衣𦙍<lb/>
　者古之國名也所制之舞衣合于法度也大貝亦猶<lb/>
　前之文貝取其大者鼖鼓長八尺先代之器商周以<lb/>
<pb n="16a"/>
　來寶之此則陳之於西房謂西夾坐之東也兊和古<lb/>
　之巧者垂乃舜時共工也所造之戈弓竹矢亦有法<lb/>
　度此則陳之于東房謂東廂夾室也舞衣戈弓竹矢<lb/>
　之微古人技巧之末爾苟合法度則亦寶之蓋其精<lb/>
　妙極于此無以復加也<lb/>
大輅在賓階面綴輅在阼階面先輅在左塾之前次輅<lb/>
在右塾之前<lb/>
此則王者所乘之車輅也周禮巾車掌王之五輅玉輅<lb/>
<pb n="16b"/>
　金輅象輅革輅木輅典輅云若有大祭祀則玉輅大<lb/>
　喪大賓客亦如之此篇所謂大輅輅之大者即玉輅<lb/>
　也在賓階面西階南嚮也綴輅繫綴于下玉輅之次<lb/>
　者即金輅也在阼階面東階南向也地道尊右故玉<lb/>
　輅在西金輅在東先輅即象輅也在左塾之前門側<lb/>
　之堂謂之塾塾前陳車以轅向堂北面也次輅即木<lb/>
　輅也金玉象皆以飾車故三者以飾為之名木則無<lb/>
　飾故指木為名在右塾之前左塾在門内之西右塾<lb/>
<pb n="17a"/>
　在門内之東左右皆北面向堂也此皆路寢之門内<lb/>
　五輅取其四不言革輅者蓋革輅兵戎之用故不必<lb/>
　陳之<lb/>
二人雀弁執惠立于畢門之内四人綦弁執戈上刃夾<lb/>
兩階戺一人冕執劉立于東堂一人冕執鉞立于西堂<lb/>
一人冕執戣立于東垂一人冕執瞿立于西垂一人冕<lb/>
執鋭立于側階<lb/>
　此一段乃王之儀衞也禮大夫服冕士服弁凡言冕<lb/>
<pb n="17b"/>
　者皆大夫也言弁者皆士也士之衞殯與在廟同助<lb/>
　祭乃服雀弁故執兵以衞亦用雀弁鄭康成云赤白<lb/>
　雀如雀頭色也惠三隅矛也立于畢門之内路寢之<lb/>
　門一名畢門也天子五門臯門庫門雉門應門路門<lb/>
　亦名畢門亦名虎門在門者兩廂各一人故曰二人<lb/>
　綦弁者鄭氏云青黒色曰綦戈上刃亦兵器也堂廉<lb/>
　曰戺士所立處也在階者兩廂各二人故曰四人一<lb/>
　人冕執劉立于東堂言冕者大夫也劉鉞屬也劉與<lb/>
<pb n="18a"/>
　鉞亦兵器也東堂西堂在東西廂近階而立以備升<lb/>
　階之人也一人冕執戣立于東垂一人冕執瞿立于<lb/>
　西垂瞿戣皆㦸屬東垂西垂者東西廂之階上凡言<lb/>
　弁者在堂下言冕者在堂上堂上而言東垂西垂知<lb/>
　在堂上之逺地階上也一人冕執銳立于側階銳矛<lb/>
　屬也側階者堂北階上也此所陳七兵其名不同皆<lb/>
　執兵器以為衞也畢門之内與夾兩階去殯為逺使<lb/>
　士為之東堂西堂東垂西垂側階在堂上去殯為近<lb/>
<pb n="18b"/>
　故使大夫為之先門次階次堂從外向内而敘之也<lb/>
　次東西垂次側階又從近向逺而敘之也觀此一章<lb/>
　見古者執兵以為人主之衞者皆士大夫為之所謂<lb/>
　侍御僕從罔匪正人者此也觀立政之書綴衣虎賁<lb/>
　皆選吉士而當掌親兵者乃太公之子賢者之後為<lb/>
　之至於執兵衞王又皆士大夫為之左右前後無非<lb/>
　正人氣習之所薰染人主安得心術不正晉悼公使<lb/>
　弁糾御戎荀賓為右使訓諸御知義羣騶如禮至漢<lb/>
<pb n="19a"/>
　之宿衞猶以忠力之臣與公卿子為之猶有古意後<lb/>
　世茍簡人主寧近小人不肯近君子在王所者皆宦<lb/>
　官武夫則人主之徳何由而成而人主之勢亦何自<lb/>
　而尊哉<lb/>
王麻冕黼裳由賓階隮卿士邦君麻冕蟻裳入即位太<lb/>
保太史太宗皆麻冕彤裳太保承介圭上宗奉同瑁由<lb/>
阼階隮太史秉書由賓階隮御王册命<lb/>
　前面鋪陳儀衞已定於是傳顧命於康王麻冕者緒<lb/>
<pb n="19b"/>
　麻三十升為之皆吉服成王喪在殯何以用吉服為<lb/>
　天下之計不得已而用之於吉服之中特示變焉周<lb/>
　禮袞衣五章裳四章此則於裳獨用黼焉蟻裳者于<lb/>
　裳畫蟻行往來之文也彤裳者纁裳也皆吉服示變<lb/>
也王麻冕黼裳由賓階隮賓階西階也不敢當阼階以其<lb/>
　死親也故由賓階而升卿士兼公孤大夫言之也邦<lb/>
　君諸侯也麻冕蟻裳入就班位無所執事故特言入<lb/>
　即位太保三公也太史掌册書者太宗即大宗伯也<lb/>
<pb n="20a"/>
　此三人皆如下文所言是也皆麻冕彤裳太保則奉<lb/>
　介圭于王考功記鎭圭尺有二寸天子守之介大也<lb/>
　大圭即鎭圭也康王之所守也上宗即宗伯也或云<lb/>
　太宗或云上宗者大宗伯一人小宗伯二人凡三人<lb/>
　使其上二人也其一人奉同一人奉瑁同爵名使康<lb/>
　王主祭祀也瑁王之所執以覆冒天下也太保與上<lb/>
　宗皆由阼階而升蓋承圭奉同瑁皆是承王命故重<lb/>
　其事由東階而升也太史秉書即上文所作之册也<lb/>
<pb n="20b"/>
　隨王之後故王由賓階太史亦秉書由賓階御進也<lb/>
　進王以册命當時公卿大夫諸侯王皆在而所以執<lb/>
　事則在此三人太保太史太宗而已<lb/>
曰皇后憑玉几道揚末命命汝嗣訓臨君周邦率循大<lb/>
卞燮和天下用答揚文武之光訓王再拜興答曰眇𦕈<lb/>
予末小子其能而亂四方以敬忌天威<lb/>
　曰册命之辭也皇大后君成王也親憑玉几稱道𤼵<lb/>
　揚臨終之命命汝康王繼嗣文武之大訓以臨莅為<lb/>
<pb n="21a"/>
　天下之君率循文武之大法以調燮和協天下用對<lb/>
　揚文武之光訓不負前人之付託此敘成王之意言<lb/>
　成王命汝如此也康王於是再拜而興荅曰𦕈𦕈言<lb/>
　其微之又微也至微之小子安能足以治四方以敬<lb/>
　忌上天之威乎言任大責重非小子所能當也其謙<lb/>
　冲退託之辭如此<lb/>
乃受同瑁王三宿三祭三咤上宗曰饗太保受同降盥<lb/>
以異同秉璋以酢受宗人同拜王答拜太保受同祭嚌<lb/>
<pb n="21b"/>
宅授宗人同拜王荅拜太保降收諸侯出廟門俟<lb/>
　康王既謙退自處以為不能當于是一手受同一手<lb/>
　受瑁受之于上宗也既受之後王以瑁授人受同而<lb/>
　祭禮成于三故三宿三進酒柩前也三祭三祭酒漿<lb/>
　於神坐也三咤三奠爵于地也為此祭者告神言已<lb/>
　受羣臣所傳顧命也祭之末必飲神酒受神之福上<lb/>
　宗以同酌酒進王讚王曰饗福酒饗福酒畢王乃以<lb/>
　同授太保太保受同降階盥手更洗别同祭祀以變<lb/>
<pb n="22a"/>
　為敬不可用王之同也既洗異同實酒于中秉璋以<lb/>
　酢祭璋半圭也酢報祭也王既祭太保復報祭酒大<lb/>
　祭祀之亞獻也太保至殯前欲祭祀以同授之宗人<lb/>
　宗人即小宗伯也太保供王宗人供太保即以同授<lb/>
　宗人太保受拜白柩云已傳顧命王則荅拜拜柩尊<lb/>
　所授命也太保乃于宗人處受同而祭王則三祭太<lb/>
　保但一祭而已祭禮亦饗福酒宗人讚之嚌者至齒<lb/>
　欲飲而實不飲也王謂之饗太保謂之嚌者互相備<lb/>
<pb n="22b"/>
　也宅受宗人同宅居也太保居其所于受福酒處足<lb/>
　不移為將拜故授宗人同祭既畢而更拜白成王以<lb/>
　事畢也太保既白成王以傳顧命事畢康王亦荅拜<lb/>
　敬所白也禮既畢則太保下堂有司遂收器物諸侯<lb/>
　皆出廟門殯之所處故曰廟出路寢門外以待康王<lb/>
　之後命也此篇所記成王于此而終康王于此而始<lb/>
　其儀衞典章之盛作史者記之其文簡古深有法度<lb/>
　存焉<lb/>
<pb n="23a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="23b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　尚書詳解卷四十二<lb/>
</p>
<p>
</p>
  </div>
</body>
</text>
</TEI>