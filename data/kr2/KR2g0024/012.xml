<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>宋名臣言行錄後集巻二</head> <lb/>
    <p>
<pb n="KR2g0024_WYG_012-1a"/>
欽定四庫全書<lb/>
　宋名臣言行錄後集巻二<lb/>
　　　　　　　　　　　　宋　朱子　纂集<lb/>
　　　富弼　韓國文忠公<lb/>
　　字彦國河南人舉茂材異等位至丞相拜司徒配<lb/>
　　享神宗廟庭<lb/>
公初逰場屋穆伯長謂之曰進士不足以盡子之才當<lb/>
　以大科名世公果禮部試下公西歸范文正遣人追<lb/>
<pb n="KR2g0024_WYG_012-1b"/>
　公曰有㫖以大科取士可亟還公還京師見文正辭<lb/>
　以未嘗為此學文正曰已同諸公薦君矣久為君闢<lb/>
　一室皆大科文字可往就館時晏元獻為相求婚於<lb/>
　文正文正曰公女若嫁官人則仲淹不敢知必求國<lb/>
　士無如富弼者即議婚公遂以賢良方正登第<hi>聞見錄</hi>
郭后廢范仲淹争之貶知睦州公上言朝廷一舉而獲<lb/>
　二過縱不能復后宜還仲淹以來忠言<hi>蘇内翰撰神道碑</hi>
寳元初元昊反公時通判鄆州陳八事且言元昊遣使<lb/>
<pb n="KR2g0024_WYG_012-2a"/>
　求割地邀金幣使者部從儀物如契丹而詞甚倨此<lb/>
　必元昊腹心謀臣自請行者宜出其不意斬之都門<lb/>
　又言夏守彬庸人平時猶不當用而况艱難之際可<lb/>
　為樞密乎議者以為有宰相器<lb/>
知諌院康定元年日食正旦公言請罷燕撤樂雖虜使<lb/>
　在館亦宜就賜飲食而已執政以為不可公曰萬一<lb/>
　虜主行之為朝廷羞後使虜還者云虜中罷燕如公<lb/>
　言仁宗悔之<lb/>
<pb n="KR2g0024_WYG_012-2b"/>
元昊冦鄜延延州民二十人詣闕告急上召問具得諸<lb/>
　將敗亾狀執政惡之命逺郡禁民擅赴闕者公言此<lb/>
　非陛下意宰相惡上知四方有敗爾民有急不得訴<lb/>
　之朝則西走元昊北走契丹矣<lb/>
夏守彬為陜西都總管又以宦者王守忠為都鈐轄公<lb/>
　言用守彬已為天下笑而守忠鈐轄乃與唐中官監<lb/>
　軍無異遂詔罷守忠<lb/>
自用兵以來吏民上書者甚衆初不省用公言知制誥<lb/>
<pb n="KR2g0024_WYG_012-3a"/>
　本中書屬官可選一人置局中書考其所言可用用<lb/>
　之宰相偷安欲以天下是非盡付他人又引國初故<lb/>
　事請使宰相兼領樞密院仁宗曰軍國之務當盡歸<lb/>
　中書樞密非古官然未欲遽廢即詔中書同議樞密<lb/>
　院事宰相辭曰恐樞密院謂臣奪權公曰此宰相避<lb/>
　事耳非畏奪權也㑹西夏首領來降補借奉職覊置<lb/>
　荆湖公言二人之降其家已族矣當厚賞以勸來者<lb/>
　上命以所言送中書公見宰相論之宰相初不知也<lb/>
<pb n="KR2g0024_WYG_012-3b"/>
　公嘆曰此豈小事而宰相不知邪更極論之上從公<lb/>
　言以宰相兼樞密使<hi>並蘇内翰撰神道碑</hi>
劉從愿妻遂國夫人者王䝉正女也寳元中出入内廷<lb/>
　或云得幸於上外人無不知者以此獲罪奪封罷朝<lb/>
　謁久之得復入張安道為諌官再以䟽論列皆中留<lb/>
　公時知制誥制下復遂國之封公繳還詞頭封命遂<lb/>
　寢唐制惟給事中得封還詔書中書舍人繳還詞頭<lb/>
　盖自公始安道見吕申公公猶以非舊典不樂二公<lb/>
<pb n="KR2g0024_WYG_012-4a"/>
　之不相喜皆此類<hi>龍川志</hi>
契丹自晉朝以來踐有幽薊北鄙之警略無寧嵗凡六<lb/>
　十有九年至景德元年舉國來冦上用冦凖親征之<lb/>
　䇿自是復通好不盗邉者三十九年及元昊叛兵久<lb/>
　不决契丹之臣又貪而喜功者以我為怯且厭兵遂<lb/>
　教其主設詞以動我欲得晉髙祖所與關南十縣慶<lb/>
　厯三年聚重兵屯境上遣其臣蕭英劉六符來聘仁<lb/>
　宗命宰相擇報聘者時敵情叵測羣臣皆莫敢行宰<lb/>
<pb n="KR2g0024_WYG_012-4b"/>
　相以公名聞乃以公接伴英等入境上遣中使勞之<lb/>
　英托足疾不拜公曰吾嘗使北病卧車中聞命輙起<lb/>
　拜今中使至而公不起見何邪英矍然起拜公開懷<lb/>
　與語不以夷狄待之英等遂去左右密以其主所欲<lb/>
　者告公且曰可從從之不可從更以一事塞之公具<lb/>
　以聞上命中丞賈昌朝館伴不許割地而許增嵗幣<lb/>
　且命公報聘見北主北主曰南朝違約塞鴈門增塘<lb/>
　水治城池籍民兵此何意也羣臣請舉兵而南寡人<lb/>
<pb n="KR2g0024_WYG_012-5a"/>
　以謂不若遣使求地求而不獲舉兵未晚公曰北朝<lb/>
　㤀章聖皇帝之德乎澶淵之役若從諸將言北兵無<lb/>
　得脫者且北朝與中國通好則人主專其利而臣下<lb/>
　無所獲若用兵則利歸臣下而人主任其禍故北朝<lb/>
　諸臣争勸用兵者此皆其身謀非國計也北主驚曰<lb/>
　何謂也公曰晉髙祖欺天叛君而求助於北末帝昏<lb/>
　亂神人棄之是時中國狹小上下離叛故契丹全師<lb/>
　獨克雖敵獲金帛充牣諸臣之家而壯士徤馬物故<lb/>
<pb n="KR2g0024_WYG_012-5b"/>
　大半此誰任其禍者今中國提封萬里所在精兵以<lb/>
　百萬計法令修明上下一心北朝欲用兵能保其必<lb/>
　勝乎曰不能公曰就使其勝所亡士馬羣臣當之歟<lb/>
　亦人主當之歟若通好不絶嵗幣盡歸人主臣下所<lb/>
　得止奉使者嵗一二人爾羣臣何利焉北主大悟首<lb/>
　肯久之公又曰塞鴈門者以備元昊也增塘水始於<lb/>
　何承矩事在通好前地卑水聚不得不增城壘皆修<lb/>
　舊民兵亦舊籍特補其缺爾非違約也晉髙祖以盧<lb/>
<pb n="KR2g0024_WYG_012-6a"/>
　龍一道賂契丹周世宗復伐取關南皆異代事宋興<lb/>
　已九十年若各欲求異代故地豈北朝之利哉本朝<lb/>
　皇帝之命使臣則有詞矣曰朕為祖宗守國必不敢<lb/>
　以其地與人北朝所欲不過利其租稅爾朕不欲以<lb/>
　地故多殺兩朝赤子故屈已增幣以代賦入若北朝<lb/>
　必欲得地是志在敗盟假此為詞耳朕亦安得獨避<lb/>
　用兵乎澶淵之盟天地鬼神實臨之今北朝首發兵<lb/>
　禍過不在朕天地鬼神豈可欺也哉敵大感悟遂欲<lb/>
<pb n="KR2g0024_WYG_012-6b"/>
　求婚公曰婚姻易生隙人命脩短不可知不若嵗幣<lb/>
　之堅久也本朝長公主之出降賫送不過十萬緡豈<lb/>
　若嵗幣無窮之獲哉北主曰卿且歸矣再來當擇一<lb/>
　受之卿其遂以誓書來公歸復命再聘受書及口傳<lb/>
　之辭於政府既行次樂夀謂其副曰吾為使者而不<lb/>
　見國書萬一書詞與口傳者異則吾事敗矣發書視<lb/>
　之果不同乃馳還都以晡入見宿學士院一夕易書<lb/>
　而行既至乃不復求婚專欲增幣曰南朝遺我書當<lb/>
<pb n="KR2g0024_WYG_012-7a"/>
　曰獻否則曰納公争不可北主曰南朝既懼我何惜<lb/>
　此二字若我擁兵而南得無悔乎公曰本朝皇帝兼<lb/>
　愛南北之民不忍使蹈鋒鏑故屈已增幣何名為懼<lb/>
　哉若不得已而至於用兵則南北敵國當以屈直為<lb/>
　勝負非使臣之所憂也北主曰卿勿固執古已有之公<lb/>
　曰自古惟唐髙祖借兵於突厥故臣事之當時或稱<lb/>
　獻納則不可知其後頡利為唐太宗所擒豈復有此<lb/>
　事哉公聲色俱厲敵知不可奪曰吾當自遣人議之<lb/>
<pb n="KR2g0024_WYG_012-7b"/>
　於是留所許增幣誓書復使耶律仁先及六符以其<lb/>
　國誓書來且求為獻納公奏曰臣既以死拒之敵氣<lb/>
　折矣可勿復許彼無能為也上從之增幣二十萬與<lb/>
　契丹平契丹君臣至今誦其語守其約不忍敗者以<lb/>
　其心知通好用兵利害之所在也<hi>神道碑</hi>
公再使以國書與口傳之詞不同馳還奏曰政府故為<lb/>
　此欲置臣於死臣死不足惜奈國事何吕夷簡争之<lb/>
　曰恐是誤當令改定公益辨論不平仁宗問樞使晏<lb/>
<pb n="KR2g0024_WYG_012-8a"/>
　殊何如殊曰夷簡决不肯為此誠恐誤爾公怒曰晏<lb/>
　殊姦邪黨夷簡以欺陛下公晏之壻也其忠直如此<lb/>
　<hi>聞見錄</hi>
公力争獻納二字及還而晏公已稱納矣<hi>温公日錄</hi>
公糾察在京刑獄時有用偽牒為僧者事覺乃堂吏為<lb/>
　之開封按餘人而不及吏公白執政請以吏付獄執<lb/>
　政指其坐曰公即居此無為近名公正色曰必得吏<lb/>
　乃止執政滋不恱故薦公使契丹欲因事罪之歐陽<lb/>
<pb n="KR2g0024_WYG_012-8b"/>
　修上書引顔魯公使李希烈事留公不報事還除吏<lb/>
　部郎中樞密直學士辭不受始受命聞一女卒再受<lb/>
　命聞一男生皆不顧而行得家書不發而焚之曰徒<lb/>
　亂人意爾尋遷翰林學士公見上力辭曰增幣非臣<lb/>
　本志也特以朝廷方討元昊未暇與敵角故不敢以<lb/>
　死争爾<hi>神道碑</hi>
熈寧中公罷相鎮亳常深居養疾罕出視事幕府事湏<lb/>
　禀命者常以狀白公公批數字於紙尾莫不盡其理<lb/>
<pb n="KR2g0024_WYG_012-9a"/>
　或事有難决幕府憂疑不能措手者相與求見公公<lb/>
　以一二言裁處徐語他事幕府曉然率常失其所疑<lb/>
　者退而歎服以為不可及公早使強敵以片言折狂<lb/>
　謀尊中國及揔大政視天下事若不足為者矧退處<lb/>
　一郡乎<hi>澠水燕談</hi>
王拱辰言於仁宗曰富弼亦何功之有但能添金帛之<lb/>
　數厚夷狄而弊中國爾仁宗曰不然朕所愛者土宇<lb/>
　生民爾財物非所惜也拱辰曰財物豈不出於生民<lb/>
<pb n="KR2g0024_WYG_012-9b"/>
　邪仁宗曰國家經費取之非一日之積嵗出以賜夷<lb/>
　狄亦未至困民若兵興調發嵗出不貲非若今之緩<lb/>
　取也拱辰曰敵情無厭好窺中國之隙且陛下只有<lb/>
　一女萬一欲求和親則如之何仁宗憫然動色曰茍<lb/>
　利社稷朕亦何愛一女邪拱辰言塞遽曰臣不知陛<lb/>
　下屈已愛民如此堯舜之主也洒泣再拜而去<hi>筆錄</hi>
慶厯三年三月命公為樞密副使辭愈力至七月申前<lb/>
　命公言敵既通好議者便謂無事邉備遽弛敵萬一<lb/>
<pb n="KR2g0024_WYG_012-10a"/>
　敗盟臣死且有罪非獨臣不敢受亦願陛下思外國<lb/>
　輕侮中原之恥坐薪嘗膽不忘修政因以告納上前<lb/>
　而罷逾月復以命公時元昊使辭上俟公綴樞密院<lb/>
　班乃坐且使宰相章得象諭公曰此朝廷特命非以<lb/>
　使北故也公不得已乃受時晏殊為相范仲淹叅政<lb/>
　杜衍樞密韓琦與公副之歐余王蔡為諫官皆天下<lb/>
　之望石介作詩以美之公既以社稷自任而仁宗責<lb/>
　成於公與仲淹數以手詔督公等條具其事又開天<lb/>
<pb n="KR2g0024_WYG_012-10b"/>
　章閣召公等坐且給筆札書其所欲為者遣中使更<lb/>
　往督之且命仲淹主西事公主北事公遂與仲淹各<lb/>
　上當世之務十餘條又自上河北安邉十三䇿大畧<lb/>
　以進賢退不肖止僥倖去宿弊為本欲稍易諸路監<lb/>
　司之不才者使澄汰所部吏於是小人始不恱矣<lb/>
元昊遣使以書來稱男而不稱臣公言契丹臣元昊而<lb/>
　我不臣則契丹為無敵於天下不可許乃却其使卒<lb/>
　臣之七月契丹來告舉兵討元昊十二月詔冊元昊<lb/>
<pb n="KR2g0024_WYG_012-11a"/>
　為夏國主使將行而止之以俟虜使公曰若虜使未<lb/>
　至而行則事自我出既至則恩歸契丹矣從之<lb/>
初石介作詩譽公等而詆竦竦怨之會介以書遺公責<lb/>
　以伊周之事竦遂教女奴習介書改伊周為伊霍又<lb/>
　偽作介為弼撰廢立詔草飛語上聞雖不信而公懼<lb/>
　不自安因保州賊平求岀宣撫河北歸及國門不得<lb/>
　見除知鄆州自鄆移青㑹河朔大水民流京東擇所<lb/>
　部豐稔者三州勸民岀粟得十五萬斛益以官廪隨<lb/>
<pb n="KR2g0024_WYG_012-11b"/>
　所在貯之得公私廬舍十餘萬間散處其人以便薪<lb/>
　水官吏自前資待闕寄居者皆給其禄使即民所聚<lb/>
　選老弱捐瘠者廪之山林河泊之利有可取為生者<lb/>
　聽流民取之其主不得禁官吏皆書其勞約為奏請<lb/>
　使他日得以次受賞於朝率五日輙遣人以酒肉糗<lb/>
　飯勞之岀於至誠人人為盡力流民死者大塜𦵏之<lb/>
　謂之叢冡自為文祭之明年麥大熟流民各以逺近<lb/>
　受粮而歸凡活五十萬募而為兵又萬餘人<hi>神道碑</hi>
<pb n="KR2g0024_WYG_012-12a"/>
邵伯温曰公使虜功甚偉而毎不自以為功至知青州<lb/>
　活飢民四十餘萬則毎自言之曰過於作中書二十<lb/>
　四考矣<lb/>
至和二年召拜集賢相與文彦博並命宣制之日士夫<lb/>
　相慶於朝仁宗密覘得知之謂侍臣歐陽修曰古之<lb/>
　求相者或得之夢卜今朕用二相人情如此豈不賢<lb/>
　於夢卜也哉修頓首稱賀<hi>神道碑</hi>
公為相議欲稍由學校進士命侍從儒臣講立法制太<lb/>
<pb n="KR2g0024_WYG_012-12b"/>
　學諸生經明行修者由右學升左學由左學升上舍<lb/>
　嵗終擇上舍中經行尤髙者比及第人命之以官既<lb/>
　簽同列奏獨翰林歐陽永叔舍人劉原父異論曰如<lb/>
　是則通經者未升於左學而詞賦者已在髙科矣事<lb/>
　卒不行<hi>家塾記</hi>
至和間公當國立一舉三十年推恩之法盖公與河南<lb/>
　進士叚希元魏升平同塲屋相善公作相不欲私之<lb/>
　故為天下之制至今行之<hi>聞見錄</hi>
<pb n="KR2g0024_WYG_012-13a"/>
公為相守格法行故事而附以公議無心於其間故百<lb/>
　官任職天下無事以所在民力困弊稅役不均遣使<lb/>
　分道相視裁减謂之寛恤民力又弛茶禁以通商賈<lb/>
　省刑獄天下便之<hi>碑</hi>
公與魏公同在中書公母老矣一日語及故事宰相有<lb/>
　起復視事者魏公曰此非朝廷盛事已而公居母憂<lb/>
　朝廷屢詔起之上章三辭貼黄言臣在中書嘗與韓<lb/>
　言之决不當起魏公嘆曰吾但以實言之不料以為<lb/>
<pb n="KR2g0024_WYG_012-13b"/>
　怨自此二人稍稍有隙<hi>龍川志</hi>
英宗以疾不能視朝大臣請光獻埀簾后辭之不獲乃<lb/>
　從英宗纔康復后已下手書復辟魏公奏臺諌有章<lb/>
　䟽請太后早復政后聞之遽起魏公亟令儀鑾司撤<lb/>
　簾后猶未轉御屏尚見其衣也時公為樞密相怪魏<lb/>
　公不關報撤簾事有魏公欲致弼於㓕族之地之語<lb/>
　歐公為叅政首議追尊濮王公曰歐公讀書知禮法<lb/>
　所以為此舉者忘仁宗累主上欺韓公爾公因辭執<lb/>
<pb n="KR2g0024_WYG_012-14a"/>
　政例遷官䟽言甚危三日不報見英宗面奏曰仁宗<lb/>
　之立陛下皇太后之功也今皇太后謂臣與胡宿吴<lb/>
　奎等曰無夫婦人無所告至不忍聞臣實痛之豈仁<lb/>
　宗所望於陛下哉以笏指御床曰非陛下有孝德孰<lb/>
　可居此英宗俯躬曰不敢公求去益堅遂出判河陽<lb/>
　自此與魏公歐公絶後公致政居洛毎嵗生日魏公<lb/>
　不論逺近必遣使致書幣甚恭公但答以老病無書<lb/>
　魏公之禮終不廢至薨乃巳天下兩賢之歐公魏公<lb/>
<pb n="KR2g0024_WYG_012-14b"/>
　之薨也公皆不祭吊國史著公以不預䇿立英宗與<lb/>
　魏公絶至此祭弔不通非也<lb/>
英宗一日因公進除目而震怒響滿一殿擲除目榻下<lb/>
　公慨然搢笏拾除目進之曰天子亦有怒焉出九師<lb/>
　以伐四夷否則陳斧鉞以誅大臣今日陛下之怒不<lb/>
　為常事除目也必以臣等有大過惡可怒者何不誅<lb/>
　臣以謝天下英宗為之霽色温言公進說猶久之不<lb/>
　已<hi>晁以道富公奏議序</hi>
<pb n="KR2g0024_WYG_012-15a"/>
英宗臨御一日韓公進擬數宦者䇿立有勞當遷官公<lb/>
　曰先帝以神器付陛下此軰何功可書韓有愧色後<lb/>
　韓帥長安為范堯夫言其事曰琦便怕富公也<hi>邵氏後錄</hi>
公懇辭機務章二十上以使相判河陽復五上章辭使<lb/>
　相且言真宗以前不輕以此授人仁宗即位之初執<lb/>
　政欲自為地故開此例終仁宗之位宰相罷者皆除<lb/>
　使相至不稱職者亦然今陛下初即位願立法自臣<lb/>
　始不從<lb/>
<pb n="KR2g0024_WYG_012-15b"/>
神宗即位召赴闕公既至未見有於上前言災異皆天<lb/>
　數非人事得失所致者公聞之嘆曰人君所畏惟天<lb/>
　若不畏天何事不可為去亂亾無幾矣此必奸臣欲<lb/>
　進邪說先導上以無所畏使輔拂諌争之臣無所復<lb/>
　施其力此治亂之機也吾不可以不速救即上書數<lb/>
　千言雜引洪範春秋及古今傳記人情物理以明其<lb/>
　决不然者<lb/>
久旱公乞罷同天節上夀從之即日而雨公又上疏願<lb/>
<pb n="KR2g0024_WYG_012-16a"/>
　益畏天戒逺奸邪進忠良上親答曰義忠言親理正<lb/>
　文直敢不置之枕席銘諸肺腑更願公不替今日之<lb/>
　志則天災不難弭太平不難致也公既謝且云願陛<lb/>
　下待羣臣不以同異為喜怒不以喜怒為用舍<hi>並碑</hi>
熈寧初公再相神宗首問邉事公曰陛下臨御未久臣<lb/>
　愚以為首當推恩愛布德澤二十年未可道着用兵<lb/>
　事若干戈一興上貽宸慮下竭民力願勿首先留意<lb/>
　邉事萬一戎狄渝盟神人共憤為應敵之計可也上<lb/>
<pb n="KR2g0024_WYG_012-16b"/>
　問所先當如何公曰阜安宇内為先盖是時荆公已<lb/>
　有寵勸帝用兵以威四夷於是用王韶取熈河以窺<lb/>
　靈夏結髙麗以圗大遼又用章惇取湖北夔峽之蠻<lb/>
　又用劉彛沈起窺交趾二人造戰艦於富良江上交<lb/>
　趾偵知先浮海載兵䧟㢘州又破邕州害守臣蘇緘<lb/>
　屠其城掠生口而去又用郭逵趙卨宣撫廣南使直<lb/>
　搗交趾逵老將與卨議論不同為交趾扼富良江兵<lb/>
　不得進瘴死者十餘萬人元豐四年五路大進兵取<lb/>
<pb n="KR2g0024_WYG_012-17a"/>
　靈武夏人决黄河水櫃以灌吾軍壘兵將凍溺不戰<lb/>
　而自斃者數十萬人又用吕惠卿所薦徐禧築永樂<lb/>
　城夏人以大兵破之報夜至帝早朝當宁慟哭宰執<lb/>
　不敢仰視帝嘆息曰永樂之舉無一人言其不可者<lb/>
　蒲宗孟進曰臣嘗言之帝正色曰卿何嘗有言在内<lb/>
　惟吕公著在外惟趙卨曽言用兵不是好事既又謂<lb/>
　宰相曰自今更不用兵與卿等宜共享太平然帝從<lb/>
　此欎欎不樂以致大漸嗚呼痛哉<hi>聞見錄</hi>
<pb n="KR2g0024_WYG_012-17b"/>
安石叅政議改法理財與公意不合公稱病求去章數<lb/>
　十上上問誰可代卿公薦彦博上黙然良久曰安石<lb/>
　何如公亦黙然八月以使相判亳州<lb/>
公在亳時方行青苖錢公謂此法行則財聚於上人散<lb/>
　於下且富民不願請願請者皆貧後不可復得故持<lb/>
　之不行提舉常平趙濟劾公以大臣格新法除左僕<lb/>
　射判汝州公言新法臣所不曉不可以復治郡願歸<lb/>
　洛養疾許之<hi>碑</hi>
<pb n="KR2g0024_WYG_012-18a"/>
公自亳移汝過南京張安道留守公來見坐久之公徐<lb/>
　曰人固難知也安道曰謂王安石乎亦豈難知者往<lb/>
　年方平知貢舉或薦安石有文學宜辟以考校姑從<lb/>
　之安石既來一院之事皆欲紛更之方平惡其人檄<lb/>
　以出自此未嘗與語也富公俯首有愧色盖公素喜<lb/>
　荆公至得位亂天下方知其奸<hi>聞見錄</hi>
公雖居家而朝廷有大利害知無不言交趾叛詔郭逵<lb/>
　討之公言海嶠深逺不可以責其必進願詔逵擇利<lb/>
<pb n="KR2g0024_WYG_012-18b"/>
　進退以全王師契丹来争河南地界上手詔問公公<lb/>
　言熈河諸郡皆不足守而河東地界决不可許<lb/>
故叅政王堯臣子同老上言至和三年仁宗弗豫其父<lb/>
　與文彦博劉沆及公同决大䇿乞立儲嗣㑹翊日疾<lb/>
　瘳故緩其事人無復知者以其父堯臣所撰詔草上<lb/>
　之上以問彦博彦博言與同老合上嘉公等勲績如<lb/>
　此而終不言詔以公為司徒<lb/>
公為相及判河陽最後請老家居凡三上章皆言天子<lb/>
<pb n="KR2g0024_WYG_012-19a"/>
　無職事惟辨君子小人而進退之此天子之職也君<lb/>
　子與小人並處其勢必不勝君子不勝則奉身而退<lb/>
　小人不勝則交結搆扇千岐萬轍必勝而後已小人<lb/>
　復勝必肆毒於善良無所不為求天下不亂不可得<lb/>
　也<hi>並神道碑</hi>
元豐六年公病上書言八事大抵論君子小人為治亂<lb/>
　之本神宗語宰輔曰富弼有章疏來章惇曰弼所言<lb/>
　何事帝曰言朕左右多小人惇曰可令分析孰為小<lb/>
<pb n="KR2g0024_WYG_012-19b"/>
　人帝曰弼三朝老臣豈可令分析左丞王安禮曰弼<lb/>
　之言是也罷朝惇責安禮曰左丞對上之言失矣安<lb/>
　禮曰吾軰今日曰誠如上諭明日曰聖學非臣所及<lb/>
　安得不謂之小人惇無以對是年五月大星殞於公<lb/>
　所居還政堂下空中如甲馬聲公登天光臺焚香再<lb/>
　拜知其將終也<hi>聞見錄</hi>
富公致事家居專為佛老之學故吏吕大臨與叔奏記<lb/>
　於公曰大臨聞之古者三公無職事惟有德者居之<lb/>
<pb n="KR2g0024_WYG_012-20a"/>
　内則論道於朝外則主教於鄉古之大人當是任者<lb/>
　必將以斯道覺斯民成已以成物豈以爵位進退體<lb/>
　力盛衰為之變哉今大道未明人趨異學不入於莊<lb/>
　則入於釋疑聖人大道為未盡輕禮義為不足學致<lb/>
　人倫不明萬物憔悴此老成大人惻隱存心之時以<lb/>
　道自任振起壞俗在公之力宜無難矣若夫移情變<lb/>
　氣務求長年此山谷避世之士獨善其身者之所好<lb/>
　豈世之所以望於公者哉<hi>吕集</hi>
<pb n="KR2g0024_WYG_012-20b"/>
故事宰相以使相致仕者給全俸公以司徒使相致仕<lb/>
　居洛自三公俸一百二十千外皆不受公清心學道<lb/>
　獨居還政堂毎早作放中門鑰入瞻禮家廟對夫人<lb/>
　如賓客子孫不冠帶不見<hi>麈史云富鄭公治家嚴整子舍女僕咸不得互相往</hi>
　<hi>來閨門肅如也</hi>平時謝客文潞公為留守時節往來公素喜<lb/>
　潞公昔同朝更拜其母毎勸其早退公既薨公子紹<lb/>
　廷字德先能守家法與公兩壻及諸甥皆同居公之<lb/>
　第家之事一如公無恙時毫髪不敢變鄉里稱之建<lb/>
<pb n="KR2g0024_WYG_012-21a"/>
　中靖國初擢為河北西路提舉常平德先辭曰熈寧<lb/>
　變法之初先臣以不行青苗法得罪臣不敢為此官<lb/>
　上益嘉之除祠部貟外郎崇寧中卒<hi>聞見錄</hi>
富公之客李偲問公曰公治平初進戸部尚書屢辭今<lb/>
　進司徒一辭而拜何也公曰治平初乃弼自辭官今<lb/>
　日潞公皆遷弼豈敢堅辭妨他人也盖潞公與荆公<lb/>
　論政事不合出判北京七年不召自此眷禮復厚矣<lb/>
　<hi>聞見錄</hi>
<pb n="KR2g0024_WYG_012-21b"/>
平生所薦甚衆尤知名者十餘人如王質與其弟素余<lb/>
　靖張瓌石介孫復吴奎韓維陳襄王鼎張昷之杜杞<lb/>
　陳希亮之流皆有聞於世世以為知人<hi>神道碑</hi>
劉器之云富鄭公年八十書坐屏云守口如瓶防意如<lb/>
　城<hi>晁氏客語</hi>
五代八姓十有二君四十四年如絲之棼以人為嬉以<lb/>
　殺為儇兵交兩河腥聞於天上帝厭之命我祖宗畀<lb/>
　爾鑪錘往銷其鋒孰謂民逺我聞其呻寧爾小忍無<lb/>
<pb n="KR2g0024_WYG_012-22a"/>
　殘我民六聖受命維一其心敕其後人帝命是承勿<lb/>
　劓刵人矧敢好兵百三十年諱兵與刑惟彼犬戎謂<lb/>
　帝我驕帝聞其言折其萌芽篤生莱公尺箠笞之既<lb/>
　復既馴則擾綏之堂堂韓公與莱相望再聘於燕邉<lb/>
　方以寧景德元年始盟契丹公生是嵗天命則然公<lb/>
　之在母秦國寤驚旌旗鶴鴈降格於庭云有天赦已<lb/>
　而公生天欲赦民公啓其衷逺至燕然南至於河億<lb/>
　萬維生公手撫摩水潦荐飢散流而東五十萬人仰<lb/>
<pb n="KR2g0024_WYG_012-22b"/>
　哺於公公之在内自泉流瀕其在四方自葉流根百<lb/>
　官維人百度維正相我三宗重華恊明帝謂公來隕<lb/>
　星其堂有墳其丘公豈是藏維嶽降神今歸不留臣<lb/>
　軾作頌以配崧髙<hi>蘇内翰碑銘</hi>
　　　歐陽修　文忠公<lb/>
　　字永叔吉州人舉進士事仁宗英宗神宗位至叅<lb/>
　　政<lb/>
公生四嵗而孤母韓國太夫人親教公讀書家貧至以<lb/>
<pb n="KR2g0024_WYG_012-23a"/>
　荻畫地學書公敏悟過人所覧輙能成誦比成人將<lb/>
　舉進士為一時偶儷之文已絶出倫軰翰林學士胥<lb/>
　公時在漢陽見而奇之曰子必有名於世館之門下<lb/>
　公從之京師兩試國子監一試禮部皆第一遂中甲<lb/>
　科補西京留守推官始從尹師魯逰為古文議論當<lb/>
　世事迭相師友與梅聖俞逰為歌詩相唱和遂以文<lb/>
　章名冠天下留守王文康知其賢還朝薦之<hi>蘇黄門撰神道</hi>
　<hi>碑</hi>
<pb n="KR2g0024_WYG_012-23b"/>
公少時從里閭借書讀或抄之抄之未畢而已成誦矣<lb/>
　<hi>吴丞相撰行狀</hi>
范文正忠亮讜直言無囘避左右不便因言公離間大<lb/>
　臣貶知饒州余靖上䟽論救以朋黨坐貶尹洙上言<lb/>
　靖與仲淹交淺臣於仲淹義兼師友當從坐貶監郢<lb/>
　州稅公貽書責司諌髙若訥不能辨其非辜若訥大<lb/>
　怒繳奏其書降授夷陵令公復與師魯書云五六年<lb/>
　來此軰沉黙畏慎布在世間忽見吾軰作此事下至<lb/>
<pb n="KR2g0024_WYG_012-24a"/>
　竈間老婢亦相驚怪時蔡襄作四賢一不肖詩以歌<lb/>
　之<hi>記聞</hi>
公初坐論救范公逺貶三峽後元昊反范起為環慶帥<lb/>
　辟公掌牋奏公難曰吾初論范公事豈以為已利哉<lb/>
　同其退不同其進可也遂辭不往<hi>行狀</hi>
初范公之貶公與尹師魯余安道皆以直范公見逐目<lb/>
　之黨人自是朋黨之論起公乃為朋黨論以進言君<lb/>
　子以同道為朋小人以同利為朋人君但當退小人<lb/>
<pb n="KR2g0024_WYG_012-24b"/>
　之偽朋進君子之真朋其言懇惻詳盡公性疾惡論<lb/>
　事無所囬避小人視之如仇讎而公愈奮厲不顧上<lb/>
　獨深知其忠改右正言知制誥賜三品服故事知制<lb/>
　誥必試上知公之文有㫖不試與近世楊文公陳文<lb/>
　惠公比連公三人而已嘗因奏事論及人物上目公<lb/>
　曰如歐陽修何處得來盖欲大用而不果也<hi>碑</hi>
澧州進柿木成文有太平字公言今四海騷然未見太<lb/>
　平之象請不宣示於外淮南漕臣獻羡餘十萬貫公<lb/>
<pb n="KR2g0024_WYG_012-25a"/>
　請拒之以防刻剝<hi>行狀</hi>
保州兵亂以公為河北轉運使陛辭上面諭無為久留<lb/>
　之計有所欲言言之公曰諌官得風聞言事外官越<lb/>
　職而言罪也上曰苐以聞勿以中外為意河北諸軍<lb/>
　怙亂驕恣小不如意輙脅持州郡公奏乞優假將帥<lb/>
　以鎮壓士心軍中乃定初保州亂兵皆招以不死既<lb/>
　而悉誅之脅從二千人亦分𨽻諸州富公為宣撫使<lb/>
　恐後生變與公相遇於内黄夜半屏人謀欲使諸州<lb/>
<pb n="KR2g0024_WYG_012-25b"/>
　同日誅之公曰禍莫大於殺已降况脅從乎既非朝<lb/>
　命州郡有一不從為變不細富公悟乃止公奏置御<lb/>
　河催綱司以督粮餉邉州頼之又置磁相州都作院<lb/>
　以繕一路戎器河北方小治而二府諸公相繼以黨<lb/>
　議罷去公慨然上書論之用事者益怒㑹公之外甥<lb/>
　女張嫁公族人晟以失行繫獄言事者乘此欲并中<lb/>
　公遂起詔獄窮治張貲産上使中官監劾之卒辨其<lb/>
　誣猶降官知滁州<hi>神道碑</hi>
<pb n="KR2g0024_WYG_012-26a"/>
富公之議誅亂兵也公時使河北復被命權知鎮州既<lb/>
　力沮其議且曰脩至鎮州必不從命富公不得已遂<lb/>
　止是時小人讒言已入而富公大閱河北之兵多所<lb/>
　升黜譛者因曰富弼擅命專權自作威福已收却河<lb/>
　北軍情於是京師禁軍亟亦大閱多所升擢而富公<lb/>
　歸至國門不得入遂罷知鄆州向若遂擅殺二千人<lb/>
　命禍何可測也然則公一言不特活二千人命亦免<lb/>
　富公於大禍也<hi>遺事</hi>
<pb n="KR2g0024_WYG_012-26b"/>
執政賈昌朝陳執中惡公欲因張氏事深治之令蘇安<lb/>
　世鞠獄不成蘇云不如鍜錬就仍乞不錄問内官王<lb/>
　昭明為監勘官正色曰上令某監勘正欲盡公道爾<lb/>
　鍜錬何等語也公遂清脫<hi>魏公别錄</hi>
公至和初判流内銓小人恐公且大用偽為公奏乞澄<lb/>
　汰宦官宦官聞之果怒隂以事中公遂出公知同州<lb/>
　而言者多謂公無罪上亦悟留刋修唐書俄入翰林<lb/>
　為學士自滁州之貶至是十二年矣上臨御既久遍<lb/>
<pb n="KR2g0024_WYG_012-27a"/>
　閱天下士羣臣未有大稱上意上思富韓之賢復召<lb/>
　寘二府時慶厯舊人惟二公與公三人皆在朝廷士<lb/>
　大夫知上有致治之意翕然相慶<hi>神道碑</hi>
公在翰林仁宗一日乘間見御閤春帖子讀而愛之問<lb/>
　左右曰歐陽修之辭也乃悉取宫中諸帖閱之見其<lb/>
　篇篇有意歎曰舉筆不㤀規諌真侍從之臣也<lb/>
公在翰林日建言䜟緯之書淺俗誣怪悖經妨道凡諸<lb/>
　書及傳疏所引請一切削去之以無誤後學仁宗命<lb/>
<pb n="KR2g0024_WYG_012-27b"/>
　國子學官取諸經正義所引讖緯之說逐旋冩錄奏<lb/>
　上時執政者不甚主之竟不行<hi>吕氏家塾記</hi>
權知貢舉是時進士為文以詭異相髙號太學體文體<lb/>
　大壞公患之所取率以詞義近古為貴比以險怪知<lb/>
　名者黜去殆盡牓出怨議紛然久之乃服然文章自<lb/>
　是變而復古<lb/>
知開封所代包孝肅以威嚴御下名震都邑公簡易循<lb/>
　理不求赫赫之名有以包公之政厲公者公曰凡人<lb/>
<pb n="KR2g0024_WYG_012-28a"/>
　材性不一用其所長事無不舉強其所短勢必不逮<lb/>
　吾亦任吾所長耳聞者稱善<hi>並神道碑</hi>
公嘗語人曰治民如治病彼富醫之至人家也僕馬鮮<lb/>
　明進退有禮為人診脉按醫書述病證口辨如傾聽<lb/>
　之可愛然病兒服藥云無效則不如貧醫貧醫無僕<lb/>
　馬舉止生疎為人診脉不能應對病兒服藥云疾已<lb/>
　愈矣則便是良醫凡治人者不問吏才能否設施何<lb/>
　如但民稱便即是良吏故公為數郡不見治迹不求<lb/>
<pb n="KR2g0024_WYG_012-28b"/>
　聲譽以寛簡不擾為意故所至民便既去民思如楊<lb/>
　青南京皆大郡公至三五日間事已十减五六一兩<lb/>
　月後官府如僧舍或問公為政寛簡而事不弛廢者<lb/>
　何也曰以縱為寛以畧為簡則弛廢而民受其弊吾<lb/>
　所謂寛者不為苛急耳所謂簡者不為繁碎耳識者<lb/>
　以為知言<hi>遺事</hi>
公為政以鎮静為本明不及察寛不至縱吏民安之<hi>墓誌</hi>
仁宗既連失褒豫鄂三王遂更無皇子言者常以國本<lb/>
<pb n="KR2g0024_WYG_012-29a"/>
　不可不急交章論述毎輙留中余嘗因大水言之然<lb/>
　初無采納之意如此五六年嘉祐六年秋諌官司馬<lb/>
　光知江州吕誨有疏論述仁宗遽曰朕有意多時矣<lb/>
　但未得其人既而左右顧曰宗室中孰為可韓公對<lb/>
　曰此事豈臣下敢議當出自聖擇上曰宫中嘗養二<lb/>
　子小者甚純然近不慧大者可也遂啓曰其名謂何<lb/>
　上即道今上舊名曰名某今二十嵗矣余等遂力賛<lb/>
　之議乃定明日奏事因又啓之上曰决無疑也余等<lb/>
<pb n="KR2g0024_WYG_012-29b"/>
　奏言事當有漸容臣等商量所除官既退遂議且判<lb/>
　宗正時今上猶在濮王喪乃議起復上大喜曰如此<lb/>
　甚好二公與余又奏曰此事若行不可中止乞陛下<lb/>
　斷在不疑仍乞自内中批出上曰此事豈可令婦人<lb/>
　知中書行可也命既出今上再三辭避至七年二月<lb/>
　一日服除堅卧稱疾前後十餘讓余奏曰宗室自來<lb/>
　不領職事今外人忽見不次擢用皆知將立為皇子<lb/>
　不若正其名命立為皇子縁誥𠡠降付閤門某得以<lb/>
<pb n="KR2g0024_WYG_012-30a"/>
　堅卧不受若立為皇子只煩陛下命學士作一詔書<lb/>
　告報天下事即定矣不由某受不受也韓公力賛之<lb/>
　遂降詔立為皇子仍更名某自議皇子事凡所奏請<lb/>
　皆余與西㕔趙侍郎自書其改名劄子余所書也所<lb/>
　擇日旁七字其最下一字乃今名也是上親㸃今封<lb/>
　在中書今上一自在濮邸即有賢名及遷入内良賤<lb/>
　不及三十口行李蕭然無異寒士有書數厨而巳中<lb/>
　外聞者相賀<hi>公奏事錄</hi>
<pb n="KR2g0024_WYG_012-30b"/>
自嘉祐以後朝廷務惜名器而進人之路稍狹公屢建<lb/>
　言館閤育材之地材既難得而又難知則當博采而<lb/>
　多蓄之則傑然出為名臣矣餘亦不失為佳士也遂<lb/>
　詔二府各舉五人<hi>行狀</hi>
孫侍郎長卿罷環慶路安撫拜集賢院學士為河東轉<lb/>
　運使臺諫交章論列長卿守邉無狀宜加降黜中書<lb/>
　以長卿嵗滿得代無過可黜而臺諌論奏不已六月<lb/>
　十一日進呈上厲聲曰已行之事何可改臣脩奏曰<lb/>
<pb n="KR2g0024_WYG_012-31a"/>
　臣等不為已行難改若朝廷果是除授不當能用臺<lb/>
　諌之言改正足以上彰陛下從諌之聖臣等能不遂<lb/>
　非而改過亦是好事但以長卿除授不為非當若從<lb/>
　臺諌之言使彼御寃受屈於理未安然之<hi>奏事錄</hi>
濮議初不出於公及臺諌有言公獨入辨於朝故議者<lb/>
　指公為立議之人公不自辨唯曰今人以濮議為非<lb/>
　使我獨當罪則韓曾二公宜有愧於我後世以濮議<lb/>
　為是而獨稱我善則我宜愧於二公又撰濮議四巻<lb/>
<pb n="KR2g0024_WYG_012-31b"/>
　悉記當時議論本末甚詳又於五代史記書晉元帝<lb/>
　父敬儒周世宗父柴守禮事及李彦詢傳發明人倫<lb/>
　父子之道尤為詳悉<hi>遺事</hi>
公平生不甚留意禮經嘗與祖父說濮議事自云脩平<lb/>
　生何嘗讀儀禮偶一日至子弟書院中几間有之因<lb/>
　取讀見為人後者為其父齊衰杖期云云其言與脩<lb/>
　意合由是破諸異議自謂得之多矣<hi>蘇氏談訓</hi>
英宗之喪歐公於衰絰之下服紫地皂花緊絲袍以入<lb/>
<pb n="KR2g0024_WYG_012-32a"/>
　臨劉庠奏乞貶責上遣使語歐陽公使易之歐陽公<lb/>
　拜伏面謝<hi>温公日錄</hi>
公長子發娶冲卿之女郎中薛良孺歐陽公之妻族也<lb/>
　曩嵗坐舉官不當被劾遷延踰南郊赦赦原良孺由<lb/>
　是怨之揚言於衆云公有帷簿之醜朝士以濮議故<lb/>
　多疾公由是流布遂廣蔣之竒遂以此事劾之仍言<lb/>
　某月日彭思永為臣言上以為無是事之竒伏地叩<lb/>
　頭固請以其奏付密院於是公與冲卿皆上章自辨<lb/>
<pb n="KR2g0024_WYG_012-32b"/>
　後數日復取其奏以入因謂執政曰言事者以閨門<lb/>
　曖昧之事中傷大臣此風不可長乃命之竒思永分<lb/>
　析皆無以對俱坐謫官仍敕榜朝堂先是之竒盛稱<lb/>
　濮議之是以媚脩由是薦為御史既而反攻脩脩尋<lb/>
　亦外遷故其謝上表曰未乾薦禰之墨已關射羿之<lb/>
　弓<hi>日錄</hi>
蔣之竒彈公英宗不聽之竒因拜伏地不起上顧左右<lb/>
　問何故久不起之竒仰曰此所謂伏蒲矣上明日以<lb/>
<pb n="KR2g0024_WYG_012-33a"/>
　語大臣京師傳以為笑<hi>龍川志</hi>
公與魏公同在政府公長一嵗魏公諸事頗從之至議<lb/>
　推尊濮王同朝但攻公故公遺令託魏公作墓誌欲<lb/>
　令魏公承當此事耳<hi>馬永卿云</hi>
嘗獨對奏曰近聞臺諌累奏臣專主濮議上荷陛下保<lb/>
　全言者稍息上曰叅政性直不避衆怨毎見奏事時<lb/>
　或二相有所異同便相折難其語更無囬避亦聞臺<lb/>
　諌議事往往面折其短若是奏事時語可知人不喜<lb/>
<pb n="KR2g0024_WYG_012-33b"/>
　也今後少戒此臣對曰臣以愚拙敢不如聖訓<hi>奏事錄</hi>
知青州諸縣散青苖錢公乞令民止納本錢以示不<lb/>
　為利罷提舉管勾官聽民以願請不報<hi>碑</hi>
除判太原府公辭求知蔡州且曰時多喜新奇而臣思<lb/>
　守拙衆方興功利而臣欲尋常執政知其終不附已<lb/>
　俄詔以本官知蔡州<hi>行狀</hi>
公在蔡屢乞致仕門下生蔡丞禧因間言曰公德望為<lb/>
　朝廷倚重且未及引年豈容遽去公曰脩平生名節<lb/>
<pb n="KR2g0024_WYG_012-34a"/>
　為後生描畫盡惟蚤退以全晚節豈可更俟驅逐乎<lb/>
　<hi>倦逰錄</hi>
公平生少有所好獨好收畜古文圖書集三代以來金<lb/>
　石刻為一千巻以校正史傳百家訛謬之說為多在<lb/>
　滁時自號醉翁晚年自號六一居士曰吾集古錄一<lb/>
　千巻藏書一萬巻琴一張棊一局常置酒一壺吾老<lb/>
　其間是為六一<hi>行狀</hi>
自云學道三十年所得者平心無怨惡爾公初以范希<lb/>
<pb n="KR2g0024_WYG_012-34b"/>
　文事得罪於吕相逺貶三峽流落累年吕公罷相公<lb/>
　始被進擢後為范公作神道碑言西事時吕公擢用<lb/>
　希文盛稱吕之賢能釋私憾而共力於國家希文子<lb/>
　純仁大以為不然刻石則輙削去此一節云我父至<lb/>
　死未嘗解仇公歎曰我亦得罪於吕相者唯其言公<lb/>
　取信於後世也吾嘗聞范公平生自言無怨惡於一<lb/>
　人兼其與吕公解仇書見在范集中豈有父自言無<lb/>
　怨惡於人而其子不使解仇於地下父子之性相逺<lb/>
<pb n="KR2g0024_WYG_012-35a"/>
　如此信乎堯朱善惡異也<lb/>
知潁州時吕公之子公著為通判為人有賢行時人未<lb/>
　知公還朝力薦之由是漸見擢用<hi>遺事</hi>
公於經術務究大本所發明簡易明白論詩曰察其羙<lb/>
　刺知其善惡以為勸戒所謂聖人之志者本也因其<lb/>
　失傳妄自為之說者經師之末也今學者得其本而<lb/>
　通其末斯善矣得其本不通其末闕其所疑可也不<lb/>
　求異於諸儒嘗曰先儒於經不能無失而所得者固<lb/>
<pb n="KR2g0024_WYG_012-35b"/>
　多矣盡其說而理有不通然後得以論正予非好為<lb/>
　異論也其於詩易多所發明為詩本義所改百餘篇<lb/>
　其餘則曰毛鄭之說是矣復何云乎<lb/>
被召撰唐書又自撰五代史其為紀一用春秋法於唐<lb/>
　禮樂志明前世禮樂之本出於一而後世禮樂為空<lb/>
　名五行志不書事應盡破漢儒災異附㑹之說其論<lb/>
　著類此五代史辭約而事備及正前史之失為尤多<lb/>
　<hi>行狀</hi>
<pb n="KR2g0024_WYG_012-36a"/>
修唐書最後置局專修紀志而已列傳則尚書宋祁修<lb/>
　也朝廷以一書出於兩手體不能一遂詔公刋詳列<lb/>
　傳令刪修為一體公雖受命退而歎曰宋公於我為<lb/>
　前軰且人所見多不同豈可悉如已意於是一無所<lb/>
　易及書成奏御吏白舊制修書只列書局中官髙者<lb/>
　一人姓名云某等奉敕撰而公官髙當書公曰宋公<lb/>
　於列傳用功深而為日久豈可揜其名而奪其功乎<lb/>
　於是紀志書公姓名列傳書宋姓名此例皆前未有<lb/>
<pb n="KR2g0024_WYG_012-36b"/>
　自公為始也宋公聞而喜曰自古文人不相讓而好<lb/>
　相陵掩此事前所未聞也<lb/>
公修五代史記褒貶善惡其法甚精發論必以嗚呼曰<lb/>
　此亂世之書也吾用春秋之法師其意不襲其文其<lb/>
　論曰昔孔子作春秋因亂世而立治法余述本紀以<lb/>
　治法而正亂君此其志也書减舊史之半而事迹比<lb/>
　舊史添數倍議者以謂功不下司馬遷又謂筆力馳<lb/>
　騁相上下而無駁雜說至於紀例精密則遷不及也<lb/>
<pb n="KR2g0024_WYG_012-37a"/>
　亦嘗謂我作伶官傳豈下滑稽者也<hi>並遺事</hi>
公於古文得之自然非學所至超然獨騖衆莫能及譬<lb/>
　夫天地之妙造化萬物動者植者無細與大不見㾗<lb/>
　迹自極其工<hi>墓誌</hi>
公之於文天材有餘豐約中度雍容俯仰不大聲色而<lb/>
　義理自勝短章大論施無不可有欲效之不詭則俗<lb/>
　不淫則陋終不可及是以獨步當世<lb/>
公父鄭公嘗有遺訓戒慎用刑公母韓國夫人以語公<lb/>
<pb n="KR2g0024_WYG_012-37b"/>
　公終身行之以謂漢法惟殺人者死今法多雜犯死<lb/>
　罪故死罪非殺人者多所平反盖鄭公意也<hi>碑</hi>
張舜民逰京求謁先達是時公與司馬公王荆公為學<lb/>
　者所趨諸公之論於行義文史為多惟公與談吏事<lb/>
　既久之不免有請大凡學者之見先生莫不以道德<lb/>
　文章為欲聞者今先生多教人以吏事所未喻也公<lb/>
　曰不然吾子皆時才異日臨事當自知之大抵文學<lb/>
　止於潤身政事可以及物吾昔貶夷陵欲求史漢一<lb/>
<pb n="KR2g0024_WYG_012-38a"/>
　觀公私無有也無以遣日因取陳年公案反覆觀之<lb/>
　見其枉直乖錯不可勝數以無為有以枉為直違法<lb/>
　徇情㓕親害義無所不有且以夷陵荒逺褊小尚如<lb/>
　此天下固可知也當時仰天誓心曰自爾遇事不敢<lb/>
　忽也迨今三十餘年出入中外忝塵三事以此自將<lb/>
　今日以人望我必為翰墨致身以我自觀諒是當時<lb/>
　一言之報也<hi>張芸叟集</hi>
公嘗誦王沂公之言曰恩欲歸巳怨使誰當且曰貧賤<lb/>
<pb n="KR2g0024_WYG_012-38b"/>
　常思富貴富貴必履危機此古人所以歎也惟不思<lb/>
　而得既得而不患失之者其庶幾乎<hi>行狀</hi>
公與其姪書云歐陽氏自江南歸明累世蒙官祿吾今<lb/>
　又被榮顯致汝等並列官品當思報效偶此多事如<lb/>
　有差使盡心向前不得避事至於臨難死節亦是汝<lb/>
　榮事昨書中欲買朱砂來吾不闕此物汝於官下宜<lb/>
　守㢘何得買官下物吾在官所除飲食外不曾買一<lb/>
　物汝可觀此為戒也内翰蘇公題其後曰凡人勉強<lb/>
<pb n="KR2g0024_WYG_012-39a"/>
　於外何所不至惟考之於其私乃見真偽此公與其<lb/>
　弟姪家書也<hi>東坡集</hi>
蘇内翰軾序公之文曰自漢以來道術不出於孔氏而<lb/>
　亂天下者多矣晉以老莊敗梁以佛亡莫或正之五<lb/>
　百餘年而後得韓愈學者以配孟氏盖庶幾焉愈之<lb/>
　後三百有餘年而後得歐陽子其學推韓愈孟子以<lb/>
　逹於孔氏其言簡而明信而通引物連類折之於至<lb/>
　理以服人心故天下翕然師尊之曰歐陽子今之韓<lb/>
<pb n="KR2g0024_WYG_012-39b"/>
　愈也宋興七十餘年民不知兵富而教之至天聖景<lb/>
　祐極矣而斯人終有愧於古士亦因陋守舊論卑而<lb/>
　氣弱自歐陽氏一出天下争自濯磨以通經學古為<lb/>
　髙以救時行道為賢以犯顔納諌為忠長育成就至<lb/>
　嘉祐末號稱多士歐陽子之功為多<lb/>
歐陽文忠公答李詡論性書性非學者之所急而聖人<lb/>
　之所罕言或因而及焉非為性而言也文忠雖有是<lb/>
　說然大約慎所習與所感及率之者以孟荀楊之說<lb/>
<pb n="KR2g0024_WYG_012-40a"/>
　皆為不悖此其大畧也臨岐計都官用章謂予曰性<lb/>
　學者之所當先聖人之欲言吾知永叔貽後世之誚<lb/>
　者其在此書矣<hi>麈史</hi>
孟子一部書只是要正人心教人存心養性收其放心<lb/>
　至論仁義禮智則以惻隱羞惡辭讓是非之心為之<lb/>
　端論邪說之害則曰生於其心害於其政論事君則<lb/>
　欲格君心之非正君而國定千變萬化只說從心上<lb/>
　來人能正心則事無足為者矣大學之修身齊家治<lb/>
<pb n="KR2g0024_WYG_012-40b"/>
　國平天下其本只是正心誠意而已心得其正然後<lb/>
　知性之善孟子遇人便道性善永叔却言聖人之教<lb/>
　人性非所先永叔論别是非利害文字上儘去得但<lb/>
　於性分之内全無見處更說不行人性上不可添一<lb/>
　物堯舜所以為萬世法亦只是率性而已所謂率性<lb/>
　循天理是也外邉用計用數假饒立得功業只是人<lb/>
　欲之私與聖賢作處天地懸隔<hi>龜山語錄</hi>
　宋名臣言行錄後集巻二<lb/>
</p>
<p>
</p>
  </div>
</body>
</text>
</TEI>