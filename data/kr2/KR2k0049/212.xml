<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>山西通志巻二百十二</head> <lb/>
    <p>
<pb n="KR2k0049_WYG_212-1a"/>
欽定四庫全書<lb/>
　山西通志巻二百十二<lb/>
　　藝文<hi>三十一</hi>　<hi>序一</hi>
漢<lb/>
　　史記集解序　　　　　　　　　裴　駰<lb/>
班固有言曰司馬遷據左氏國語采世本戰國策述楚<lb/>
漢春秋接其後事訖於天漢其言前漢詳矣至於采經<lb/>
摭傳分散數家之事甚多疏畧或有牴牾亦其所涉獵<lb/>
<pb n="KR2k0049_WYG_212-1b"/>
者廣博貫穿經傳馳騁古今上下數千載間斯已勤矣<lb/>
又其是非頗謬於聖人論大道則先黄老而後六經序<lb/>
游俠則退處士而進姦雄述貨殖則崇勢利而羞貧賤<lb/>
此其所蔽也然自劉向揚雄博極羣書皆稱遷有良史<lb/>
之才服其善序事理辯而不華質而不俚其文直其事<lb/>
核不虚羙不隱惡故謂之實録駰以為固之所言世稱<lb/>
其當雖時有紕繆實勒成一家總其大較信命世之宏<lb/>
才也考較此書文句不同有多有少莫辯其實而世之<lb/>
<pb n="KR2k0049_WYG_212-2a"/>
惑者定彼從此是非相貿眞偽舛雜故中散大夫東莞<lb/>
徐廣研核衆本為作音義具列異同兼述訓解粗有所<lb/>
發明而殊憾省畧聊以愚管増演徐氏采經傳百家並<lb/>
先儒之説豫是有益悉皆抄内刪其游辭取其要實或<lb/>
義在可疑則數家兼列漢書音義稱臣瓉者莫知氏姓<lb/>
今直云瓉曰又都無姓名者但云漢書音義時見㣲意<lb/>
有所裨補譬慧星之繼朝陽飛塵之集華嶽以徐為本<lb/>
號曰集解未詳則闕弗敢臆説人心不同聞見異辭班<lb/>
<pb n="KR2k0049_WYG_212-2b"/>
氏所謂疏畧牴牾者依違不悉辯也愧非胥臣之多聞<lb/>
子産之博物妄言末學蕪穢舊史豈足以闗諸畜徳庶<lb/>
賢無所用心而已<lb/>
　　詩小序　　　　　　　　　　　衞　宏<lb/>
葛屨刺褊也魏地陿隘其民機巧趨利其君儉嗇褊急<lb/>
而無徳以將之汾沮洳刺儉也其君儉以能勤刺不得<lb/>
禮也園有桃刺時也大夫憂其君國小而廹而儉以嗇<lb/>
不能用其民而無徳教日以侵削故作是詩也陟岵孝<lb/>
<pb n="KR2k0049_WYG_212-3a"/>
子行役思念父母也國迫而數侵削役乎大國父母兄<lb/>
弟離散而作是詩也十畝之間刺時也言其國削小民<lb/>
無所居焉伐檀刺貪也在位貪鄙無功而受禄君子不<lb/>
得進仕爾碩䑕刺重斂也國人刺其君重斂蠶食于民<lb/>
不修其政貪而畏人若大䑕也蟋蟀刺晉僖公也儉不<lb/>
中禮故作是詩以閔之欲其及時以禮自娛樂也此晉<lb/>
也而謂之唐本其風俗憂深思逺儉而用禮乃有堯之<lb/>
遺風焉山有樞刺晉昭公也不能修道以正其國有財<lb/>
<pb n="KR2k0049_WYG_212-3b"/>
不能用有鐘鼓不能以自樂有朝廷不能洒掃政荒民<lb/>
散將以危亡四隣謀取其國家而不知國人作詩以刺<lb/>
之也揚之水刺晉昭公也昭公分國以封沃沃盛强昭<lb/>
公㣲弱國人將叛而歸沃焉椒聊刺晉昭公也君子見<lb/>
沃之盛强能修其政知其蕃衍盛大子孫將有晉國焉<lb/>
綢繆刺晉亂也國亂則婚姻不得其時焉杕杜刺時也<lb/>
君不能親其宗族骨肉離散獨居而無兄弟將為沃所<lb/>
并耳羔裘刺時也晉人刺其在位不恤其民也鴇羽刺<lb/>
<pb n="KR2k0049_WYG_212-4a"/>
時也昭公之後大亂五世君子下從征役不得養其父<lb/>
母而作是詩也無衣羙晉武公也武公始并晉國其大<lb/>
夫為之請命乎天子之使而作是詩也有杕之杜刺晉<lb/>
武公也武公寡特兼其宗族而不求賢以自輔焉葛生<lb/>
刺晉獻公也好攻戰則國人多喪矣采苓刺晉獻公也<lb/>
獻公好聽䜛焉<lb/>
晉<lb/>
　　爾雅序　　　　　　　　　　　郭　璞<lb/>
<pb n="KR2k0049_WYG_212-4b"/>
夫爾雅者所以通訓詁之指歸叙詩人之興詠總絶代<lb/>
之命詞辯同實而殊號者也誠九流之津涉六藝之鈐<lb/>
鍵學覽者之潭奥摛翰者之華苑也乃可以博物不惑<lb/>
多識於鳥獸草木之名者莫近於爾雅爾雅者蓋興於<lb/>
中古隆於漢氏豹䑕既辯其業亦顯英儒贍聞之士洪<lb/>
筆麗藻之客靡不歆玩耽味為之義訓璞不揣寡昧少<lb/>
而習焉沉研鑚極二九載矣雖註者十餘然猶未詳備<lb/>
并多紛謬有所漏畧是以復綴集異聞㑹萃舊説考方<lb/>
<pb n="KR2k0049_WYG_212-5a"/>
國之語采謡俗之志錯綜樊孫博觀羣言剟其瑕礫摩<lb/>
其蕭稂事有隱滯援據徴之其所未了闕而不論别為<lb/>
音圖用袪未寤輒復擁篲清道企望塵躅者以將來君<lb/>
子為亦有涉乎此也<lb/>
　　山海經序<lb/>
世之覽山海經者皆以其閎誕迂誇多竒怪俶儻之言<lb/>
莫不疑焉嘗試論之曰莊生有云人之所知莫若其所<lb/>
不知吾於山海經見之矣夫以宇宙之寥廓羣生之紛<lb/>
<pb n="KR2k0049_WYG_212-5b"/>
紜隂陽之煦蒸萬殊之區分精氣渾淆自相濆薄遊魂<lb/>
靈怪觸像而構流行於山川麗狀於木石者惡可勝言<lb/>
乎然則總其所以乖鼓之於一響成其所以變混之於<lb/>
一象世之所謂異未知其所以異世之所謂不異未知<lb/>
其所以不異何者物不自異待我而後異異果在我非<lb/>
物異也故吳人見布而疑黂越人見罽而駭毳夫翫所<lb/>
習見而竒所希聞此人情之常蔽也今畧舉可以明之<lb/>
者陽火岀於氷水隂䑕出於炎山而俗之論者莫之或<lb/>
<pb n="KR2k0049_WYG_212-6a"/>
怪及談山海經所載而咸怪之是不怪所可怪而怪所<lb/>
不可怪也不怪所可怪則㡬於無怪矣怪所不可怪則<lb/>
未始有可怪也夫能然所不可不可所不可然則理無<lb/>
不然矣案汲郡竹書及穆天子傳穆王西征見西王母<lb/>
執璧帛之好獻錦組之屬穆王享王母於瑶池之上賦<lb/>
詩徃來辭義可觀遂襲崑崙之邱遊軒轅之宫眺鍾山<lb/>
之嶺玩帝者之寳勒石王母之山紀跡𤣥圃之上乃取<lb/>
其嘉木豔草竒鳥怪獸玉石珍瑰之器金膏燭銀之寳<lb/>
<pb n="KR2k0049_WYG_212-6b"/>
歸而殖養之於四國穆王駕八駿之乘右服盗驪左驂<lb/>
騄耳造父為御犇戎為右萬里長騖以周歴四荒名山<lb/>
大川靡不登濟東升大人之堂西燕王母之廬南轢黿<lb/>
鼉之梁北躡積羽之衢窮歡極娛然後旋歸案史記説<lb/>
穆王得盗驪騄耳驊騮之驥使造父御之以西廵狩見<lb/>
西王母樂而忘歸亦與竹書同左傳曰穆王欲肆其心<lb/>
使天下皆有車轍馬跡焉竹書所載則是其事也而譙<lb/>
周之徒足為通識瑰儒而雅不平此驗之史考以著其<lb/>
<pb n="KR2k0049_WYG_212-7a"/>
妄司馬遷叙大宛傳亦云自張騫使大夏之後窮河源<lb/>
惡覩所謂崑崙者乎至禹本紀山海經所有怪物余不<lb/>
敢言也不亦悲乎若竹書不潛出於千載以作徵於今<lb/>
日者則山海之言其㡬乎廢矣若乃東方生曉畢方之<lb/>
名劉子政辨盗械之尸王頎訪兩面之客海民獲長臂<lb/>
之衣精驗潛効絶代懸符於戯羣惑者其可以少寤乎<lb/>
是故聖王原化以極變象物以應怪鑒無滯賾曲盡幽<lb/>
情神焉廋哉神焉廋哉蓋此書跨世七代歴載三千雖<lb/>
<pb n="KR2k0049_WYG_212-7b"/>
暫顯於漢而尋亦寢廢其山川名號所在多有舛謬與<lb/>
今不同師訓莫傳遂將湮泯道之所存俗之所喪悲夫<lb/>
余有懼焉故為之創傳疏其壅閡闢其茀蕪領其𤣥致<lb/>
標其洞涉庶㡬令逸文不墜於世竒言不絶於今夏后<lb/>
之迹靡刋於將來八荒之事有聞於後裔不亦可乎夫<lb/>
蘙薈之翔詎以論埀天之凌蹄涔之遊無以知絳虬之<lb/>
騰鈞天之庭豈伶人之所躡無航之津豈蒼兕之所涉<lb/>
非天下之至通難與言山海之義矣嗚呼達觀博物之<lb/>
<pb n="KR2k0049_WYG_212-8a"/>
客其鑒之哉<lb/>
　　禹貢地域圖序　　　　　　　　裴　秀<lb/>
圖書之設由來尚矣自古立象埀制而頼其用三代置<lb/>
其官國史掌厥職暨漢屠咸陽丞相蕭何盡收秦之圖<lb/>
籍今秘書既無古之地圖又無蕭何所得惟有漢氏輿<lb/>
地及括地諸雜圖各不設分率又不考正凖望亦不備<lb/>
載名山大川雖有麤形皆不精審不可依據或荒外迂<lb/>
誕之言不合事實於義無取大晉龍興混一六合以清<lb/>
<pb n="KR2k0049_WYG_212-8b"/>
宇宙始於庸蜀冞入其阻文皇帝乃命有司撰訪吳蜀<lb/>
地圖蜀土既定六軍所經地域逺近山川險易征路迂<lb/>
直校騐圖記罔或有差今上考禹貢山海川流原隰陂<lb/>
澤古之九州及今之十六州郡國縣邑疆界鄉陬及古<lb/>
國盟會舊名水陸徑路為地圖十八篇制圖之體有六<lb/>
焉一曰分率所以辨廣輪之度也二曰凖望所以正彼<lb/>
此之體也三曰道理所以定所由之數也四曰高下五<lb/>
曰方邪六曰迂直此三者各因地而制宜所以校夷險<lb/>
<pb n="KR2k0049_WYG_212-9a"/>
之異也有圖象而無分率則無以審逺近之差有分率<lb/>
而無凖望雖得之於一隅必失之於他方有凖望而無<lb/>
道理則施於山海絶隔之地不能以相通有道理而無<lb/>
高下方邪迂直之校則徑路之數必與逺近之實相違<lb/>
失凖望之正矣故以此六者參而攷之然逺近之實定<lb/>
於分率彼此之實定於道理度數之實定於高下方邪<lb/>
迂直之算故雖有峻山鉅海之隔絶域殊方之逈登降<lb/>
詭曲之因皆可得舉而定者凖望之法既正則曲直逺<lb/>
<pb n="KR2k0049_WYG_212-9b"/>
近無所隱其形也<lb/>
唐<lb/>
　　冬日覊遊汾隂送韋少府入洛序　王　勃<lb/>
㳺汾勝壤樓船高漢帝之詞卜洛名都城邑辨周公之<lb/>
跡仰天文而窺日月雖共光華慿地理而考山川即殊<lb/>
南北韋少府玉山四照珠胎一色縱横振鋒穎之才吐<lb/>
納積江湖之量子雲筆札擁鸞鳳於行間孫楚文詞列<lb/>
宫商於調下牽絲一命披林野而隨班考績三年指蘭<lb/>
<pb n="KR2k0049_WYG_212-10a"/>
臺而赴選移征駕背長亭地隔風煙人離歲月<hi>四字缺</hi>既<lb/>
同斟桂之歡岐路風塵即斷驚蓬之思下官詩書拓落<lb/>
羽翮摧頺朝廷無立錐之處邱園有括囊之所山中事<lb/>
業暫到漁樵天下棲遲少留城闕忽逢萍水對雲雨以<lb/>
無聊倍切窮途撫形骸而何託於時氷霜裂地星象廽<lb/>
天朔風動而闗塞寒明月下而樓臺曙各題一字傳之<lb/>
兩鄉云爾<lb/>
　　春夜桑泉别少府序<lb/>
<pb n="KR2k0049_WYG_212-10b"/>
下官以窮途萬里動脂轄以長驅王公以傾餞百壺别<lb/>
芳筵而促興是以青陽半序明月中宵離亭擁花草之<lb/>
芳別館積琴歌之思去留懽盡動息<hi>二字缺</hi>惜投分之㡬<lb/>
何恨知音之忽間他鄉握手自傷闗塞之春異縣分襟<lb/>
意切悽惶之路既而星河漸落煙霧仍開高林静而霜<lb/>
鳥飛長路曉而征驂動含情不拜空佇聽於南昌揮涕<lb/>
無言請投文於西候因探一字四韻成篇<lb/>
　　送李愿歸盤谷序　　　　　　　韓　愈<lb/>
<pb n="KR2k0049_WYG_212-11a"/>
太行之陽有盤谷盤谷之間泉甘而土肥草木叢茂居<lb/>
民鮮少或曰謂其環兩山之間故曰盤或曰是谷也宅<lb/>
幽而勢阻隱者之所盤旋友人李愿居之愿之言曰人<lb/>
之稱大丈夫者我知之矣利澤施於人名聲昭於時坐<lb/>
於廟堂進退百官而佐天子出令其在外則樹旗旄羅<lb/>
弓矢武夫前呵從者塞塗供給之人各執其物夾道而<lb/>
疾馳喜有賞怒有刑才俊滿前道古今而譽盛徳入耳<lb/>
而不煩曲眉豐頰清聲而便體秀外而惠中飄輕裙翳<lb/>
<pb n="KR2k0049_WYG_212-11b"/>
長袖粉白黛緑者列屋而閒居妒寵而負恃争妍而取<lb/>
憐大丈夫之遇知於主上用力於當世者之所為也吾<lb/>
非惡此而逃之是有命焉不可倖而致也窮居而野處<lb/>
升高而望逺坐茂樹以終日濯清泉而自潔採於山羙<lb/>
可茹釣於水鮮可食起居無時惟適之安與其譽於前<lb/>
孰若無毁於其後與其樂於身孰若無憂於其心車服<lb/>
不維刀鋸不加理亂不知黜陟不聞大丈夫不遇於時<lb/>
者之所為也我則行之伺候於公卿之門奔走於形勢<lb/>
<pb n="KR2k0049_WYG_212-12a"/>
之塗足將進而趦趄口將言而囁嚅處汚穢而不羞觸<lb/>
刑辟而誅戮僥倖於萬一老死而後止者其於為人賢<lb/>
不肖何如也昌黎韓愈聞其言而壯之與之酒而為之<lb/>
歌曰盤之中維子之宫盤之土維子之稼盤之泉可濯<lb/>
可沿盤之阻誰爭子所窈而深廓其有容繚而曲如徃<lb/>
而復嗟盤之樂兮樂且無央虎豹逺跡兮蛟龍遁藏鬼<lb/>
神守䕶兮呵禁不祥飲且食兮壽而康無不足兮奚所<lb/>
望膏吾車兮秣吾馬從子於盤兮終吾生以徜徉<lb/>
<pb n="KR2k0049_WYG_212-12b"/>
　　送薛存義之任序　　　　　　　栁宗元<lb/>
河東薛存義將行桞子載肉于爼崇酒于觴追而送之<lb/>
江滸飲食之且告曰凡吏於土者若知其職乎葢民之<lb/>
役非以役民而已也凡民之食於土者出其十一傭乎<lb/>
吏使司平於我也今受其直怠其事者天下皆然豈惟<lb/>
怠之又從而盗之向使傭一夫於家受若直怠若事又<lb/>
盗若貨噐則必甚怒而黜罰之矣以今天下多𩔖此而<lb/>
民莫敢肆其怒與黜罰何哉勢不同也勢不同而理同<lb/>
<pb n="KR2k0049_WYG_212-13a"/>
如吾民何有達于理者得不恐而畏乎存義假令零陵<lb/>
二年矣蚤作而夜思勤力而勞心訟者平賦者均老弱<lb/>
無懐詐暴憎其為不虚取直也的矣其知恐而畏也審<lb/>
矣吾賤且辱不得與考績幽明之説於其徃也故賞以<lb/>
酒肉而重之以辭<lb/>
　　送獨孤申叔侍親徃河東序<lb/>
河東古吾土也家世遷徙莫能就緒聞其間有大河條<lb/>
山氣葢闗左文士徃徃徜佯臨望坐得勝槩焉吾固翹<lb/>
<pb n="KR2k0049_WYG_212-13b"/>
翹褰裳奮懐舊都日以滋甚獨孤生周人也徃而先我<lb/>
且又愛慕文雅甚達經要才與身長志益强力挾是而<lb/>
東夫豈徒徃乎溫凊奉引之隟必有羙製儻飛以示我<lb/>
我將易觀而待所不敢忽古之序者期以申導志義不<lb/>
為富厚而今也反是生至於晉出吾斯文於筆硯之伍<lb/>
其有評我太簡者愼勿以知文許之<lb/>
　　送從弟謀歸江陵序<lb/>
吾與謀由高祖王父而異謀少吾二歲徃時在長安居<lb/>
<pb n="KR2k0049_WYG_212-14a"/>
相邇也與謀皆甚少獨見謀在衆少言好經書心異之<lb/>
其後吾為京兆從事謀來舉進士復相得益知謀盛為<lb/>
文辭通外家書一再不勝懼禄養之緩棄去為廣州從<lb/>
事復佐邕州連得薦舉至御史後以智免歸家江陵有<lb/>
宅一區環之以桑有僮指三百有田五百畝樹之穀藝<lb/>
之麻養有牲出有車無求於人日率諸弟具滑甘豐柔<lb/>
視寒燠之宜其隟則讀書講古人所為求其道之至者<lb/>
以相勵也過永州為吾留信次具道其所為者凡士人<lb/>
<pb n="KR2k0049_WYG_212-14b"/>
居家孝悌恭儉為吏祗肅出則信入則厚足其家不以<lb/>
非道進其身不以茍得時退則退尊老無井臼之勞安<lb/>
和而益夀兄弟衎衎以相友不謀食而食給不謀道而<lb/>
道顯則謀之去進士為從事於逺始也吾疑焉今也吾<lb/>
是焉别九歳而會於此視其貎益偉問其業益習叩其<lb/>
志益堅於虖吾宗不振久矣識者曰今之世稍有人焉<lb/>
若謀之出處庸非所謂人與或問管仲孔子曰人也謀<lb/>
雖不識於管仲其於為道無悖亦可以有是名也抑又<lb/>
<pb n="KR2k0049_WYG_212-15a"/>
聞聖人之道學焉而必至謀之業良矣而又增焉志專<lb/>
矣而又若不足焉孔子之門不道管晏則謀之為人也<lb/>
其可度哉吾不智觸罪擯越楚間六年築室茨草為圃<lb/>
乎湘之西穿池可以漁種黍可以酒甘終為永州民又<lb/>
恨徒費禄食而無所答下愧農夫上慙王官追計徃時<lb/>
咎過日夜反覆無一食而安於口平於心若是者豈不<lb/>
以少好名譽嗜味得毒而至於是耶用是愈賢謀之去<lb/>
進士為從事以足其家終始孝悌今雖欲羡之豈復可<lb/>
<pb n="KR2k0049_WYG_212-15b"/>
得謀在南方有令名其所為日聞於人吾恐謀不幸又<lb/>
為吾之所悔者將已之而不能得可若何然謀以信厚<lb/>
少言蓄其志以周於事雖履吾跡將不至乎吾之禍則<lb/>
謀何悔之有茍能是雖至於大富貴又何慄耶振吾宗<lb/>
者其惟望乎爾<lb/>
　　送澥序<lb/>
人咸言吾宗宜碩大有積徳焉在高宗時並居尚書省<lb/>
二十二人遭諸武以故衰耗武氏敗猶不能興為尚書<lb/>
<pb n="KR2k0049_WYG_212-16a"/>
吏者間十數歲乃一人永貞元年吾與族兄登並為禮<lb/>
部屬吾黜而季父公綽更為刑部郎則加稠焉又觀宗<lb/>
中為文雅者炳炳然以十數仁義固其素也意者復興<lb/>
乎自吾為僇人居南鄉後之穎然出者吾不見之也其<lb/>
在道路幸而過予者獨得澥澥質厚不諂敦朴有裕若<lb/>
器焉必隆然大而後可以有受擇所以入之者而已矣<lb/>
其文蓄積甚富好慕甚正若墻焉必基之廣而後可以<lb/>
有蔽擇其所以出之者而已矣勤聖人之道輔以孝悌<lb/>
<pb n="KR2k0049_WYG_212-16b"/>
復嚮時之羙吾於澥焉是望汝徃哉見諸宗人為我謝<lb/>
而勉焉無若大山之麓止而不得升也其惟川之不已<lb/>
乎吾去子終老於兹矣<lb/>
　　送文暢上人登五臺遂遊河朔序<lb/>
昔之桑門上首好與賢士大夫游晉宋以來有道林道<lb/>
安逺法師休上人其所與游則謝安石王逸少習鑿齒<lb/>
謝靈運鮑昭之徒皆時之選由是眞乘法印與儒典並<lb/>
用而人知嚮方今有釋文暢者道源生知善根宿植深<lb/>
<pb n="KR2k0049_WYG_212-17a"/>
嗜法語忘甘露之味服道江表葢三十年謂王城雄都<lb/>
宜有大士遂躡虚而西驅錫逾紀而秦人䝉利者益衆<lb/>
雲代之間有靈山焉與竺乾鷲嶺角立相望而徃解脱<lb/>
者去來回復如在步武則勤求秘寳作禮大聖非此地<lb/>
莫可故又捨筏西土振塵朔陲將欲與文殊不二之會<lb/>
脱去穢累超詣覺路吾徒不得而留也天官顧公夏官<lb/>
韓公廷尉鄭公吏部郎中楊公劉公有安石之徳逸少<lb/>
之高鑿齒之才皆厚於上人而襲其道風佇立瞻望懼<lb/>
<pb n="KR2k0049_WYG_212-17b"/>
徃而不返也吾輩嘗希靈運明逺之文雅故詩而序之<lb/>
又從而諭之曰今燕魏趙代之間天子分命重臣典司<lb/>
方岳辟用文儒之士以緣餙政令服勤聖人之敎尊禮<lb/>
浮圖之事者比比有焉上人之徃也將統合儒釋宣滌<lb/>
凝滯然後蔑衣裓之贈委財施之會不顧矣其來也盍<lb/>
亦徴其歌詩以焜耀逈躅偉長徳璉之述作豈擅重千<lb/>
祀哉庶欲切觀風之職而知鄭重耳<lb/>
　　王君注握竒經叙<lb/>
<pb n="KR2k0049_WYG_212-18a"/>
余少頗好奕無從得國工之譜而獨以意為之寤寐而<lb/>
懸思焉久之其於戰守攻圍之間若或有得算焉而因<lb/>
以勝於人其不能勝而敗焉者則咎於思之所不至而<lb/>
已藝既稍習而已得國譜則余所以勝者大率多古人<lb/>
已試之術其敗焉者則古人已先為之營救布置余於<lb/>
是自笑其思之不極不能盡合於古人而又惜不早得<lb/>
國譜以助余之思也以是知古人之精神寓之於譜奕<lb/>
者索諸已之精神與索諸古人之精神茍有得焉其致<lb/>
<pb n="KR2k0049_WYG_212-18b"/>
一也奚必譜之是而心思之非奚必心思之是而譜之<lb/>
非乎然則言兵法者何以異此伏羲畫象貞坎悔乾為<lb/>
師已寓居中握竒之義而握竒經則世傳以為黄帝書<lb/>
葢戰法自黄帝始也顧其文簡奥世鮮知者王君以窮<lb/>
經餘力推究其説為之註釋其諸家言兵有及於握竒<lb/>
者悉取而附之其營算占候亦綴焉以為兵家金書君<lb/>
示余余竊嘆其有似於吾所謂奕之譜也葢史稱衞霍<lb/>
不學古兵法而每戰輒勝然觀其環車為營縱輕鋭徃<lb/>
<pb n="KR2k0049_WYG_212-19a"/>
當匈奴實得經中所載二壘游兵之義至諸葛氏摹握<lb/>
竒為八陣鈎角聮絡一一古法宜其可以必勝矣而竟<lb/>
不能成混一之功豈其所當之敵有堅脆耶何暗合古<lb/>
法與純用古法者其效乃若是相反耶然君頗自竒其<lb/>
説以為得吾書而用之内靖草竊外盪醜虜特為易事<lb/>
葢余之於奕也雖知思與譜之不二然以譜措之懸思<lb/>
則差較毫釐以懸思措之臨局則又差較毫釐是以聖<lb/>
人自謂能行三軍而又曰軍旅未學言兵之不可以嘗<lb/>
<pb n="KR2k0049_WYG_212-19b"/>
試也王君年始衰矣而志尚壯今塞垣多故安知不有<lb/>
知君而舉之者使人儒服立軍門親鼓鼙之間以與老<lb/>
將角短長而知其勝算之果不能出吾書也則王君乃<lb/>
可以自信矣<lb/>
　　河中鸛鵲樓集序　　　　　　　李　翰<lb/>
後周大冡宰宇文䕶軍鎭河外之地築為層樓遐標碧<lb/>
空影倒洪流二百餘載獨立乎中州以其佳氣在下代<lb/>
為勝槩四方雋秀有登者悠然逺心如思龍門如望崑<lb/>
<pb n="KR2k0049_WYG_212-20a"/>
崙河南尹趙公受帝新命宣風三晉右賢好士遊人若<lb/>
歸小子承連帥之眷列在下客八月天高獲登兹樓乃<lb/>
復俯視舜城傍窺秦塞紫氣度闗而西入黄河觸華而<lb/>
東滙龍據虎視下臨八洲前輩暢諸題詩上層名播前<lb/>
後山川景象備於一言上客有前美原尉宇文邈前櫟<lb/>
陽郡鄭鯤文行光達名重當時吳興姚係長樂馮曾清<lb/>
河崔邠鴻筆佳什聲聞逺方將刷羽㸔天追飛太清相<lb/>
與言詩<lb/>
<pb n="KR2k0049_WYG_212-20b"/>
　　送薛評事還晉州序　　　　　　符　載<lb/>
十八年秋七月余自潯陽來赴丞相府與評事始相値<lb/>
初揖其風貎次聆其嘉話終覽其篇詠如遊三山入仙<lb/>
洞沉深窈窱稍造異境烟霞草樹别有姿狀使人澹然<lb/>
忘歸也夫詩之所主大者存諷刺備勸戒觀風俗之美<lb/>
惡細者眄江山采雲物導性情之幽滯評事公之什才<lb/>
思凝逺高韻孤枝躍出寥廓至於天池雲飛鶴去不可<lb/>
附近尚使名聲濩落晚歲不偶斯乃執文柄者之咎也<lb/>
<pb n="KR2k0049_WYG_212-21a"/>
薛生何有哉廣陵握手秋徃汾晉渺渺長路蕭辰氣清<lb/>
想君馬上見落葉聽候鴈一吟一嘯自有遐趣亦足以<lb/>
開遊子顔也千里之别勿復恨恨<lb/>
　　聯句詩序　　　　　　　　　　吕　溫<lb/>
河東栁茂直與余有潘楊之睦且道義相得也余兄弟<lb/>
志守拙黙不交當世晨昏之外靖專一室顧我者唯茂<lb/>
直而已以為切磋葢常事討論有宴息導志氣徒然起<lb/>
憤議世事余欲無言其或晴天曠景浩蕩多思永夜高<lb/>
<pb n="KR2k0049_WYG_212-21b"/>
月耿耿不寐或風露初曉怳若有得或煙雨如晦緬懐<lb/>
所思何以節宣舒慘暢達情性其有易於詩乎乃因翰<lb/>
墨之飽飲酒之暇屬物命篇聯珠唱玉審韻諧律同聲<lb/>
相應研情比象造境皆會亦猶衆壑合注浸為大川羣<lb/>
山出雲混成一氣朗宣五色㣲闡六義雖小道必有可<lb/>
觀其在兹矣茂直命余序述存以編簡俾後之觀者知<lb/>
吾黨所立之濫觴<lb/>
　　送無知上人徃五臺山序　　　　歐陽詹<lb/>
<pb n="KR2k0049_WYG_212-22a"/>
無生永存旨不易源綿兮在煩滴兮處渾釋氏子味其<lb/>
實歸其根其敎雖傳非言可言惟相似者復到其門無<lb/>
知上人其到門者歟上人從儒至道從道至釋如歴星<lb/>
月以得白日若棄扇翣而灑長風眞空洞照熱惱頓盡<lb/>
水其性雲其身周四海以終静出六合而非寄維揚秋<lb/>
杪方至自閩日未成旬作臺山之適目闗河於不計擬<lb/>
衣食乎隨施怡如也澹如也此行逢流得抵虚舟無程<lb/>
峩峩五峯㡬日而上登異清凉佀善知識所至也之至<lb/>
<pb n="KR2k0049_WYG_212-22b"/>
𤣥之又𤣥乎予弱冠之年同世諦之學神不逺逮溺在<lb/>
名利禮足而别悽然自傷岐途既殊聊各以行勉哉無<lb/>
知公勉哉歐陽生<lb/>
　　柳柳州文集序　　　　　　　　嚴有翼<lb/>
叔文工言治道順宗在東宫頗信重之及踐祚方欲有<lb/>
所施為然與文珍韋臯等相忤内外䜛譛交口詆誣一<lb/>
時在朝例遭竄逐而八司馬之號紛然出矣作史者不<lb/>
復審訂其是非以一時成敗論人故黨人之名不可湔<lb/>
<pb n="KR2k0049_WYG_212-23a"/>
洗子厚亦可謂大不幸矣尚頼本朝文正范公之推明<lb/>
之也曰劉禹錫柳宗元吕溫坐王叔文黨貶廢不用覽<lb/>
數君子之述作理意精宻涉道非淺如叔文狂甚義必<lb/>
不交叔文以藝進東宫人望素輕然傳稱知書好論理<lb/>
道為太子所信順宗即位遂見用引禹錫等决事禁中<lb/>
及議罷中人兵權牴牾文珍輩又絶韋臯私請欲斬劉<lb/>
闢其意非忠乎臯銜之㑹順宗病篤臯揣太子意請監<lb/>
國而誅叔文憲宗納臯之謀而行内禪故當朝左右謂<lb/>
<pb n="KR2k0049_WYG_212-23b"/>
之黨人者豈復見雪唐書蕪駁因其成敗而書之無所<lb/>
裁正孟子曰盡信書不如無書吾聞夫子褒貶不以一<lb/>
毫而廢人之善也文正公之論人可謂明且恕矣<lb/>
　　東臯子集序　　　　　　　　　吕　才<lb/>
君姓王氏諱勣字無功太原祁人也髙祖晉穆公自南<lb/>
歸北始家河汾焉歴宋魏迄于周隋六世冠冕國史家<lb/>
牒詳焉君性好學博聞强記與李播陳永吕才為莫逆<lb/>
之交隂陽厯數之術無不洞曉大業末應孝悌亷潔舉<lb/>
<pb n="KR2k0049_WYG_212-24a"/>
射高第除秘書正字君性簡放飲酒至數斗不醉嘗云<lb/>
恨不逢劉伶與閉户轟飲因著醉鄉記及五斗先生傳<lb/>
以𩔖酒徳頌云雅善鼓琴加減舊弄作山水操為知音<lb/>
者所賞高情勝氣獨步當時及為正字端簪理笏非其<lb/>
好也以疾罷乞署外職除揚州六合縣丞君篤於酒徳<lb/>
頗妨職務時天下亂藩部法嚴屢被勘劾君歎曰羅網<lb/>
高懸去將安所遂出所受俸錢積於縣城門前託以風<lb/>
疾輕舟夜遁隋季板蕩客遊河北去還龍門武徳中詔<lb/>
<pb n="KR2k0049_WYG_212-24b"/>
徵以前揚州六合縣丞待詔門下省時省官例日給良<lb/>
醖三升君第七弟静為武皇千牛謂曰待詔可樂否君<lb/>
曰吾待詔禄俸殊為蕭瑟但良醖三升差可戀爾待詔<lb/>
江國公君之故人也聞之曰三升良醖未足以絆王先<lb/>
生判日給王待詔一斗時人號為斗酒學士貞觀初以<lb/>
足疾罷歸欲定長徃之計而困於貧貞觀中以家貧赴<lb/>
選時太樂有府吏焦革家善醖酒冠絶當時君苦求為<lb/>
太樂丞選司以非士職不授君再三請曰此中有深意<lb/>
<pb n="KR2k0049_WYG_212-25a"/>
且士庶清濁天下所安不聞莊周避漆園老𣆀耻柱下<lb/>
卒授焉數月而焦革死妻袁氏時送美酒歳餘袁又死<lb/>
君歎曰天廼不令吾飽美酒遂掛冠歸田自是太樂丞<lb/>
為清流君後追述焦革酒經一巻其術精悉兼採杜康<lb/>
儀狄已來善為酒人為酒譜一巻太史令李淳風見而<lb/>
悦之曰王君可謂酒家之南董君歴職皆以好酒鄉里<lb/>
或咍之因著無心子以喻志河汾中先有渚田十數頃<lb/>
稱良沃鄰渚又有隱士仲長子光服食養性君重其貞<lb/>
<pb n="KR2k0049_WYG_212-25b"/>
素願與相近遂結廬河渚縱意琴酒慶弔禮絶十有餘<lb/>
年河渚東南隅有連沙磐石地頗顯敞君於其側遂為<lb/>
杜康立廟歲時致祭以焦革配焉貞觀中京兆杜松之<lb/>
清河崔公善繼為本州刺史皆請與君相見君曰柰何<lb/>
悉欲坐召嚴君平竟不見崔杜高君調趣卒不敢屈但<lb/>
歲時贈以美酒鹿脯詩書徃來不絶君又葛巾聮牛躬<lb/>
耕東臯每著書自稱東臯子晚歳醉飲無節鄉人或諌<lb/>
止之則笑曰汝輩不解理正當然或乘牛駕驢出入郊<lb/>
<pb n="KR2k0049_WYG_212-26a"/>
郭止宿酒店動經歲月徃徃題咏作詩好事者録之諷<lb/>
詠并傳於代貞觀十八年終於家時年若干臨終自尅<lb/>
死日遺命薄塟兼豫自為墓誌所著詩賦並多散逸鳩<lb/>
訪未畢且緝成五巻又著會心高士傳五巻酒譜二巻<lb/>
及注老子並别成一家不列於集云<lb/>
　　風后握機圖序　　　　　　　　嚴　從<lb/>
中黄子曰予觀風后握機圖殆有情哉然年代遷逺文<lb/>
字損益或致僭訛矣惜乎夫兵者榮賤覆殺之大機也<lb/>
<pb n="KR2k0049_WYG_212-26b"/>
天地神靈之所閟也洞則王昧則亡故黄帝湯武得其<lb/>
道矣然則兵之用也豈惟道乎亦有工拙矣語大㫖有<lb/>
三㣲焉昔伊尹勸湯吕望勸周子房勸漢祖鄧禹勸光<lb/>
武可謂知運命之㣲也樂生破竹迎刃之喻曹劌三鼓<lb/>
候衰而作可謂知和氣之㣲也孫臏邀敵於馬陵韓信<lb/>
置軍於水上可謂知地勢之㣲也故古人有言曰能知<lb/>
三㣲覇世之師至夫以智料智因竒縱竒千變萬化不<lb/>
可殫備今夫握機者約而逺㡬而深用少以濟廣貫一<lb/>
<pb n="KR2k0049_WYG_212-27a"/>
以締萬㣲乎㣲乎可以神會難以跡融非智合曩賢役<lb/>
心淵妙者不可以常識偕之今予依風后大㫖畧為此<lb/>
圖以擬方陣陣有八物有八容八八相値可離可合中<lb/>
有容効三元天子上將所居常静不動以象元極以配<lb/>
黄中其理㣲矣若乃四衡夾三軸九地夾二天吟龍嘯<lb/>
虎當前後之衡雲鳥風虵居搏掣之要敵寡則從虎翼<lb/>
之屬風虵之勢合而圍之彼衆則奮龍虎之衡接雲鳥<lb/>
之勢突而擊之亦百勝之術也昔諸葛孔明以傑時之<lb/>
<pb n="KR2k0049_WYG_212-27b"/>
智將求其源而未得也乃曰八陣成可以横行天下然<lb/>
武侯陣法亦有虎翼翔鳥足明武侯所習則風后五圖<lb/>
也桓溫見蜀將八陣云是常山虵勢徒妄言耳常山虵<lb/>
者法出孫子謂之率然葢直陣也故桓溫覽孫子而有<lb/>
是言殊無指哉然此離合之勢竒正之術故曰或離而<lb/>
為八或合而為一以正合以竒勝其要此矣公孫子儒<lb/>
者也至注釋務析精奥而多引空言以誣後人何哉馬<lb/>
㧾述云增字發明未得精了更益煩蕪予昔常覽焉中<lb/>
<pb n="KR2k0049_WYG_212-28a"/>
失其本每思經述近乃得之聊因時暇刋繁舉要序而<lb/>
第焉二百八十言殆不過尺并為圖式以悟後賢庶有<lb/>
頼云爾<lb/>
宋<lb/>
　　思鳯亭序　　　　　　　　　　文彦博<lb/>
楊盈川所居廨舍好治亭榭其榜額皆制美名大為逺<lb/>
近所咲夫考室命名者衆矣或即其地號而著或因其<lb/>
事實而稱揭而書之斯用無愧茍異於是則徒豐其額<lb/>
<pb n="KR2k0049_WYG_212-28b"/>
美其名必為有識者之撫掌天聖庚午嵗九月七日彥<lb/>
博受命於榆次越明年春正月四日始到官邑之生齒<lb/>
受户口冊籍者五萬二千户僑居而末業者不少焉河<lb/>
東之邑斯最為大嘖言控訴庭無虚日敏政者蒞之猶<lb/>
憚弗及顧予菲劣豈敢逸豫葢夙夜而奉公者迄三時<lb/>
矣未窺園圃歲聿云暮適西成告登而邑中之園亭得<lb/>
以觀覽縣令表位之南舊有小園頹廢已甚乃縈垣薙<lb/>
草惟塗塈茨無變本而增華但踵故而加餙亦既成室<lb/>
<pb n="KR2k0049_WYG_212-29a"/>
必也命名可書者有三而思鳯是其一也詢於父老之<lb/>
口質以徃圖之載皆曰荀浪嘗宰是邑治有善迹鳯集<lb/>
其境後人思之乃用名鄉今縣南有荀政鄉焉愚謂賢<lb/>
宰之迹未可遽冺因扁是亭曰思鳯所謂即地號而著<lb/>
因事實而稱者斯得之矣自時居是亭者誠能修荀公<lb/>
之政致祥禽之集則後之人思之亦如今之思荀公者<lb/>
矣詩曰荀令吟琴地吁嗟集鳯兮想同桑雉擾應並棘<lb/>
鸞棲承乏今無敢思賢古若稽我來求舊址即署改新<lb/>
<pb n="KR2k0049_WYG_212-29b"/>
題不獨懐希驥聊將警割雞一闚循吏表芳躅愧攀躋<lb/>
明道二年五月四日<lb/>
　　司馬公詩序　　　　　　　　　范純仁<lb/>
古之君子修身以齊家然後刑於國與天下葢其言動<lb/>
有法出處有常子孫幼而視之長而習之不為外物之<lb/>
所遷則皆當為賢子弟猶齊人之子不能無齊言也書<lb/>
曰積善之家必有餘慶詩云貽厥孫謀以燕翼子繇此<lb/>
道也端明殿學士司馬公以清徳直道名重天下其修<lb/>
<pb n="KR2k0049_WYG_212-30a"/>
身治家動有法度其子弟習而化之日趨於善葢亦不<lb/>
言之敎矣又伸之以詩章俾日諷誦簡策則其積善貽<lb/>
謀之道可謂之備宜其子子孫孫世有令人茍尚不能<lb/>
自修而入於君子之塗者則其人可知矣宏予之子壻<lb/>
也持公詩求序於予予樂道公之盛徳又因以勉之熙<lb/>
寧八年月日<lb/>
　　唐柳先生文集後序　　　　　　穆　修<lb/>
唐之文章初未去周隋五代之氣中間稱得李杜其才<lb/>
<pb n="KR2k0049_WYG_212-30b"/>
始用為勝而號專雄謌詩之道未極渾備至韓柳氏起<lb/>
然後能大吐古人之文其言與仁義相華實而不雜如<lb/>
韓元和盛徳柳平淮西雅章之𩔖皆辭嚴義偉製述如<lb/>
經能崒然聳唐徳於盛漢之表蔑愧讓者非二先生之<lb/>
文則誰與予少嗜觀二家之文常病柳不全見於世出<lb/>
人間者殘落纔百餘篇韓則雖目其全至所缺墜亡字<lb/>
失句獨於集家為甚志欲補得其正而傳之多從好事<lb/>
訪善本前後累數十得所長輒加注竄遇行四方逺道<lb/>
<pb n="KR2k0049_WYG_212-31a"/>
或他書不暇持獨齎韓以自隨幸會人所寳有就假取<lb/>
正凡用力於斯已蹈二紀外文始㡬定而惟柳之道疑<lb/>
其未克光明於時何故伏其文而不大耀也求索之莫<lb/>
獲則既已矣於懐不圖晚節遂見其書聮為八九大編<lb/>
䕫州前序其首以巻别者凡四十有五眞配韓之鉅文<lb/>
歟書字甚樸不𩔖今蹟葢徃者之藏書也從考覽之或<lb/>
卒巻莫迎其誤脱有一二廢字由其陳故劘滅讀無甚<lb/>
害更資研證就眞爾因按其舊録為别本與隴西李之<lb/>
<pb n="KR2k0049_WYG_212-31b"/>
才參讀累月詳而後止嗚呼天厚予嗜多矣始而饜我<lb/>
以韓既而飫我以柳謂天不吾厚豈不誣也哉世之學<lb/>
者如不志於古則已茍志於古求踐立言之域捨二先<lb/>
生而不由雖曰能之非予所敢知也天聖九年秋七月<lb/>
河南穆修伯長後序<lb/>
　　柳如京文集序　　　　　　　　張　景<lb/>
一氣為萬物母至於隂陽開闔嘘吸消長為晝夜為寒<lb/>
暑為變化為死生皆一氣之動也庸不知斡之而致其<lb/>
<pb n="KR2k0049_WYG_212-32a"/>
動者果何物哉不知其何物所以為神也人之道不逺<lb/>
是焉至道無用用之者有其動也故為徳為敎為慈愛<lb/>
為威嚴為賞罰為法度為立功為立言亦不知用之而<lb/>
應其動者又何物也夫至道潛於至誠至誠藴於至明<lb/>
離潛發藴其至而不知所至者非神乎哉堯舜之揖讓<lb/>
湯武之征伐周公之制禮樂孔子之作經典孟軻之拒<lb/>
楊墨韓愈之排釋老大小雖殊皆出於不測而埀於無<lb/>
窮也先生生於晉末長於宋初拯五代之横流扶百世<lb/>
<pb n="KR2k0049_WYG_212-32b"/>
之大敎續韓孟而助周孔非先生孰能哉先生之道非<lb/>
常儒可道也先生之文非常儒可文也離其言於徃跡<lb/>
會其旨於前經破昏蕩疑拒邪歸正學者宗信以仰以<lb/>
頼先生之用可測乎藏其用於神矣然其生不得大位<lb/>
不克著之於事業而盡在於文章文章葢空言也先生<lb/>
豈徒為空言哉足以觀其志矣今輯其遺文九十五篇<lb/>
為十五巻命之曰河東先生集先生名氏官爵暨行事<lb/>
備之行狀而繫於集後<lb/>
<pb n="KR2k0049_WYG_212-33a"/>
　　送陳子履赴絳州翼城序　　　　歐陽修<lb/>
予昔過鄭遇子履於管城其後二歲子履西自馮翊舍<lb/>
予於洛陽而去又明年復來遂舉鄉進士自河南貢于<lb/>
京師又明年予方解官洛陽以來則子履中甲科為校<lb/>
書郎其冬得翼城令於絳又明年春西拜其親於洛而<lb/>
後行自鄭之遇及兹行凡六歲而四見之焉其始也純<lb/>
然氣和而貌野再見之則道所學問出其文辭煒然有<lb/>
出於衆人矣又見之則挾其藝以較於郡士而以其能<lb/>
<pb n="KR2k0049_WYG_212-33b"/>
勝之今之行也又曰我將試其為政於絳而日力廣其<lb/>
學當盡落其華而成其實直取古人之所以尚以距今<lb/>
之為者其修已力行之道屢見而屢進進且不已而志<lb/>
又大焉孔子曰未見其止孟子曰孰能禦之者歟夫年<lb/>
少者心鋭氣盛者好剛茍有志焉無不至也然君子之<lb/>
於臨政也欲果其行必審其思審而後果則不可易而<lb/>
後悔而學者亦在一朝疑其所趨而後博其聞其致思<lb/>
必精其發辭必易待其足於中而後見於外予友河南<lb/>
<pb n="KR2k0049_WYG_212-34a"/>
富彥國常與予語於此今彥國在絳而子履徃焉又從<lb/>
而辨之後之復見子履豈特若前之見者乎將有駭然<lb/>
者矣<lb/>
　　送太原秀才序<lb/>
仲尼之徒子思伋記中庸事列于曲臺學欲服圓冠習<lb/>
矩歩者皆造次必於中庸聞太原生得之矣生之履行<lb/>
無改是也月旅析木地居軫斿霜風動天萬竅號怒摇<lb/>
鞭長䟦强飯自重時寳元二年十月初七日<lb/>
<pb n="KR2k0049_WYG_212-34b"/>
　　資治通鑑音註序　　　　　　　胡三省<lb/>
古者國有史以紀年書事晉乘楚檮杌雖不可復見春<lb/>
秋經聖人筆削周轍既東二百四十二年事昭如日星<lb/>
秦滅諸侯燔天下書以國各有史刺譏其先疾之尤甚<lb/>
詩書所以復見者諸儒能藏之屋壁諸國史記各藏諸<lb/>
其國國滅而史從之至漢時獨有秦記太史公因春秋<lb/>
以為十二諸侯年表因秦記以為六國年表三代則為<lb/>
世表當其時黄帝以來牒記猶存具有年數子長稽其<lb/>
<pb n="KR2k0049_WYG_212-35a"/>
厯譜牒終始五徳之傳咸與古文乖異且謂孔子序書<lb/>
畧無年月雖頗有然多闕夫子之弗論次葢其愼也子<lb/>
長述夫子之意故其表三代也以世不以年汲冡紀年<lb/>
出於晉太康初編年相次起自夏殷周止魏哀王之二<lb/>
十年此魏國史記脱秦火之厄而晉得之子長不得見<lb/>
也子長之史雖為紀表書傳世家自班孟堅以下不能<lb/>
易雖以紀紀年而書事畧甚葢其事分見志傳紀宜畧<lb/>
也自荀悦漢紀以下紀年書事世有其人獨梁武帝通<lb/>
<pb n="KR2k0049_WYG_212-35b"/>
史至六百巻侯景之亂王僧辨平建業與文徳殿書七<lb/>
萬巻俱西江陵之陷其書燼焉唐四庫書編年四十一<lb/>
家九百四十七巻而王仲淹元經十五巻蕭穎士依春<lb/>
秋義𩔖作傳百巻逸矣今四十一家書存者復無㡬乙<lb/>
部書以遷固等書為正史編年𩔖次之葢紀傳表志之<lb/>
書行編年之書特以備乙庫之藏耳宋英宗命司馬光論<lb/>
次歴代君臣事迹為編年一書神宗以鑑於徃事有資治道<lb/>
賜名資治通鑑且為序其造端立意之由温公之意專取闗<lb/>
<pb n="KR2k0049_WYG_212-36a"/>
國家盛衰繫民生休戚善可為法惡可為戒者以為是<lb/>
書治平熙寧間公與諸人議國事相是非之日也蕭曹<lb/>
畫一之辨不足以勝變法者之口分司西京不豫國論<lb/>
專以史局為事其忠憤感慨不能自已於言者則智伯<lb/>
才徳之論樊英名實之説唐太宗君臣之議樂李徳裕<lb/>
牛僧孺爭維州事之𩔖也至黄幡綽石野猪排諧之語<lb/>
猶書與局官欲存之以示警此其㣲意後人不能盡知<lb/>
也編年豈徒哉世之論者率曰經以載道史以紀事史<lb/>
<pb n="KR2k0049_WYG_212-36b"/>
與經不可同日論也夫道無不在散於事為之間因事<lb/>
之得失成敗可以知道之萬世亡弊史可少與為人君<lb/>
而不知通鑑則欲治而不知自治之源惡亂而不知防<lb/>
亂之術為人臣而不知通鑑則上無以事君下無以治<lb/>
民為人子而不知通鑑則謀身必至於辱先作事不足<lb/>
以埀世乃知用兵行師創法立制而不知迹古人之所<lb/>
以得鑑古人之所以失則求勝而敗圖利而害此必然<lb/>
者也孔子序書斷自唐虞訖文侯之命而繫之秦魯春<lb/>
<pb n="KR2k0049_WYG_212-37a"/>
秋則始於平王之四十九年左邱明傳春秋止哀之二<lb/>
十七年趙襄子惎智伯事通鑑則書趙興智滅以先事<lb/>
以見孔子定書而作春秋通鑑之作實接春秋左氏後<lb/>
也温公徧閲舊典旁採小説抉擿幽隱薈萃為書勞矣<lb/>
而修書分屬漢則劉攽三國訖南北朝則劉恕唐則范<lb/>
祖禹各因其所長屬之皆天下選也歴十九年而成則<lb/>
合十六代一千三百六十二年行事為一書豈一人心<lb/>
思耳目之力哉公自言修通鑑成惟王勝之借一讀他<lb/>
<pb n="KR2k0049_WYG_212-37b"/>
人讀未盡二紙已欠伸思睡是正文二百九十四巻有<lb/>
未能遍觀者若考異三十巻所以㕘定羣書異同俾歸<lb/>
於一目錄三十巻年經國緯不特使諸國事雜然並錄<lb/>
者粲然有别而已前代厯法之更造天文之失行實著<lb/>
於目錄上方是可以凡書目録觀邪先君素篤史學毎<lb/>
謂三省曰史漢自服䖍應劭至三劉注解多矣章懐注<lb/>
范史裴松之注陳夀史雖間有音釋其實廣異聞補未<lb/>
盡以示博洽晉書之楊正衡唐書之竇苹董衝吾無取<lb/>
<pb n="KR2k0049_WYG_212-38a"/>
焉徐無黨註五代史粗言歐公書法義例他未之及也<lb/>
通鑑先有劉安世音義十巻而世不傳釋文本出於蜀<lb/>
史灼馬時行為之序今海陵板本又有溫公之子康釋<lb/>
文與灼本大同小異公休於書局為檢閲官是其得溫<lb/>
公辟咡之敎詔劉范諸公羣居之講明不應乖剌乃爾<lb/>
意海陵釋文非公休為之若能刋正乎三省捧手對曰<lb/>
願學焉乃大肆力於是書依陸徳明經典釋文釐為廣<lb/>
註九十七巻著論十篇自周訖五代畧叙興亡大致以<lb/>
<pb n="KR2k0049_WYG_212-38b"/>
考異及所註者散入通鑑各文之下厯法天文則隨目<lb/>
錄所書而附註焉凡紀事之本末地名之異同州縣之<lb/>
建置離合制度之因革損益悉疏其所以然若釋文之<lb/>
舛謬悉改正之别著辨誤十二巻嗚呼註班書者多矣<lb/>
晉灼集服應之義而辨其當否臣瓚總諸家之説而駁<lb/>
以己見至小顔新註則又譏服應之疎紊尚多晉之剖<lb/>
斷葢尠訾臣瓚以差爽詆蔡謨以牴牾自謂窮波討源<lb/>
搆會甄釋無復遺恨而劉氏兄弟之所以議顔者猶顔<lb/>
<pb n="KR2k0049_WYG_212-39a"/>
之議前人也人苦不自覺前註之失吾知之吾註之失<lb/>
吾不能知也又古人註書文約而義見今吾所註博則<lb/>
博矣返之於約有未能焉世運推遷文公儒師從而凋<lb/>
謝吾無從取正或勉以北學於中國嘻有志焉然吾衰<lb/>
矣<lb/>
　　絳守居園池記序　　　　　　　孫　冲<lb/>
長慶中樊宗師為絳州刺史嘗作絳守居園池記其辭<lb/>
句隱僻不明宗師與韓退之親且相推善觀退之文大<lb/>
<pb n="KR2k0049_WYG_212-39b"/>
不如此咸平六年七月冲奉詔為絳通判觀園池記其<lb/>
石甚卑小文字多摧缺因熟讀及遊覽園池考其亭臺<lb/>
池塘渠竇花木隄原川河井閭墻墉門户凡為宗師筆<lb/>
記處所者雖與舊多徙移然歴歴可見猶視其文未能<lb/>
過半樊之所記有亭曰洄連曰香曰新曰望月曰栢有<lb/>
塘曰蒼塘有隄曰風隄有原曰鼇䖶原惟正西曰白濱<lb/>
今無遺址又疑其指水涯為亭名也冲登城西與北引<lb/>
望所謂黄原决天汾水鈎帯者在其記又得之一二其<lb/>
<pb n="KR2k0049_WYG_212-40a"/>
亭為今之所存者惟香亭與望月焉按其出處又非舊<lb/>
也其餘皆非當時所名者也得非遭梁周間鎮是郡者<lb/>
咸因循改易也蒼塘湮没矣風亭鼇䖶原雖問老吏故<lb/>
民是非難校今之亭有東南者曰四望居高臺臨鄽市<lb/>
可以望也依斛律光廟之東曰望京據北曰香香之西<lb/>
北曰會賓前埀崖之下連栢隂曰水簾池之中曰水心<lb/>
跨昂橋歴虎豹門而西曰曲水既北少西夾池曰望月<lb/>
又北限篠竹搆水曰禮賢且西曰宻梨園曰感恩南對<lb/>
<pb n="KR2k0049_WYG_212-40b"/>
逺引曰射圃可以習射也前畦夏花新竹三四本壓堤<lb/>
屈律西北來竇水上走别一亭曰姑射西北正與姑射<lb/>
山相對最居北城上西連廢門臺樓東北可周覽人家<lb/>
依崖壑列屋髙下水竹葩花老棗翳桑隂宻欝䆳磑響<lb/>
激流引溉蔬圃環折縈帶尤可登望今題二亭曰浩氣<lb/>
菡萏皆北向浩氣連仁豐㕔後當公退時可逍遥養浩<lb/>
然之氣也菡萏䕃虎豹門其下皆芙渠菡萏也今之亭<lb/>
既異於樊文且多焉其餘渠竇引决花木䕃滋歲久且<lb/>
<pb n="KR2k0049_WYG_212-41a"/>
古與記舛訛不可騐矣記之易解者曰西南有門曰虎<lb/>
豹其門猶在左畫虎皷怒挾力呀而人立所謂萬力千<lb/>
氣彘伏地雹火雷風黑山右胡人鬅黄㠾纍珠丹碧錦<lb/>
襖身刀囊鞾撾縚悉如記白豹黄班焉皆非故物也亦<lb/>
後來好事者圖之又曰考其臺亭沼池之增葢豪王才<lb/>
侯襲以竒意相勝至今過客尚徃徃指可創起處如此<lb/>
不過數處俾人再三讀之可曉其理如曰水本於正平<lb/>
軌正平帶郭縣也隋開皇十三年内軍將軍為臨汾令<lb/>
<pb n="KR2k0049_WYG_212-41b"/>
臨汾即正平也十八年改正平焉軌字世謩材令也患<lb/>
州民井滷生物瘠疲因鑿山原自北三十里引鼓水圖<lb/>
經云皷堆水地缺絶經濠坎則續之以槽穿城牖入衙<lb/>
注池别分走街衖阡陌汩汩然鳴激溝渠又灌溉畦町<lb/>
訖入於汾河其文多如此𩔖故欲使人昏迷徃徃莫辨<lb/>
其理頃縣前有梁軌遺記熟見其蹟則知水本於正平<lb/>
軌由此而發語也餘無遺據則皆莫能知嗚呼文者道<lb/>
之車輿也欲道之不漓在文之中正夫聖人文章八卦<lb/>
<pb n="KR2k0049_WYG_212-42a"/>
彖辭爻象之體雖不膚淺然終能傳解孔子繫辭則皎<lb/>
然流暢其詩書禮樂之文披之皆可究意是聖人於文<lb/>
章本在達意埀法而已不必湏竒怪難入也由經書外<lb/>
子史百家之言固可通導獨揚雄太元凖易而為之當<lb/>
時之人或不肯一覽故文章在乎正而不雜但如兩漢<lb/>
風骨則仲尼周公復出固無所嫌也太子中舍耿君説<lb/>
知是州將一年常念園池既歴年歲惜其文字缺落因<lb/>
磨石别刋之俾不墜没亦大好事者也畧而序之冀後<lb/>
<pb n="KR2k0049_WYG_212-42b"/>
來者知文之指歸<lb/>
元<lb/>
　　拙菴㸔山圖序　　　　　　　　李惟馨<lb/>
山水佳麗武夷為最次則太行東南壺闗陵川之間也<lb/>
壺闗縣東南一舍里曰林青即致道别業聚廬而托處<lb/>
者數世矣鄉曰紫團乃太行絶頂若武夷之幔亭峯也<lb/>
世傳神仙所宅山曰紫團山洞曰紫團洞仙曰紫團師<lb/>
所産人參曰紫團參洞一名曰翠㣲洞中有潭曰白龍<lb/>
<pb n="KR2k0049_WYG_212-43a"/>
泓澄渟滙其逺近淺深皆不可測盛夏雷雲出於其中<lb/>
舊志云樂氏二女㣲子之後採藥於山中常栖於洞服<lb/>
食人參得道仙去宋政和間勅賜冲惠冲淑真人廟額<lb/>
曰眞澤其他殊名異迹不可勝紀東迤百里而近百丈<lb/>
原康節故居稍南孫登長嘯之所少北則隆慮也峯石<lb/>
峙靈草木秀潤翠松蒼檜凌雲千丈修竹茂林與山無<lb/>
窮䓤蒨醲郁撥拂雲霞蔽虧日月名狀罔極羣山竦立<lb/>
芒角峭㧞森若劔㦸風清雨霽乘興登覽使人神移目<lb/>
<pb n="KR2k0049_WYG_212-43b"/>
眩應接不暇如瀑布水簾埀虹噴日天巧㨗出五嶽三<lb/>
塗似難伯仲但人迹罕到未嘗表麗其勝景也大抵一<lb/>
溪一壑一盤一曲丹崖堊壁疊嶂㠝峯上接霄漢下瞰<lb/>
烟靄試一臨之毛骨聳竪雖洞天神府無以加焉致道<lb/>
每憇於兹時令童僕挈榼提壺或吟咏雲根或獨酌松<lb/>
下因而誅茅結屋扁曰拙菴於是乎竒嵓絶巘環列於<lb/>
軒户之外几席之上仍命工肖形蠟屐幅巾野服藜杖<lb/>
自名曰拙菴㸔山圖諗予為文大凡地有勝境得人而<lb/>
<pb n="KR2k0049_WYG_212-44a"/>
後發人有心匠得物而後開境心相遇固有時耶襄陽<lb/>
峴山葢諸山之小者而其壯著於荆州豈非羊叔子杜<lb/>
元凱相繼於此以成其勝哉至於流風餘韻藹然被於<lb/>
江漢之間是兹山待其人而後著紫團山有待於致道<lb/>
以彰顯也致道博學多聞謙和儒雅胸次洒落襟懐夷<lb/>
敞不為崖岸斬絶之行近功小利未易以動深明於易<lb/>
其吉凶消長進退存亡之理自有繩尺嘗為郡直學講<lb/>
明傳授他人莫及一領鄉薦以投牒自媒為耻後不復<lb/>
<pb n="KR2k0049_WYG_212-44b"/>
出門人登第者恒有本末是時閫外得專封拜擢為陜<lb/>
西儒學提舉亦弗屑就古所謂爵禄慶賞有不可致之<lb/>
人今復見矣自是以來年高而徳劭學富而力行敎授<lb/>
鄉里叮嚀懇至將以博其業也雖嘗觴咏於泉石間但<lb/>
遣懐舒興耽樂放蕩如晉人無檢束也好樂如斯者有<lb/>
安重堅實與己志同安重堅實其道光明予於致道見<lb/>
之矣<lb/>
　　二妙集序　　　　　　　　　　吳　澂<lb/>
<pb n="KR2k0049_WYG_212-45a"/>
中州遺老値元興金亡之會或身殁而名存或身隱而<lb/>
名顯其詩文傳於今者竊聞其一二矣有如河東二段<lb/>
先生則未之見也心廣而識超氣盛而才雄其藴諸中<lb/>
者㕘衆徳之妙其發諸外者綜羣言之美夫豈徒從事<lb/>
於枝葉以為詩為文者之所能及哉於時干戈未息殺<lb/>
氣彌漫賢者避世茍得一罅隙地聊可娛生則怡然自<lb/>
適以畢餘齡㡬若澹然與世相忘者然形之於言間亦<lb/>
不能自禁若曰寃血流未盡白骨如山邱若曰四海疲<lb/>
<pb n="KR2k0049_WYG_212-45b"/>
攻戰何當洗甲兵則陶之逹杜之憂葢兼有之其逹也<lb/>
天固無如人何其憂也人亦無如天何是以達之辭著<lb/>
而憂之意㣲後之善觀者猶可於此而察其衷焉伯氏<lb/>
諱克己字復之人稱遯菴先生在金以進士貢金亡餘<lb/>
二十年而卒終身不仕仲氏諱成已字誠之人稱菊軒<lb/>
先生在金登進士第主宜陽簿年過八十至元間乃卒<lb/>
雖被提舉學校官之命亦不復仕遯翁之孫輔由應奉<lb/>
翰林敭歴臺閣今以天官侍郎知選舉邂逅於京師出<lb/>
<pb n="KR2k0049_WYG_212-46a"/>
其家藏二妙集以示一覽如覩靖節三復不置也而嘆<lb/>
曰斯人也而於斯時也斯時也而毓斯人也昔之耆彦<lb/>
嘗評二公謂復之磊落不凡誠之謹厚化服摹寫葢得<lb/>
其眞予亦云然<lb/>
　　送李庭芳還山西序　　　　　　陶　凱<lb/>
山西實古晉冀之域其地山高水深風氣盤礴其人剛<lb/>
勁而質朴其土俗勤於耕稼人多自食其力故其謀生<lb/>
儉嗇其操干戈習戰鬬者皆知勇於義其業儒明經訓<lb/>
<pb n="KR2k0049_WYG_212-46b"/>
者必通明而果斷故上之人樂得其人而用之仕於其<lb/>
郡若縣者亦皆樂得其民而治之我國家受天明命削<lb/>
平羣雄薄海内外罔不臣服乃旁求俊乂以佐衆職而<lb/>
於晉冀之士尤拳拳焉以其人出於風土之性<graphic n="KR1925" url="https://raw.githubusercontent.com/kanripo/KR-Gaiji/master/images/KR1925.png" mimeType="image/png"/>異他<lb/>
所得一士輒訪求其餘無問已仕未仕者惟其才是用<lb/>
士皆洗心滌慮思效用於時上黨李庭芳氏世儒家仕<lb/>
元嘗掌兵曹國家考禮定樂召至闕下竣事還山中復<lb/>
賜召與同列至者凡若干人皆授以職事獨庭芳以老<lb/>
<pb n="KR2k0049_WYG_212-47a"/>
疾辭上許之且賜之衣使歸而終老焉然昔以庭芳蔚<lb/>
為老成練逹之士俾任職於朝孰若施敎於鄉則凡後<lb/>
進之士有不聞其風而興起者乎庭芳家居四詠有可<lb/>
已堂知非齋始終交杖及萬松亭朝野多士為文辭述<lb/>
其所志庭芳知可已而已之亦已久矣知今是而昔非<lb/>
者亦已信矣遂與斯杖為始終交而居萬松之中歲寒<lb/>
不易其操使人慕用而法式之則晉冀之民沾被國家<lb/>
承平之化有不復為唐虞之世鄒魯之風者乎此予之<lb/>
<pb n="KR2k0049_WYG_212-47b"/>
所深望於庭芳也庭芳還其同鄉王中立氏與予同官<lb/>
儀曹徵予贈言於是乎書<lb/>
　　新編闗王事蹟序　　　　　　　胡　琦<lb/>
予初讀三國志至漢壽亭侯闗忠義傳未嘗不釋巻而<lb/>
歎想見其為人而哀其志之不得伸也後在當陽訪求<lb/>
章鄉侯死所每過之尚凛凛如生未嘗不徘徊瞻顧慨<lb/>
然感動而嘉其大節之不可奪也嘗謂漢自中平已後<lb/>
天下大亂曹操遷天子於許都孫權擅土地於江表二<lb/>
<pb n="KR2k0049_WYG_212-48a"/>
人用心可知矣是時羣材並出從而附之者莫非漢臣<lb/>
漢危不扶而佐魏吳傾覆之人迹其所為遺臭天下後<lb/>
世孰若闗王大勇憤發心不忘義事漢昭烈誓同生死<lb/>
守荆州九年賊畏之如虎討樊之舉鼓忠義之氣破奸<lb/>
雄之膽可不謂壯哉惜乎事機埀成禍生於所忽廼守<lb/>
其志終始不回卓然為漢忠臣獨見稱於後世廟食玉<lb/>
泉至今不絶四方祈謁靈應如響不亦盛乎及考其事<lb/>
蹟本末具存國志所不載者散在衆籍文字交錯難用<lb/>
<pb n="KR2k0049_WYG_212-48b"/>
撿尋覽之者不無病焉而世俗所傳道聽途説鄙俚怪<lb/>
誕予竊笑之故嘗有刋正之志而未能也舊令尹孫君<lb/>
吉甫燕山之彦也好古而文大徳丙午過予漳濱問三<lb/>
國所以興亡又問闗王成敗之由及玉泉靈顯之迹予<lb/>
一一據實以對吉甫喜甚且曰先生盍裒為一家之書<lb/>
予應之曰此僕本心也不敢以愚淺辭於是退而具草<lb/>
以本傳為主旁捜前史互閲故書校其同異差次而推<lb/>
衍之編為實錄其文則因於舊其事則詳於前乃因而<lb/>
<pb n="KR2k0049_WYG_212-49a"/>
論之以備遺亡又輒用己意稽古騐今列為八圖神像<lb/>
圖世系圖年譜圖司馬印圖夀亭侯印圖大王塜圖顯<lb/>
烈廟圖追封爵號圖又廣覽載記採事摭實析作四門<lb/>
曰靈異曰制命曰碑記曰題詠積年而後成立名曰闗<lb/>
王事蹟凡五巻别為玉泉志三巻以附其後雖不足傳<lb/>
之將來且欲抄之山房以成吉甫之美意焉耳若夫重<lb/>
刋厥誤續補其遺以俟後之君子至大元年正月上元<lb/>
日<lb/>
<pb n="KR2k0049_WYG_212-49b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　山西通志巻二百十二<lb/>
</p>
<p>
</p>
  </div>
</body>
</text>
</TEI>