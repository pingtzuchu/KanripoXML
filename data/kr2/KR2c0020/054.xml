<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>明史紀事本末卷五十四</head> <lb/>
    <p>
<pb n="KR2c0020_WYG_054-1a"/>
欽定四庫全書<lb/>
　明史紀事本末卷五十四<lb/>
　　　　　　　　　浙江提學僉事谷應㤗編<lb/>
　　嚴嵩用事<lb/>
嘉靖十五年冬十二月以南京吏部尚書嚴嵩為禮部<lb/>
尚書兼翰林院學士時禮部選譯字諸生嵩至即要貨<lb/>
賄已而苞苴過多更高其價御史桑喬列其狀請罷黜<lb/>
之嵩乃疏辨求免帝曰卿所云為人臣于今日率皆觀<lb/>
<pb n="KR2c0020_WYG_054-1b"/>
望禍福必使人主孤立自勞此言已盡但盡心翼贊以<lb/>
副簡任不必復辭嵩意得甚給事中胡汝霖復劾其穢<lb/>
行既彰招致論列不得飾辭自明以傷大體帝乃令以<lb/>
後大臣被劾宜自省脩勿得疏辨嵩懼益為恭謹以媚<lb/>
上<lb/>
十六年秋九月禮部尚書嚴嵩劾應天試官品隲文字<lb/>
不書名大不敬大學士夏言又謂䇿以戎祀為問多譏<lb/>
訕語當寘于理遂命官校逮繫典試官江汝璧歐陽衢<lb/>
<pb n="KR2c0020_WYG_054-2a"/>
下詔獄其提調官孫懋楊麒何宏沈應陽俱命南京法<lb/>
司即訊同試官舒文奎等各行所在廵按即訊貢士不<lb/>
得應試南宫　十一月嚴嵩摘廣東試録有體存故可<lb/>
以厚本用利故可以明微厚本故可以合同明微故可<lb/>
以鼓舞等語恭錯不經飛衛紀昌道遇交射及黄郊紫<lb/>
微碧虛子之問荅詭異尤甚且中庸畢命二篇不道口<lb/>
指俱戾體格帝怒命監臨余光法司鞫問提調陸杰余<lb/>
鑑監視蔣淦鄒守愚廵撫都御史鞫問試官王本才等<lb/>
<pb n="KR2c0020_WYG_054-2b"/>
各廵按官鞫問貢士不得赴試南宫<lb/>
十七年夏五月通州致仕同知豐坊上言請復古禮尊<lb/>
皇考獻皇帝廟號稱宗以配上帝下禮部集議嚴嵩上<lb/>
言萬物成形于秋故王者秋祀明堂以父配之自漢武<lb/>
迨唐宋諸君莫不皆然主親親也若稱宗之禮則未有<lb/>
帝宗而不祔太廟者恐皇考有所不寧帝悦已而嵩復<lb/>
阿上㫖請尊文皇帝稱祖獻皇帝稱宗上從之乃尊太<lb/>
宗文皇帝為成祖皇考獻皇帝為睿宗配上帝詔天下<lb/>
<pb n="KR2c0020_WYG_054-3a"/>
<hi>詳更定祀典</hi>
十八年二月景雲見夏言顧鼎臣以聞嚴嵩請帝御朝<lb/>
受羣臣賀嵩乃作慶雲賦及大禮告成頌上之詔付史<lb/>
館　帝南幸嚴嵩從賞賚優渥與輔臣等嵩以桑喬胡<lb/>
汝霖故慚且恨因于帝前以他事自白且激怒帝<lb/>
十九年春正月廵按雲南御史謝瑜上言嚴嵩為桑喬<lb/>
所劾不自咎責反謂贊議明堂扈蹕南幸為諸臣所嫉<lb/>
將以揚已功激聖怒箝衆口且臣以嵩之可論難以枚<lb/>
<pb n="KR2c0020_WYG_054-3b"/>
數選譯字諸生通賄無筭宗藩有所陳乞每事徵索故<lb/>
王府胥吏交代動以千計至于齎詔官役去索重賄旋<lb/>
索土物収買内外童子充斥家庭豈宗伯大臣所為乎<lb/>
嵩不以此自省而巧佞誣罔何奸邪無頼至此也不報<lb/>
二十年秋七月交城王絶輔國將軍表柚謀襲之遣校<lb/>
尉任得貴至京以黄白金三千兩賂嚴嵩復賂儀制司<lb/>
令史徐旭及王府科胥人皆受焉嵩乃題覆從之東厰<lb/>
邏卒執其籍以聞下法司問受賂者皆戍邊嵩無恙既<lb/>
<pb n="KR2c0020_WYG_054-4a"/>
而永壽共和王庻子惟燱與嫡孫懐㷽爭立以白金三<lb/>
千賂嵩亦受之為覆允永壽莊僖王妃遣人擊登聞皷<lb/>
奏訴于是御史葉經劾嵩貪狀乞賜敕正嵩急歸誠于<lb/>
帝帝憫之乃曰表柚惟燱襲爵應否行所司勘之嵩安<lb/>
意任事勿以介意<lb/>
二十一年夏六月大學士夏言罷言與嚴嵩同鄉稱晩<lb/>
進以議禮驟貴嵩謹事之言不為下時嵩為禮部尚書<lb/>
初見寵信欲入閣而言阻之遂有郄會言坐失㫖當罷<lb/>
<pb n="KR2c0020_WYG_054-4b"/>
呼嵩與謀而嵩已造上所幸秉一真人第謀掎言言覺<lb/>
之囑所善者劾嵩時上已心愛嵩攻益力上益憐之上<lb/>
在西苑齋居許入直諸貴人得乘馬言獨用小腰輿以<lb/>
乘上恠之勿言會上不欲翼善冠而御香葉巾命尚方<lb/>
倣之製沉水香為五冠以賜言及嵩等言宻掲謂非人<lb/>
臣法服不敢當上大怒嵩于召對日故冠香葉而冒輕<lb/>
紗于外令上見之上果悦留嵩慰諭甚至因泣訴言見<lb/>
凌狀上怒即下敕逐言科道官以失職不糾降調奪秩<lb/>
<pb n="KR2c0020_WYG_054-5a"/>
者七十三人　秋八月以禮部尚書嚴嵩為武英殿大<lb/>
學士恭預機務仍掌部事吏科都給事中沈良林御史<lb/>
童漢臣等首論嵩奸汚不當乘君子之器南京給事中<lb/>
王煜御史陳紹等復論嵩并及子世蕃同惡相濟闗通<lb/>
苞苴動以千百計嵩疏辨乞休帝優詔百餘言慰留之<lb/>
賜嵩銀記曰忠勤敏逹賜其家藏壐書之樓曰瓊翰流<lb/>
輝奉𤣥之閣曰延恩堂曰忠弼　冬十月給事中童漢<lb/>
臣伊敏生喻時等再上疏論嚴嵩廵按四川御史謝瑜<lb/>
<pb n="KR2c0020_WYG_054-5b"/>
上言堯舜相繼百四十年誅四凶而陛下數月之間轉<lb/>
移之頃四凶已誅其二如郭勛胡守中而其二則張瓚<lb/>
嚴嵩是也請陛下奮乾斷亟譴之以快人心于是嵩復<lb/>
上疏乞罷帝慰諭留之已而謝瑜童漢臣俱以他事謫<lb/>
去<lb/>
二十二年夏四月嚴嵩解部事嵩既入内閣竊弄威柄<lb/>
内外百執事有所建白俱先白嵩許諾然後上聞于是<lb/>
副封苞苴輻輳其戸外大學士翟鑾位望先嵩而勢實<lb/>
<pb n="KR2c0020_WYG_054-6a"/>
不競遂至不相能給事中周怡上疏論之語多侵嵩疏<lb/>
入下獄已而鑾以二子倖第削籍去　秋九月逮山東<lb/>
廵按御史葉經廷杖死初經劾嚴嵩受表柚惟燱賂嵩<lb/>
銜之及經監山東鄉試嵩摘試録中有諷上語激帝怒<lb/>
逮之至京杖闕下死布政使陳儒以下皆逺謫自是中<lb/>
外益側目畏嵩矣<lb/>
二十三年秋八月以吏部尚書許讃禮部尚書張璧為<lb/>
文淵閣大學士嚴嵩事取獨斷不相闗白讃論之嵩乃<lb/>
<pb n="KR2c0020_WYG_054-6b"/>
上言獨䝉宣召于理未安徃歲夏言惡與郭勛同列以<lb/>
致生隙夫臣子比肩事主當協恭同心不宜有此嫌異<lb/>
今諸閣臣凡有宣召乞與臣同如祖宗朝蹇夏三楊故<lb/>
事嵩葢欲示厚同僚且明言妬也<lb/>
二十四年夏五月出南京吏部考功郎中薛應旂補外<lb/>
職初嚴嵩入内閣南京給事中王煜首劾嵩于是言者<lb/>
踵至嵩恨之是春大計京官嵩令所私尚寳丞諸傑移<lb/>
書應旂使黜煜應旂執傑使并其書白尚書張潤欲以<lb/>
<pb n="KR2c0020_WYG_054-7a"/>
奏聞潤止之釋其使而傑先為南京兵部主事有貪聲<lb/>
于是尚書潤及都御史王以旂并黜之常州守符騐故<lb/>
留臺御史也亦在所黜嵩乃嗾御史桂榮劾應旂以私<lb/>
怨黜本郡守謫補外　十一月許讃削籍去　十二月<lb/>
復召夏言入閣自嚴嵩入相同事者多罷去嵩獨相以<lb/>
太廟工成加太子太師後帝微聞其横厭之于是詔起<lb/>
夏言言至盡復其原官且加少師位在嵩上言凡所擬<lb/>
㫖行意而已不復顧問嵩嵩亦唯唯雖斥逐其黨不敢<lb/>
<pb n="KR2c0020_WYG_054-7b"/>
救心甚恨之是時嵩子世蕃為尚寳司少卿通賂遺且<lb/>
代輸戸轉納錢榖多所朘削言知之欲以上聞嵩懼甚<lb/>
挈世蕃詣言求哀言稱疾不出嵩賂其門者直走言榻<lb/>
下及世蕃長跪泣謝言遂置不發嵩父子愈恨之會御<lb/>
史陳其學以鹽法論都督陸炳言擬㫖令陳狀炳等造<lb/>
言請死有所進槖皆長跪而解嵩知之日與謀傾言言<lb/>
不悟上左右小璫來言恒僕視之詣嵩必執手延坐持<lb/>
黄金置其䄂中故璫輩爭好嵩而惡言上或使夜瞰嵩<lb/>
<pb n="KR2c0020_WYG_054-8a"/>
言言多酣寢嵩知之每夜視青詞草初言與嵩俱以青<lb/>
詞得幸至是言已老倦思令幕客具草不復簡閲每多<lb/>
舊所進者上輙抵之地而左右無為報言嵩則精其事<lb/>
愈得幸言以是益危<lb/>
二十六年秋七月以尚寳司少卿嚴世蕃為太常寺少<lb/>
卿仍掌尚寳司事世蕃納賄日盛嵩惮夏言知之乃疏<lb/>
遣世蕃歸帝特命馳驛徃還世蕃益横<lb/>
二十七年春正月夏言罷嵩既忌言都督陸炳亦怨言<lb/>
<pb n="KR2c0020_WYG_054-8b"/>
持已隂比嵩圖之會都御史曽銑議復河套言主之而<lb/>
嵩則極言其不可語頗侵言及言請給誓劍得專僇節<lb/>
帥以下上亦稍稍惡之會澄城山崩裂又京師大風上<lb/>
益疑以套議問嵩嵩因詆言擅權自用及退復上疏劾<lb/>
銑開邊起釁言雷同誤國并自求去甚力上温㫖留嵩<lb/>
而㘦責言于是吏部尚書聞淵禮部尚書費宷左都御<lb/>
史屠僑皆謂言誤國帝乃命緹騎捕銑至京因盡奪言<lb/>
師傅俾以尚書致仕　三月殺都御史曾銑銑既被逮<lb/>
<pb n="KR2c0020_WYG_054-9a"/>
嚴嵩復令仇鸞訐之刑部侍郎詹瀚左都御史屠僑錦<lb/>
衣衛都督陸炳阿嵩意謂銑行賄夏言論斬棄西市<lb/>
冬十月殺大學士夏言先是言既歸舟至丹陽復就逮<lb/>
至京上疏極陳為嚴嵩所陷帝不聽刑部尚書喻茂堅<lb/>
等據曽銑律以請而謂言實當入議所謂議貴議能者<lb/>
帝怒責茂堅等阿附言值居庸報警嵩復以開釁力持<lb/>
竟坐與銑交通律棄西市言既死大權悉歸嵩矣　十<lb/>
二月給事中厲汝進劾嚴嵩及子世蕃奸惡謫為典史<lb/>
<pb n="KR2c0020_WYG_054-9b"/>
尋以大計削籍<lb/>
二十八年五月杖給事中沈束于闕廷初大同總兵周<lb/>
尚文屢立邊功卒其家奏求䘏典不報沈束上疏請䘏<lb/>
尚文語侵嚴嵩嵩恚乃下束法司訊鞫法司論贖刑上<lb/>
嵩恨未泄仍予廷杖長繫鎮撫司<lb/>
二十九年夏六月以仇鸞為宣大總兵鸞坐廢已久以<lb/>
重賂嚴世蕃得之　八月加嚴嵩上柱國嵩力辭謂人<lb/>
臣無上引郭子儀不敢當尚書令為比帝悦進嚴世蕃<lb/>
<pb n="KR2c0020_WYG_054-10a"/>
為太常寺卿仍行尚寳司事　諳達薄都城令人持書<lb/>
入朝求入貢言多悖嫚上召嚴嵩及禮部尚書徐階于<lb/>
西苑曰事勢至此奈何嵩曰此窮㓂乞食耳毋足患帝<lb/>
曰何以應之嵩無以對乃命階集羣臣議司業趙貞吉<lb/>
抗言其不可帝壯之予金五萬募戰士而敕中無督戰<lb/>
語不得統攝諸將因謁嵩嵩故與貞吉有郄辭貞吉怒<lb/>
㑹通政趙文華趨入謂曰公休矣天下事當徐議之貞<lb/>
吉愈怒罵曰汝權門犬何知天下事叱守門者嵩大恨<lb/>
<pb n="KR2c0020_WYG_054-10b"/>
已而貞吉單騎出城徧諭諸營將諸將皆感奮而大將<lb/>
軍仇鸞獨難之比復命嵩謂貞吉狂誕且追論其申理<lb/>
周尚文沈束非是廷杖謫嶺南　殺兵部尚書丁汝蘷<lb/>
初諳達薄都城嵩授汝蘷計謂地近䘮師難掩當令諸<lb/>
將勿輕戰㓂飽自去諸將固怯戰輙相謂曰有禁勿戰<lb/>
故民間歸罪汝蘷及被逮嵩恐露前畫紿曰毋慮吾為<lb/>
若地汝蘷信之弗自辨臨刑乃大呼曰賊嵩誤我遂棄<lb/>
市　冬十二月帝以諳達故詔羣臣令人人盡言刑部<lb/>
<pb n="KR2c0020_WYG_054-11a"/>
郎中徐學詩上言外攘之備在急脩内治内治之要貴<lb/>
先正本原今大學士嵩位極人臣貪瀆無厭内而勛貴<lb/>
之結納外而羣小之趨承輔政十年日甚一日釀成敵<lb/>
患其來有漸而嵩泄泄自得謬引佳兵不詳之説以漫<lb/>
清問縱子世蕃受失事李鳯鳴金使任薊州總兵又受<lb/>
郭琮金使補漕運私徒南還輜車數十乘軿車四十乘<lb/>
潞河樓船十餘艘貯載而歸悉假别署封識以誑道路<lb/>
嵩謀已得如君父何今士大夫語嵩父子無不嘆憤而<lb/>
<pb n="KR2c0020_WYG_054-11b"/>
莫有一人敢牴牾者誠以内外盤結上下比周積久而<lb/>
勢成也世蕃狡鷙擅執父政凡諸司奏請稍渉疑畏者<lb/>
必闗白然後上聞葢嵩之機械足以先發制人利勢足<lb/>
以廣交耳目乘機搆隙足以示威脅衆文詞便給足以<lb/>
飾非强辨精神敏給揣摩巧中足以趨避利害而彌縫<lb/>
闕失私交宻會令色脂言足以結歡當路而緘奪人口<lb/>
故凡諸論嵩者嵩雖不能顯禍之于正言直指之時亦<lb/>
必托事假人隂中之于遷除考察之際如給事中王煜<lb/>
<pb n="KR2c0020_WYG_054-12a"/>
陳愷御史謝瑜童漢臣等當時已䝉聖恩寛宥今則安<lb/>
在天下之人視嵩父子如鬼如蜮不可測識痛心疾首<lb/>
敢怒而不敢言者誠畏其隂中之也臣請亟罷嵩父子<lb/>
以清本源疏入帝謂其乘間報復下鎮撫司拷訊斥為<lb/>
民<lb/>
三十年春正月杖錦衣衛經歴沈錬于闕廷初諳達薄<lb/>
都城求通貢趙貞吉以為不可錬在衆中申貞吉指不<lb/>
休吏部尚書夏邦竒目之曰何小吏而言若是錬曰大<lb/>
<pb n="KR2c0020_WYG_054-12b"/>
吏弗言故小吏言之已而上疏請以萬騎䕶陵寢萬騎<lb/>
䕶通州軍儲而合勤王師邀擊其惰歸必大㨗是時大<lb/>
學士嵩用事數寢格邊檄不以上聞故錬書奏不報錬<lb/>
乃抗疏言嵩受國重任貪婪愚鄙不聞諮諏方畧治國<lb/>
安邊惟與子世蕃為全家保妻子計以朝廷之賞罰為<lb/>
已出故人皆計嵩愛僧不知朝廷恩威因歴數其十大<lb/>
罪請戮之以謝天下詔以錬詆誣大臣廷杖之謫田保<lb/>
安　三月大計京官嚴嵩授指吏部中傷善類甚衆以<lb/>
<pb n="KR2c0020_WYG_054-13a"/>
徐學詩劾已削籍并黜其兄中書舎人應豐吏部奏上<lb/>
帝察其枉留之然亦不問<lb/>
三十一年冬十月御史王宗茂疏論嚴嵩負國大罪入<lb/>
帝謂其狂率謫平陽縣丞<lb/>
三十二年春正月朔日食隂雨不見廵按御史趙錦請<lb/>
罷嵩以應天變疏上帝方以供奉青詞悦嵩命逮繫錦<lb/>
衣獄久之削籍為民　兵部員外郎楊繼盛上疏論嚴<lb/>
嵩十大罪五奸畧曰方今在外之賊為諳達在内之賊<lb/>
<pb n="KR2c0020_WYG_054-13b"/>
惟嚴嵩賊有内外攻宜有先後未有内賊不去而外賊<lb/>
可除者故臣請誅賊嵩當在勦絶諳達之先嵩之罪惡<lb/>
徐學詩沈錬王宗茂等論之已詳然皆止言貪汚之小<lb/>
而未嘗發其僣竊之大去年春雷乆不聲占云大臣專<lb/>
政夫大臣專政孰有過于嵩者又冬日下有赤色占云<lb/>
下有叛臣凡心背君者皆叛也夫人臣背君又孰有過<lb/>
于嵩者如四方地震與夫日月交食之變其災皆感應<lb/>
賊嵩之身乃日侍左右而不覺上天警告之心亦恐怠<lb/>
<pb n="KR2c0020_WYG_054-14a"/>
且孤矣不意陛下聰明剛斷乃甘受嵩欺人言不信雖<lb/>
上天示警亦不省悟以至于此臣敢以嵩之專政叛君<lb/>
十大罪為陛下陳之我太祖高皇帝詔罷中書丞相而<lb/>
立五府九卿分理庻政殿閣之臣唯備顧問視制草故<lb/>
載諸訓有曰建言設立丞相者本人凌遲全家處死及<lb/>
嵩為輔臣儼然以丞相自居挾一人之權侵百司之事<lb/>
凡府部題覆先面禀而後敢啟藁嵩之直房百官奔走<lb/>
如市府部堂司嵩指使絡繹不絶一或少違顯禍立見<lb/>
<pb n="KR2c0020_WYG_054-14b"/>
及至失事又駕罪于人是嵩無丞相之名而有丞相之<lb/>
權有丞相之權而無丞相之責壊祖宗之成法一大罪<lb/>
也權者人君所以統御天下之具不可一日下移嵩一<lb/>
以票本自任遂作威福用一人即先謂曰我薦之也罰<lb/>
一人則又號于衆曰此得罪于我故報之也羣臣感嵩<lb/>
甚于感陛下畏嵩甚于畏陛下竊君上之大權二大罪<lb/>
也人臣善則稱君過則歸已今陛下茍有一善嵩必令<lb/>
子世蕃𫝊于人曰上故無此意我議而成之將聖諭及<lb/>
<pb n="KR2c0020_WYG_054-15a"/>
嵩所進揭帖刻板刋行為書名曰嘉靖疏義欲使天下<lb/>
後世謂陛下所行之善盡出于彼而後已掩君上之治<lb/>
功三大罪也陛下之令嵩票本葢取君逸臣勞義也嵩<lb/>
何所取而令子世蕃代票又何所取而約諸義子趙文<lb/>
華等羣會而擬題疏方上滿朝紛然既下若合符契如<lb/>
錦衣衛經歴沈錬劾嵩疏發大學士李本擬㫖本即叩<lb/>
之世蕃乃同趙文華自擬以上此人所共知也嵩既以<lb/>
臣而弄君之權世蕃復以子而弄父之柄京師有大丞<lb/>
<pb n="KR2c0020_WYG_054-15b"/>
相小丞相之謠縱姦子之僣竊四大罪也邊事廢壊皆<lb/>
原于功罪賞罰之不明嵩為輔臣欲令孫冒功于兩廣<lb/>
故置其表姪歐陽必進為總督朋奸比黨將長孫嚴效<lb/>
忠冒功奏㨗遂陞鎮撫效忠告病嚴鵠襲代加陞錦衣<lb/>
千戸效忠嚴鵠皆世蕃豢養乳臭子冒朝廷之軍功五<lb/>
大罪也仇鸞總兵甘肅以貪虐論革世蕃乃受鸞重賄<lb/>
薦為大將後知陛下疑鸞遂互相誹謗以掩初迹是通<lb/>
㓂者逆鸞而受賄引用鸞者嵩與世蕃也進不肖䝉顯<lb/>
<pb n="KR2c0020_WYG_054-16a"/>
戮引悖逆之奸臣六大罪也諳達犯内深入兵法擊其<lb/>
惰歸嵩乃曰京邊不同勢敗子邊可掩敗于京不可掩<lb/>
且諳達飽自退耳故丁汝蘷傳令不戰及汝蘷臨刑而<lb/>
後知為嵩所紿誤國家之軍機七大罪也刑部郎中徐<lb/>
學詩以論劾嵩世蕃革任為民矣又于考察京官之時<lb/>
罷其兄中書舎人徐應豐戸科給事中厲汝進以劾嵩<lb/>
世蕃降為典史矣嵩于考察外官之時逼吏部削汝進<lb/>
籍夫考察巨典也陛下持之以激厲天下之人心賊嵩<lb/>
<pb n="KR2c0020_WYG_054-16b"/>
竊之以中傷天下之善類亂黜陟之大柄八大罪也府<lb/>
部之權皆撓于嵩而吏兵二部尤大利所在將官既納<lb/>
賄于嵩不得不剝削乎軍士有司既納賄于嵩不得不<lb/>
濫取于百姓皇上雖累加撫䘏豈足以當嵩殘虐之害<lb/>
臣恐天下之患不在塞外而在域中失天下之人心九<lb/>
大罪也先朝風俗淳厚近自逆瑾用事始一少變至嵩<lb/>
為輔臣守法度者以為固滯尚巧滑者以為通材勵節<lb/>
介者以為矯激善奔走者以為練事風俗之壊未有甚<lb/>
<pb n="KR2c0020_WYG_054-17a"/>
于此者壊天下之風俗十大罪也嵩有十大罪昭人耳<lb/>
目以陛下之神聖而若不知者葢有五奸以濟之嵩知<lb/>
知陛下之意向者莫過于左右侍從厚以賄結之聖意<lb/>
所愛憎嵩皆預知以得遂其逢迎之巧是陛下之左右<lb/>
皆嵩之間諜其奸一通政司納言之官嵩令義子趙文<lb/>
華為之凡疏到必有副本送嵩世蕃先閲而後進早為<lb/>
彌縫是陛下之納言乃嵩之鷹犬其奸二嵩既内外周<lb/>
宻所畏者厰衛之緝訪也嵩則令世蕃籠絡厰衛締結<lb/>
<pb n="KR2c0020_WYG_054-17b"/>
姻親陛下試詰嵩所娶者誰女立可見矣是陛下之爪<lb/>
牙乃嵩之𤓰葛其姦三厰衛既已親矣所畏者科道言<lb/>
之也嵩于進士之初非親知不得與中書行人之選知<lb/>
縣推官非通賄不得與給事御史之列是陛下之耳目<lb/>
皆嵩之奴𨽻其姦四科道雖入其牢籠而部臣如徐學<lb/>
詩之類亦可懼也嵩又令子世蕃將各部之有才望者<lb/>
俱網羅門下各官少有怨望者嵩得早為斥逐是陛下<lb/>
之臣工多嵩之心腹其奸五夫嵩之十罪頼此五奸以<lb/>
<pb n="KR2c0020_WYG_054-18a"/>
濟之五奸一破則十罪立見陛下何不忍割一賊臣顧<lb/>
忍百萬蒼生之塗炭乎陛下聽臣之言察嵩之奸或召<lb/>
問二王令其面陳嵩惡或詢諸閣臣諭以勿畏嵩威重<lb/>
則置之憲典以正國法輕則論令致仕以全國體内賊<lb/>
去而後外賊可除也疏奏帝怒其引用二王命繫錦衣<lb/>
獄詰訊主使者繼盛曰盡忠在已豈必人主使乎又問<lb/>
引用二王故繼盛大言曰奸臣誤國非二王誰不畏嵩<lb/>
者獄具杖百送刑部尚書何鰲受嵩意欲坐以詐傳親<lb/>
<pb n="KR2c0020_WYG_054-18b"/>
王令㫖郎中史朝賓曰疏中但云二王亦知嵩惡原無<lb/>
親王令㫖三尺法豈可誣也嵩怒降朝賓為高郵判官<lb/>
侍郎王學益助成其説竟坐絞繫獄　二月逮兵部郎<lb/>
中周冕下詔獄初楊繼盛劾嚴嵩父子言及歐陽必進<lb/>
竄嚴效忠名冒功濫擢事必進上疏辨請下兵部查覈<lb/>
世蕃乃自為題草遣人遺武選司郎中周冕欲冕依草<lb/>
上覆冕奏之畧曰臣職司武職敢以冒濫軍功一事為<lb/>
陛下陳之按二十七年十月據通政司狀送嚴效忠年<lb/>
<pb n="KR2c0020_WYG_054-19a"/>
十有六考武舉不第志欲報效本部資送兩廣聽用次<lb/>
年據兩廣總兵平江伯陳圭及都御史歐陽必進題瓊<lb/>
州黎㓂平遣效忠奏㨗即援故事授錦衣衛鎮撫無何<lb/>
效忠病廢嚴鵠以親弟應襲又言效忠前斬賊首七級<lb/>
例宜加陞遂授千戸問效忠為誰曰嵩之厮役也鵠為<lb/>
誰曰世蕃之子也不意嵩表率百僚而壊朝亂紀一至<lb/>
于此今䝉明㫖下本部查覈世蕃猶私創覆草架虚遺<lb/>
臣欲臣依草覆奏天地鬼神照臨在上其草見存伏望<lb/>
<pb n="KR2c0020_WYG_054-19b"/>
聖明特賜究正使内外臣工知有不可犯之法疏入帝<lb/>
以冕為挾私逮繫詔獄削籍　嚴嵩以十五載考滿録<lb/>
其二子又以京師外城完嵩與有閱視勞遷世蕃為工<lb/>
部左侍郎嵩辭帝諭以脩城贊𤣥實為忠首不允<lb/>
三十三年春倭㓂浙江工部侍郎趙文華請禱海神殺<lb/>
賊遂遣文華如浙初文華為主事有貪名出為州判以<lb/>
賄嵩得復入為郎未幾改通政與嵩子世蕃比周嵩目<lb/>
為義子不二年擢工部侍郎至是徃浙凌轢言吏捜括<lb/>
<pb n="KR2c0020_WYG_054-20a"/>
財物公私苦之<lb/>
三十四年冬十月殺兵部員外楊繼盛初仇鸞既誅上<lb/>
思繼盛言自謫所月餘遷主事隨改兵部武選司員外<lb/>
繼盛嘗感激思報妻張氏曰公休矣一鸞困公幾死今<lb/>
相公嵩父子百鸞也公何以報為休矣且歸耳繼盛不<lb/>
聽宻具疏疏成上方怒逮諸言官乃更越十五日而齋<lb/>
齋三日乃上竟得罪繼盛毎出朝審諸内臣士庻夾道<lb/>
擁視共指曰此天下義士又指其三木竊嘆曰奈何不<lb/>
<pb n="KR2c0020_WYG_054-20b"/>
以此囊嵩頭司業王材詣嵩曰人言籍籍謂繼盛且不<lb/>
免公不憂萬世耶嵩曰吾行當救之令其子世蕃謀之<lb/>
胡植鄢懋卿懋卿曰此養虎自遺患也植亦言不可嵩<lb/>
意遂决乃以張經李天寵疏覆奏附繼盛于尾上覽之<lb/>
謂江南釀㓂遺患遂下㫖行刑是歲論大辟當刑者凡<lb/>
百餘人詔决九人而繼盛與焉將刑張氏疏言臣夫諌<lb/>
阻馬市預伐仇鸞聖㫖薄謫旋因鸞敗首賜湔雪一歲<lb/>
四遷臣夫銜恩圖報誤聞市井之言尚狃書生之見妄<lb/>
<pb n="KR2c0020_WYG_054-21a"/>
有陳説荷上不即加戮俾從吏議杖後入獄割肉二觔<lb/>
斷筋二條日夜籠<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>備諸苦楚年荒家貧臣紡績供給<lb/>
兩賜奏俱䝉特宥今混入張經疏尾奉㫖處决儻以罪<lb/>
不可赦乞將臣梟首以代夫命夫生一日必能執戈矛<lb/>
禦魑魅為疆塲效命之鬼以報陛下奏入為嵩所抑不<lb/>
得逹葢殺諌臣自此始由是天下益惡嵩父子矣<lb/>
三十五年春正月趙文華自江南還京與吏部尚書季<lb/>
黙搆隙知黙與嵩異疏劾之摘其部選䇿題有漢武征<lb/>
<pb n="KR2c0020_WYG_054-21b"/>
四夷而海内虚耗唐憲復淮蔡而晚業不終為謗訕上<lb/>
怒収繫獄拷訊竟死獄中嵩德文華擢為工部尚書加<lb/>
太子太保　二月以大學士李本攝吏部事本疏諸臣<lb/>
百十有三人别為三等其上二十八人吳鵬趙文華嚴<lb/>
世蕃等其中七十人鄢懋卿徐履祥等其下十五人宜<lb/>
斥免乃葛守禮艾守淳等多可大用者時論非之　十<lb/>
一月逮總兵俞大猷下錦衣衛獄大猷不善滑刺世蕃<lb/>
怒其不附已授胡宗憲意論其失事故有是逮逮至大<lb/>
<pb n="KR2c0020_WYG_054-22a"/>
猷假貸三千金餽世蕃得不死罷職發大同立功　時<lb/>
有建議薊州増設戸部侍郎督糧練兵者嚴嵩佯以推<lb/>
趙貞吉且召之飲酒詭曰是行非公不可貞吉曰人臣<lb/>
之義死生以之酒半貞吉徐曰今戸侍督糧督京運乎<lb/>
抑民運乎若二運已有職掌徒増擾耳况兵之不練其<lb/>
過宜不在是縱十戸侍出無益也嵩作色而罷嗾其黨<lb/>
張益劾之奪官去　十二月賜大學士嚴嵩免朝賀惟<lb/>
入直西苑仍賜腰輿先是賜得乘馬入禁至是復加恩<lb/>
<pb n="KR2c0020_WYG_054-22b"/>
寵為異數云<lb/>
三十六年冬十月楊順路楷殺前錦衣衛經歴沈錬初<lb/>
錬既編保安即孑身至里長老問知錬狀咸大喜遣其<lb/>
子弟從學錬稍與語忠義大節乃爭為錬詈嵩以快錬<lb/>
錬亦大喜日相與詈嵩父子以為常嘗束芻為偶人三<lb/>
目為林甫檜及嵩而射之語稍稍聞嵩父子銜之而侍<lb/>
郎楊順來為總督故嵩黨也應州之役多殺邊民掩敗<lb/>
錬怒讓之且為樂府以誚順順大恚以其私人經歴金<lb/>
<pb n="KR2c0020_WYG_054-23a"/>
紹魯指揮羅鎧走世蕃所白之且謂錬結死士擊劍習<lb/>
射將以間而取若父子世蕃曰吾固知之即以屬廵按<lb/>
御史李鳯毛鳯毛謬為謝曰有之竊隂已解散其黨矣<lb/>
鳯毛得代歸而御史路楷來又嵩黨也世蕃為酒壽楷<lb/>
而使謂順曰幸為我除吾瘍楷至則與順合筴捕諸白<lb/>
蓮敎通叛者竄錬名籍中以叛聞下兵部議尚書許論<lb/>
不為申理嵩竟殺之籍其家嵩乃予順一子錦衣千戸<lb/>
楷遷太常卿順猶怏怏曰丞相猶有所不足乎謀之楷<lb/>
<pb n="KR2c0020_WYG_054-23b"/>
復取錬二子杖殺之併繫其長子襄順楷敗乃得脱<lb/>
十二月趙文華罷文華自浙歸私行珍寳于嵩夫媍及<lb/>
世蕃至入内室叩首嵩妻嵩妻勞苦文華謂相公尚不<lb/>
能為郎君易腰帶耶兼以李黙故嵩亟稱文華于帝進<lb/>
位尚書躐加太子太保然文華得寵眷乃稍欲結知帝<lb/>
不禀嵩命一日宻進藥酒方言授之仙飲可不死獨臣<lb/>
與嵩知之帝曰嵩有是方不奏乃文華奏我嵩聞之大<lb/>
懼且恨立召文華問之曰若何所獻對曰無有嵩取疏<lb/>
<pb n="KR2c0020_WYG_054-24a"/>
示之文華慚頓首謝罪嵩怒不令起呼左右拽出令門<lb/>
者毋得為文華通文華日憂懼不知所出從世蕃乞憐<lb/>
為白夫人夫人以其兒也憐之一日嵩休沭諸義兒及<lb/>
世蕃咸候起居置酒堂上嵩夫人上坐義兒及世蕃侍<lb/>
列文華遙望不得入乃曲賂左右伏軒櫺下酒中夫人<lb/>
曰今日舉家在座何少文華嵩嘻曰阿奴負人那得在<lb/>
此夫人因宛轉暴白嵩色微和文華竊望見遽走入伏<lb/>
席前涕泣嵩不得已遂留侍飲然意未慊也又文華初<lb/>
<pb n="KR2c0020_WYG_054-24b"/>
賂世蕃金絲幕一具其姫二十七人皆寳髻一世蕃以<lb/>
為薄恨之乃為疏草使上引疾歸帝從之而是時帝方<lb/>
脩𤣥以其疏中有病語怒削其職子戍邊<lb/>
三十七年三月給事中吳時來上疏劾嚴嵩輔政十二<lb/>
年引用匪人邊事日壊令其子世蕃入直干預國政窺<lb/>
覘幾微以市私恩引其親萬宷為文選郎中方祥為職<lb/>
方郎中比周為奸公行賄賂進退一人行止一事必闗<lb/>
白世蕃不論賢否是非唯視所入多寡如趙文華南還<lb/>
<pb n="KR2c0020_WYG_054-25a"/>
餽遺數萬猶為未足而授草引疾張經被逮行金五千<lb/>
及聖斷不貸而為治裝賻䘏王汝孝失律以三千而得<lb/>
遣戍蔡克卿撫淮陽以三千而轉地卿楊順誤國而三<lb/>
䕃其子吳嘉會脩邊侵冒而驟遷三官邊事之不振由<lb/>
于軍民之困窮軍民之困窮由于上官之貪縱上官之<lb/>
貪縱由于謀國之匪人㧞本塞源之喻願皇上察之主<lb/>
事張翀董傳䇿亦交章論之俱下獄廷杖謫戍嶺南<lb/>
三十八年夏五月逮總督侍郎王忬下獄論死嚴嵩以<lb/>
<pb n="KR2c0020_WYG_054-25b"/>
忬愍楊繼盛死銜之忬子世貞又從繼盛遊為之經紀<lb/>
其䘮弔以詩嵩因深憾忬嚴世蕃嘗求古畵于忬忬有<lb/>
臨幅類真者以獻世蕃知之益怒㑹灤河之警鄢懋卿<lb/>
乃以嵩意為草授御史方輅令劾忬嵩即擬㫖逮繫爰<lb/>
書具刑部尚書鄭曉擬謫戍奏上竟以邊吏陷城律棄<lb/>
市<lb/>
三十九年夏六月以都御史鄢懋卿總理天下鹽運懋<lb/>
卿益通賄無虚日御史林潤劾其貪冒五罪懋卿疏辨<lb/>
<pb n="KR2c0020_WYG_054-26a"/>
不問<lb/>
四十年春正月以萬壽宫災命大學士徐階工部尚書<lb/>
雷禮興工重建先是嚴嵩在内閣凡御札下問辭㫖深<lb/>
奥西苑𤣥脩聖躳臥起不常外廷得失時厪于懐内侍<lb/>
𫝊出或早或暮嵩耄而智昏多瞠目不能解世蕃一見<lb/>
躍然揣摩曲中據之奏荅悉當上意又隂結内侍纎悉<lb/>
馳報報必重賚每事必先有以待上益喜葢上不能一<lb/>
日亾嵩嵩又不能一日亾其子也耑政既乆諸司以事<lb/>
<pb n="KR2c0020_WYG_054-26b"/>
請裁嵩必曰與小兒議之甚曰與東樓議之東樓世蕃<lb/>
别號也世蕃益自恣一時無行之士債帥墨吏羣然趨<lb/>
之嵩妻歐陽氏嘗語嵩曰不記鈐山堂二十年清寂耶<lb/>
嵩甚愧之馭世蕃尤嚴歐陽氏卒世蕃當䕶䘮歸嵩上<lb/>
言臣老無他子乞留侍許之以孫鵠代行世蕃因大佚<lb/>
樂干預各司事如故然不得入直房代議間飛札走問<lb/>
則世蕃方擁諸姬狎客徴逐胡盧不甚了了亦不能得<lb/>
當如徃時中使守直房迫促嵩引領待片紙不得至乃<lb/>
<pb n="KR2c0020_WYG_054-27a"/>
自以意對既至追還復改大抵故歩皆失上不懌頗聞<lb/>
世蕃淫縱心惡之㑹方士藍道行以扶鸞見得幸上以<lb/>
為神一日從容問輔臣賢否道行遂詐為箕仙對具言<lb/>
嵩父子弄權狀上曰果爾上𤣥何不殛之詭曰留待皇<lb/>
帝正法上黙然適萬壽宫災宫在西苑上自壬寅宫變<lb/>
即移于此不復居大内忽火作乘輿服御皆燬上暫居<lb/>
玉熈宫隘甚邑邑不樂廷臣請還大内上以列聖宴駕<lb/>
于此不報嵩請徙南内故英宗幽錮所也大不樂次相<lb/>
<pb n="KR2c0020_WYG_054-27b"/>
徐階與尚書禮疏并力營新宫上喜報允自是凡軍國<lb/>
大事悉諮之階間有嵩者不過齋醮符籙之類而已<lb/>
十二月吏部尚書吳鵬罷鵬嚴嵩黨也先是御史耿定<lb/>
向劾其六罪故罷嵩復薦所親歐陽必進代之未乆亦<lb/>
勒歸　進禮部尚書袁煒太子太保入閣恭預機務時<lb/>
帝漸有疑嵩意宻諭徐階舉堪輔政者階宻奏曰人君<lb/>
以論相為職陛下斷自宸衷則窺伺隂阻之私自塞矣<lb/>
帝從之遂有是命<lb/>
<pb n="KR2c0020_WYG_054-28a"/>
四十一年三月萬壽宫成加大學士徐階少師任一子<lb/>
袁煒少保嵩加禄百石而已　五月嚴嵩罷猶給歲禄<lb/>
繫其子世蕃詔獄以御史鄒應龍為通政司恭議初嵩<lb/>
見張璁夏言以言禮驟貴乃從㬰興獻帝稱宗祔太廟<lb/>
眷遇日隆人言不復入自徐學詩王宗茂楊繼盛沈錬<lb/>
吳時來張翀董傳䇿或死或戍縉紳側目不敢言至是<lb/>
徐階日親用事廷臣多知之未發御史鄒應龍欲具疏<lb/>
一夕夢出獵見一高山射之不中東有培壘樓其下甚<lb/>
<pb n="KR2c0020_WYG_054-28b"/>
壯樓俯平田有米草覆其上一注矢拉然醒而悟曰此<lb/>
小兒東樓之兆也遂上疏劾世蕃數其通賄賂行諸不<lb/>
法狀乞置于理因及嵩植黨蔽賢溺愛惡子且曰如臣<lb/>
言不實願斬臣首懸之藁竿以謝世蕃父子帝覽之心<lb/>
動命嵩致仕乘傳去而下世蕃于理擢應龍嘉其敢言<lb/>
世蕃因行金内侍云鄒應龍疏皆藍道行泄之帝怒并<lb/>
逮道行鄢懋卿萬宷復私致道行許以金令其委罪徐<lb/>
階則無事矣道行大言曰除貪官自是皇上本意糾貪<lb/>
<pb n="KR2c0020_WYG_054-29a"/>
罪自是御史本職何與徐閣老事懋卿宷懼乃囑法司<lb/>
量坐世蕃贓銀八百兩擬罪上請于是戍世蕃雷州衛<lb/>
子嚴鵠嚴鴻及其爪牙羅龍文牛信等分戍邊逺衛家<lb/>
人嚴年錮獄追贓年最黠惡即士大夫所呼為蕚山先<lb/>
生者也上猶以嵩故特宥其孫鴻為民嵩既去上追思<lb/>
嵩贊𤣥功意忽忽不樂諭徐階欲遂傳位退居西内專<lb/>
祈長生階極言不可上曰卿等即不欲違大義必天下<lb/>
皆仰奉君命闡𤣥脩仙乃可嚴嵩已退伊子已伏罪敢<lb/>
<pb n="KR2c0020_WYG_054-29b"/>
有再言同鄒應龍者俱斬嵩知上意已動仍宻賂左右<lb/>
發道行怙寵招權諸奸利道行亦下獄論死　六月御<lb/>
史鄭洛劾大理卿萬寀刑部侍郎鄢懋卿太常少卿萬<lb/>
虞龍皆朋比奸贓不職宷懋卿罷虞龍降調　九月給<lb/>
事中趙灼劾工部侍郎劉伯躍刑部侍郎何遷右通政<lb/>
胡汝霖光禄少卿白啟常副使袁應樞給事中沈淳劾<lb/>
湖廣廵撫都御史張雨給事中陳瓚劾諭德唐汝楫國<lb/>
子祭酒王材俱罷去伯躍女適嚴嵩之甥應樞嵩婿遷<lb/>
<pb n="KR2c0020_WYG_054-30a"/>
撫江西時厚歛遺嵩父子汝霖雨貪肆不簡啟常匿䘮<lb/>
遷光禄入世蕃幕至以粉墨塗面為歡笑汝楫吏部尚<lb/>
書龍之子以父事嵩得及第世蕃弟畜之與材俱出入<lb/>
臥内交通請托至是士論大快之<lb/>
四十二年夏四月嚴嵩具奏起居并進祈鶴文及各宗<lb/>
秘法上優詔荅之仍賜銀幣始嵩之致仕歸也至南昌<lb/>
值聖誕即鐵柱觀延道士藍田玉等為上建醮玉自言<lb/>
能書符召鶴嵩試之良騐㑹上遣御史姜儆王大任訪<lb/>
<pb n="KR2c0020_WYG_054-30b"/>
秘法嵩乃索玉所藏諸符籙以上乆之疏言臣年八十<lb/>
四惟一子世蕃及孫鵠俱赴戍千里之外臣一旦先狗<lb/>
馬填溝壑誰可托以後事惟陛下哀其無告特賜放歸<lb/>
終臣餘年上曰嵩有孫鴻侍養已恩逮矣竟不許世蕃<lb/>
未逹雷州至南雄而返龍文亦逃伍潛住歙縣藏匿亾<lb/>
命刺客一日被酒大言曰要當取應龍與徐老頭洩此<lb/>
恨階聞厚為備嵩乆之亦聞驚曰兒誤我多矣幸聖恩<lb/>
善歸汝雖行戍猶在枕席上乆可望赦若作此舉止如<lb/>
<pb n="KR2c0020_WYG_054-31a"/>
武元衡故事横屍都門上方眷徐厚陞應龍官一震<lb/>
全族沉矣初階之入政府也肩隨嵩者且十年幾不敢<lb/>
講鈞禮嵩懲夏言禍亦頗自恭謹惟世蕃多行無禮階<lb/>
既曲忍嵩亦不知也方應龍疏上階往謁慰藉甚嵩喜<lb/>
頓首謝世蕃亦盡出妻子為托既歸其子宻啟曰大人<lb/>
受侮已極此其時已階偽罵曰吾非嚴氏不至此負心<lb/>
為難人將不食吾餘嵩遣所親探之語如前葢階亦知<lb/>
上猶眷戀未能即割也嵩既去書問不絶乆之世蕃亦<lb/>
<pb n="KR2c0020_WYG_054-31b"/>
㤀舊事謂徐老不我毒鳩工大治館舎隂賊彌甚先是<lb/>
伊王不法納數萬金求援嵩既歸遣校尉樂工三十餘<lb/>
人走分宜坐索如數與之宻遣人邀于湖口盡劫殺取<lb/>
前貲以歸其他睚眦必報類如此嵩益老謬示恭謹而<lb/>
終不能禁世蕃世蕃勢益横<lb/>
四十三年冬十月復逮嚴世蕃下獄先是御史林潤既<lb/>
劾鄢懋卿罷去知讐在必報㑹袁州推官郭諌臣以公<lb/>
事過嵩里工匠千餘方治園亭其僕為督諌臣至箕踞<lb/>
<pb n="KR2c0020_WYG_054-32a"/>
不起役人戲以瓦礫擲諌臣亦不禁或尤之曰京堂科<lb/>
道官候主人門叱嗟誰敢動此何為者諌臣遂具揭上<lb/>
之潤潤得之大喜乃上疏言臣廵視上江備訪江洋盗<lb/>
賊多入逃軍羅龍文之家龍文下築深山乘軒衣蟒有<lb/>
負險不臣之志推嚴世蕃為主事之世蕃自罪謫之後<lb/>
愈肆兇頑日夜與龍文誹謗朝政動搖人心近者假治<lb/>
第聚衆至四千人道路洶洶咸謂變且不測乞早正刑<lb/>
章以絶禍本疏入詔以世蕃龍文即付潤逮捕至京潤<lb/>
<pb n="KR2c0020_WYG_054-32b"/>
下郭諌臣捕世蕃徽州府推官栗祁捕龍文自駐九江<lb/>
勒兵以待<lb/>
四十三年三月嚴嵩削籍沒其家其子世蕃及羅龍文<lb/>
俱棄市初林潤聞命馳至九江郭諌臣白監司盡散其<lb/>
工匠四千人龍文走匿世蕃家捕得之潤因諭袁州府<lb/>
詳具嚴氏諸暴横狀得之復上疏數世蕃父子罪畧曰<lb/>
世蕃罪惡積非一日任彭孔為主謀羅龍文為羽翼惡<lb/>
子嚴鵠嚴珍為爪牙占會城厫倉吞宗藩府第奪平民<lb/>
<pb n="KR2c0020_WYG_054-33a"/>
房而又改釐祝之宫以為家祠鑿穿城之池以象西海<lb/>
直欄横檻峻宇雕墻巍然朝堂之規模也袁城之中列<lb/>
為五府南府居鵠西府居鴻東府居紹慶中府居紹庠<lb/>
而嵩與世蕃則居相府招四方之亾命為䕶衛之壯丁<lb/>
森然分封之儀度也總天下之貨寳盡入其家世蕃已<lb/>
踰天府諸子各冠東南雖豪僕嚴年謀客彭孔家貲亦<lb/>
稱億萬民窮盗起職此之由而曰朝廷無如我富粉黛<lb/>
之女列屋駢居衣皆龍鳯之文飾盡珠玉之寳張象床<lb/>
<pb n="KR2c0020_WYG_054-33b"/>
圍金幄朝歌夜絃宣淫無度而曰朝廷無如我樂甚者<lb/>
畜養厮徒招納叛卒旦則伐皷而聚暮則鳴金而解郭<lb/>
寧三劉相誼洪斗段囘等數十百人明稱官舎出沒江<lb/>
廣劫掠士民其家人壽二銀一等隂養刺客昏夜殺人<lb/>
奪人子女諉人金錢半歲之間事發者二十有七而且<lb/>
包藏禍心隂結典楧在朝則為寧賢居鄉則為宸濠以<lb/>
一人之身而總羣奸之惡雖赤其族猶有餘辜嚴嵩不<lb/>
顧子未赴伍朦朧請移近衛既奉明㫖居然藏匿以國<lb/>
<pb n="KR2c0020_WYG_054-34a"/>
法為不足遵以公議為不足恤世蕃稔惡有司受詞數<lb/>
千盡送父嵩嵩閲其詞而處分之尚可諉于不知乎既<lb/>
知之又縱之又曲庇之此臣謂嵩不能無罪也疏入帝<lb/>
怒詔下法司訊狀世蕃猶抵掌曰任他燎原火自有倒<lb/>
海水已而聚其黨竊議自謂賄字自不可掩然非上所<lb/>
深惡聚衆以通倭之説得諷言官使削去而故填楊沈<lb/>
下獄為詞則上必激而怒上怒乃可脱也謀既定乃令<lb/>
其黨揚言之刑部尚書黄光昇左都御史張永明大理<lb/>
<pb n="KR2c0020_WYG_054-34b"/>
寺卿張守直亦以為然依其言具稿詣徐階議之階固<lb/>
已豫知姑問稿安在吏出懐中以進閲畢曰法家斷案<lb/>
良佳延入内庭屏左右語曰諸君子謂嚴公子當死乎<lb/>
生乎曰死不足贖然則此案將殺之乎生之乎曰用楊<lb/>
沈正欲抵死階徐曰别自有説楊沈事誠犯天下公惡<lb/>
然楊以計中上所諱取特㫖沈暗入招中取泛㫖上英<lb/>
明豈肯自引為過一入覽疑法司借嚴氏歸過于上必<lb/>
震怒在事者皆不免嚴公子騎欵段出都門矣衆愕然<lb/>
<pb n="KR2c0020_WYG_054-35a"/>
請更議曰稍遲事且洩從中敗事者必多事且變今當<lb/>
以原疏為主而闡發聚衆本謀以試上意然須大司㓂<lb/>
執筆謝不敢當羣以讓階階乃出一幅于䄂中曰擬議<lb/>
乆矣諸公以為何如皆唯唯因曰前囑携印及寫本吏<lb/>
同至寧㤀之乎皆曰已至即呼入扃戸令疾書用印封<lb/>
識而世蕃不知也竊自喜計行謂龍文曰諸人欲以爾<lb/>
我償楊沈命奈何龍文不應執其手耳語曰且鬯飲不<lb/>
十日釋縲絏善歸上因此念吾父别有恩命未可知雖<lb/>
<pb n="KR2c0020_WYG_054-35b"/>
然先取徐階首當無今日吾父養惡故至此今且歸矣<lb/>
用前計未晚誰謂阿儂智者龍文喜問故曰第俟之已<lb/>
而階改疏上但言其通賄僣侈狀且曰逆賊王直徽州<lb/>
人與羅龍文姻舊遂投金十萬于世蕃擬為授官兇藩<lb/>
典楧隂冀非常世蕃納其賄為䕶持向非聖神威斷或<lb/>
徙或誅則貽憂宗社矣世蕃罪擢髪難數陛下曲赦其<lb/>
死謫戍邊衛不思引咎輙自逃歸羅龍文招集王直餘<lb/>
黨謀與世蕃外投日本世蕃班頭牛信者徑自山海棄<lb/>
<pb n="KR2c0020_WYG_054-36a"/>
伍北走擬誘至北㓂相為響應臣按世蕃所坐死罪非<lb/>
一而觖望排上尤為不道罪死不赦上覽疏曰此逆情<lb/>
非常爾等第述潤疏一過何以示天下其會都察院大<lb/>
理寺錦衣衛鞫訊具實以聞命下階䄂之出長安門法<lb/>
司官俱集階畧問數語速至私第具疏以聞世蕃雖善<lb/>
探亦不得知也疏中極言事已勘實其交通倭㓂潛謀<lb/>
叛逆具有顯證請亟正典刑以洩神人之憤上從之命<lb/>
斬世蕃龍文于市二人聞相抱哭家人請寫遺書謝其<lb/>
<pb n="KR2c0020_WYG_054-36b"/>
父不能成一字都人聞之大快各相約持酒至西市㸔<lb/>
行刑有譽階能剪大憝者蹙額曰彼殺桂洲我又殺其<lb/>
子人必有不亮者知我其天也已而籍嵩家得銀二百<lb/>
五萬五千餘兩其珍異充斥踰于天府江西廵按鞫彭<lb/>
孔及嚴氏家人得其蔽匿奸盗椎埋殺人及奪民田宅<lb/>
子女罪狀二十七人各遣配有差　十一月山西廵按<lb/>
張檟言徃者嚴嵩與逆子世蕃奸惡相濟皇上納言官<lb/>
鄒應龍議悉置之法而籍其家矣復顯陟應龍以旌其<lb/>
<pb n="KR2c0020_WYG_054-37a"/>
直第先年首發大奸諸臣如吳時來董傳䇿張翀王宗<lb/>
茂等或雜列戎行或流離瘴癘臣竊痛之乞赦過録用<lb/>
以旌直臣之節疏入上大怒命緹騎逮檟下于理　十<lb/>
二月謫原任大理寺卿萬寀充邊衛軍廣西副使袁應<lb/>
樞充烟瘴軍下刑部侍郎鄢懋卿于廵按逮問尋亦遣<lb/>
戍亾何嵩寄食故舊以死<lb/>
　　谷應泰曰嚴嵩相世宗入于嘉靖二十年八月去<lb/>
　　位于嘉靖四十一年五月盤踞津要盗竊寵靈凡<lb/>
<pb n="KR2c0020_WYG_054-37b"/>
　　二十餘歲比之林甫相𤣥寵任十九載元載輔代<lb/>
　　驕佚十餘年嵩且過其厯矣考嵩以茸闒庸材黷<lb/>
　　貨嗜利帝號英睿竟稱魚水嵩遵何道哉或者謂<lb/>
　　其議禮贊𤣥曲當上㫖然議禮創自張桂嵩晚拾<lb/>
　　唾餘不足要結主懽惟佑贊𤣥功帝心感嵩夫加<lb/>
　　爵賜酺封禪用以媚臣民美酒明珠天書用以結<lb/>
　　朝貴英主好恠之心避謗之智方交戰于中而朱<lb/>
　　能造書㓂凖召相桓譚非䜟光武加誅桂洲胎禍<lb/>
<pb n="KR2c0020_WYG_054-38a"/>
　　于香冠分宜追思乎召鶴批逆鱗者無全功盗頷<lb/>
　　珠者有巧術也况嵩又真能事帝者帝以剛嵩以<lb/>
　　柔帝以驕嵩以謹帝以英察嵩以樸誠帝以獨斷<lb/>
　　嵩以孤立贜婪累累嵩即自服帝前人言籍籍嵩<lb/>
　　遂狼狽求歸帝且謂嵩能附我我自當憐嵩方且<lb/>
　　謂嵩之曲謹有如飛鳥依人即其好貨不過駑馬<lb/>
　　戀棧而諸臣攻之以無將指之以煬灶微特訐嵩<lb/>
　　且似汚帝帝怒不解嵩寵日固矣漢武寧用公孫<lb/>
<pb n="KR2c0020_WYG_054-38b"/>
　　賀田蚡不能用董仲舒汲黯德宗甚喜盧杞裴延<lb/>
　　齡甚不喜陸贄顔真卿猜忌之主喜用柔媚之臣<lb/>
　　理有固然無足恠者嗟乎嵩下有殺人之子上事<lb/>
　　好殺之君身之頻死固亦危矣又從而固寵持位<lb/>
　　鼓餘沫于焦釡餂殘膏于兇鋒二十七年殺曽銑<lb/>
　　是年殺夏言三十四年殺楊繼盛三十六年殺沈<lb/>
　　錬三十七年殺王忬假令嵩早以賄敗角巾里門<lb/>
　　士林不齒已矣乃至朝露之勢危于商鞅燎原之<lb/>
<pb n="KR2c0020_WYG_054-39a"/>
　　形不殊董卓非特嵩誤帝帝實誤嵩歐陽氏勸憶<lb/>
　　鈐山堂鄒御史夢射培壘樓霍山將誅第門自壊<lb/>
　　申生訴帝披髪見形嵩父子至此寧有死所乎夫<lb/>
　　羊舌之族將覆叔向之母已知獨惜世宗自負非<lb/>
　　常而明殺輔臣始于夏言明殺諫官始于繼盛大<lb/>
　　禮之獄猶云母子之恩為其太甚夏楊之誅乃以<lb/>
　　憸壬之相甘為戎首萊朱貽戒于自用仲尼致恨<lb/>
　　于鄙夫其所由來也乆矣<lb/>
<pb n="KR2c0020_WYG_054-39b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　明史紀事本末卷五十四<lb/>
</p>
<p>
</p>
  </div>
</body>
</text>
</TEI>