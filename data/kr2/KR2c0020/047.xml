<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>明史紀事本末卷四十七</head> <lb/>
    <p>
<pb n="KR2c0020_WYG_047-1a"/>
欽定四庫全書<lb/>
　明史紀事本末卷四十七<lb/>
　　　　　　　　　　浙江提學僉事谷應泰編<lb/>
　　宸濠之叛<lb/>
武宗正徳二年夏四月劉瑾受寜王宸濠重賂矯詔擅<lb/>
復䕶衛屯田寜藩舊在大寜今三衛地也初太祖諸子<lb/>
燕王善謀寜王善戰靖難兵起燕王以計挟寜王遷北<lb/>
平後以其地與朶顔三衛遂徙封江西天順間寜府不<lb/>
<pb n="KR2c0020_WYG_047-1b"/>
法革去䕶衛改為南昌左衛至是宸濠遣内官梁安輦<lb/>
金銀二萬通瑾朦朧奏請准改南昌左衛為䕶衛又准<lb/>
與南昌河泊所一處侵奪民利<lb/>
五年秋八月劉瑾伏誅兵部奏革寜王宸濠䕶衛仍為<lb/>
南昌左衛<lb/>
六年冬十月寜王宸濠葬母於西山青嵐乃先朝禁革舊穴也<lb/>
八年夏四月寜王宸濠建陽春書院僭號離宫宸濠懐<lb/>
不軌術士李自然等妄稱天命謂濠當為天子又招術<lb/>
<pb n="KR2c0020_WYG_047-2a"/>
士李日芳等謂城東南隅有天子氣遂建書院當之<lb/>
九年春三月復寜王宸濠䕶衛屯田先是陸完為江西<lb/>
按察司為宸濠所重常曰陸先生他日必為公卿完亦<lb/>
心附之至是完為兵部尚書濠喜曰全卿為司馬䕶衛<lb/>
可復得矣全卿完字也自完入内與王歳時問遺不絶<lb/>
王致書完欲復䕶衛完答書須以祖訓為言時伶人<lb/>
臧賢者有寵于上左右近習錢寜張鋭張雄輩皆隂<lb/>
結之以求固寵賢壻司鉞坐法充南昌衛軍宸濠因<lb/>
<pb n="KR2c0020_WYG_047-2b"/>
之以通于賢每手書寄賢字賢為良之至是乞䕶衛輦<lb/>
載金寶于賢家分饋諸權要大學士費宏知之宣言曰<lb/>
今寧王以金寶鉅萬復䕶衛苟聽其所為吾江西無噍<lb/>
類矣陸完知宏必阻之乃密謀于錢寧等㑹三月十五<lb/>
廷試進士内閣與部院大臣皆在東閣讀卷完遂於十<lb/>
四日投覆寧王乞䕶衛疏十五日中官盧明以疏下閣<lb/>
密約楊廷和出下制許之而宏竟不與聞廷和與完懼<lb/>
宏發其狀㑹言官交章論䕶衛不可復乃謀去宏以宏<lb/>
<pb n="KR2c0020_WYG_047-3a"/>
私其弟費宷入翰林鄉人黄初及第譖之且曰乾清宫<lb/>
災下詔皆宏視草歸咎朝廷傳㫖令宏致仕宏南歸舟<lb/>
至清源濠黨陰遣人入舟中縱火行李皆為煨燼濠黨<lb/>
使人舟尾窺之見舟焚而餘貲盡遂以是復濠濠乃已<lb/>
　寧王宸濠自稱國主妄傳䕶衛為侍衛改令㫖為聖<lb/>
㫖　夏六月寧王宸濠密令承奉劉吉等招劇盜楊清<lb/>
李甫王儒等百餘人入府號把勢　八月寧王宸濠令<lb/>
撫臣以下朝服見撫臣俞諫不可時宸濠乆畜異志㑹<lb/>
<pb n="KR2c0020_WYG_047-3b"/>
有上賜欲撫臣等朝服見諫不可又嘗去其左右為惡者<lb/>
濠深銜之　冬十月寧王宸濠招鄱湖賊首楊子喬統<lb/>
賊徒揚清等肆行刼掠<lb/>
十年春二月寧王宸濠招舉人劉養正入府密謀濠聞<lb/>
養正有才名習兵法延至府講論宋太祖陳橋之變養<lb/>
正甚稱濠有撥亂之才密約待時舉事　夏六月寧王<lb/>
宸濠忌都指揮戴宣擅捶殺之　冬十月江西按察司<lb/>
副使胡世寧奏寧王宸濠無道罪狀下兵部移文寧府<lb/>
<pb n="KR2c0020_WYG_047-4a"/>
令鈐束其下時宸濠反跡已著人莫敢言世寧發憤上<lb/>
疏畧曰寧王自復䕶衛以來騷擾閭閻鈐束官吏禮樂<lb/>
政令漸不出自朝廷臣恐江西之患不止羣盜也伏乞<lb/>
聖明廣集羣議簡命才節威望大臣兼任提督巡撫之<lb/>
職假以陳金彭澤之權銷隙寢邪於無形勑王自王其<lb/>
國仰遵祖訓勿撓有司以防未然疏上宸濠頗懼委過<lb/>
近屬以自解　以河南左布政孫燧為都察院右副都<lb/>
御史巡撫江西先是俞諫以忤宸濠奪官閒住宸濠謀<lb/>
<pb n="KR2c0020_WYG_047-4b"/>
益横朘削百姓輦珍寶結禁近以為奥援及結連各洞<lb/>
寨逋賊縱其流刼鎮巡藩臬以正自持者必百計去之<lb/>
畏禍者遂翕然依附燧知大變將作乃均征賦飭戎備<lb/>
實倉儲散鹽利諸凡摧剥黎萌者漸次削除偵姦黨置之<lb/>
法以剪其羽翼　宸濠奏副使胡世寧離間親親妖言<lb/>
誹謗賄營内㫖逮之先是世寧已陞福建按察使宸濠<lb/>
臨發毒之下血㡬殆濠深銜世寧必欲置之死摘前疏<lb/>
語為謗上賂用事者中以危法逮捕之世寧既遷福建<lb/>
<pb n="KR2c0020_WYG_047-5a"/>
便道抵浙歸家濠屬其黨巡浙御史潘鵬發卒募取世<lb/>
寧欲甘心焉㑹李承勛為按察使匿世寧變姓名間道<lb/>
歸命京師得不死下錦衣獄世寧獄中三上書言江藩<lb/>
横逆朝野皆聞微臣愚戅天日共鍳兩京言官陳啓充<lb/>
徐文華交章論救世寧繫再經冬訊鞫搒掠幾庾死<lb/>
十一月江西豕生象宸濠三司稱賀左布政使張嵿以<lb/>
義折羣議止之<lb/>
十一年春三月寧王宸濠以上東宫未立密遣萬銳林<lb/>
<pb n="KR2c0020_WYG_047-5b"/>
華賄錢寧等稱長子宜入太廟司香為名迎取來京錢<lb/>
寧臧賢受厚賂隂助之　夏五月宸濠欲拓府居擬大<lb/>
内左布政張嵿以非制拒之　秋八月謫福建按察使<lb/>
胡世寧戍遼東瀋陽衛初世寧刑訊一年錢寧蕭敬張<lb/>
雄張銳江彬等受宸濠重賄脇刑官必坐以誣告親王<lb/>
罪至死大理寺少卿胡瓚抗言曰濠謀頼世寧以發而<lb/>
置之極刑何以服天下衆直之及行撫按孫燧李潤奉<lb/>
勘委曲明世寧無辜得减死謫戍奪瓚等俸　九月宸<lb/>
<pb n="KR2c0020_WYG_047-6a"/>
濠奪官池賄李士實左布政張嵿不可濠遣承奉劉吉<lb/>
饋以四菓啓視之則棗梨薑芥也嵿呼吉曰我知之矣<lb/>
是欲我早離江西界也臣子受命于君行止豈人所能<lb/>
預濠聞之黙然　冬十月以王守仁為都察院右僉都<lb/>
御史巡撫南贛汀漳等處<lb/>
十二年春二月寧府典寶閻順内官陳宣劉良奏宸濠<lb/>
不法事濠遣承奉劉吉賄錢寕矯㫖發順等孝陵衛充<lb/>
軍濠疑承奉周儀實使之併家人六十餘人盡捶死<lb/>
<pb n="KR2c0020_WYG_047-6b"/>
三月宸濠令王春余欽等招募劇盜凌十一閔廿四等<lb/>
五百餘人四集亡命同楊清等藏丁家山寺刼掠官軍<lb/>
民財商貨復厚結廣西土官狼兵并南贛汀漳洞蠻欲<lb/>
圖為應遣人往廣東收買皮帳製作皮甲及私製鎗刀<lb/>
盔甲并佛郎機銃兵器日夜造作不息　夏五月宸濠<lb/>
忌布政使張嵿賄錢寧囑吏部陞光禄卿以遠之　秋<lb/>
七月以許逵為江西按察司副使　宸濠以進貢方物<lb/>
為名遣徐紀趙隆盧孔章等赴京偵伺沿途伏徤步快<lb/>
<pb n="KR2c0020_WYG_047-7a"/>
馬限十二日報知　九月巡撫孫燧奏宜重九江兵備<lb/>
之權湖東分巡兼理兵備佞倖阻之不行　冬十一月<lb/>
宸濠仇大學士費宏遣人焚毁其廬墓并攻城掠羣從<lb/>
兄弟殺之孫燧請兵擒捕下兵部議　十二月命太監<lb/>
畢貞守江西貞遂附宸濠謀逆<lb/>
十三年春正月寧王宸濠誣奏清軍御史范輅賄近倖<lb/>
逮問除名輅與畢貞爭坐及辨朝王服色故被陷　秋<lb/>
八月宸濠大集羣盜凌十一閔卄四呉十三等四出刼<lb/>
<pb n="KR2c0020_WYG_047-7b"/>
掠有抗者陰使盜屠其家呉十三刼新建庫銀七千餘<lb/>
兩南昌知府鄭瓛置其窩主何順於理濠怒誣瓛事執<lb/>
送按察司監禁　九月宸濠賄佞倖改中官畢貞鎮守<lb/>
浙江　冬十月巡撫孫燧捕賊首呉十三等繫南康府<lb/>
獄濠恐泄謀陰令賊黨刼獄奪之<lb/>
十四年春二月寧王宸濠持重賄交通南京留守太監<lb/>
劉琅　夏四月孫燧自劾乞罷不許時李士實劉養正<lb/>
王春劉吉萬銳等日夜與宸濠謀恐事起以反為名欲<lb/>
<pb n="KR2c0020_WYG_047-8a"/>
伺晏駕後乘變起益遣奸黨盧孔章等分布水陸要道<lb/>
萬里傳報浹旬往返蹤跡大露先是孫燧托禦盜名城<lb/>
進賢南康瑞州又請勑湖東道分巡兼理兵備與饒相<lb/>
犄角九江當湖衝最要害請重兵備兼設南康寧州武<lb/>
寧瑞昌及湖廣興國通城便控制廣信横䧏香山諸寨<lb/>
地險人悍設通判駐其地兼督六縣又恐宸濠一旦起<lb/>
刼兵器假討賊盡調衛城兵器於外嘗笑曰即賊起吾<lb/>
不滅賊賊必以吾處分故速滅也㑹江西大水凌十一<lb/>
<pb n="KR2c0020_WYG_047-8b"/>
吴十三閔廿四等出沒鄱陽湖為冦燧與許逵自江外<lb/>
掩捕之夜大風雨不克濟三賊走匿宸濠林墓中竟不<lb/>
得濠恐乃致書陸完曰急去孫燧用梁辰湯沐來王守<lb/>
仁亦可切勿用吴廷舉時燧疏宸濠逆謀凡七上宸濠<lb/>
奸黨邀諸途皆不得達燧又以朝廷懿親不敢先發故<lb/>
自劾乞休不報　五月遣太監頼義駙馬都尉崔元都<lb/>
御史顔頥夀戒飭宸濠時江彬錢寧有隙太監張忠等<lb/>
常欲借彬以傾寧㑹濠居父喪矯情飾禮復令南昌生<lb/>
<pb n="KR2c0020_WYG_047-9a"/>
徒保舉孝行挾孫燧并巡按御史王金奏其事燧等欲<lb/>
緩其逆謀具疏上之上見奏驚曰百官賢當陞寧王賢<lb/>
欲何為且將置我何地耶張忠乃乘間密言曰朱寧臧<lb/>
賢交通寧王謀不軌陛下不知乎稱王孝譏陛下不孝<lb/>
也稱王早朝譏陛下不朝也上頷之東厰太監張銳大<lb/>
學士楊廷和初亦黨濠為復䕶衞已而銳知有反謀且<lb/>
知上入忠言乃與廷和謀欲復革去䕶衞以免後患於<lb/>
是御史蕭淮疏稱寧王不遵祖訓包藏禍心招納亡命<lb/>
<pb n="KR2c0020_WYG_047-9b"/>
反形已具疏入江彬張忠贊其說遂勑義等往革其䕶<lb/>
衞給事中徐之鸞御史沈灼各上疏宸濠不法事詔發<lb/>
兵大索宸濠偵卒于臧賢家時宸濠偵卒林華匿賢家<lb/>
家多複壁外鑰木厨開則長巷人無覺者華以是得脫<lb/>
歸不獲　六月丙子寧王宸濠反都御史孫燧按察司<lb/>
副使許逵死之先是朝廷遣頼義崔元顔頥夀等行崔<lb/>
元過楊廷和詢之廷和曰宣徳中有疑于趙府常令駙<lb/>
馬袁㤗往竟得釋或此意也元等遂行而京師競傳以<lb/>
<pb n="KR2c0020_WYG_047-10a"/>
為且擒治寧王偵卒林華者即兼程逃歸以六月十三<lb/>
日至江西值濠生日宴鎮巡三司等官聞報大驚葢舊<lb/>
日擒荆王時差太監蕭敬駙馬蔡震都御史戴珊過南<lb/>
昌寧王親見之遂以此必擒我不復記廷和所云趙府<lb/>
事也罷宴遂密召劉養正劉吉等謀之養正曰事急矣<lb/>
明早鎮巡三司官入謝宴可就擒之殺其不附已者因<lb/>
而舉事乃夜集賊首吴十三凌十一閔廿四等飭兵器<lb/>
以候待旦急召致仕侍郎李士實入以謀反告之士實<lb/>
<pb n="KR2c0020_WYG_047-10b"/>
唯唯而已尋各官入謝拜畢左右帶甲露刄侍衛者數<lb/>
百人宸濠出立露臺大言曰太后有密㫖令我起兵入<lb/>
朝監國汝等知之乎都御史孫燧毅然曰密㫖安在濠<lb/>
曰不必多言我今往南京汝保駕否燧張目直視濠厲<lb/>
聲曰天無二日臣安有二君太祖法制在誰則敢違濠<lb/>
大怒命縛燧衆駭愕相顧失色按察司副使許逵大呼<lb/>
曰孫都御史朝廷大臣汝反賊敢擅殺耶顧燧語曰我<lb/>
欲先發不聽今制於人尚何言濠併縛之訊逵且何言<lb/>
<pb n="KR2c0020_WYG_047-11a"/>
逵曰惟有赤心耳豈從汝反且縛且罵賊捶折燧左臂<lb/>
并縛逵喝校尉火信等拽出惠民門外殺之逵且死罵<lb/>
曰今日賊殺我明日朝廷必殺賊時烈日中忽陰曀慘<lb/>
淡城中聞之無不流涕者遂執御史王金主事馬思聰<lb/>
金山右布政胡濓參政陳杲劉斐叅議許效亷黄宏僉<lb/>
事顧鳯都指揮許清白昻并太監王宏俱械鎻下獄思<lb/>
聰黄宏不食死逆黨舉人劉養正至宸濠自出城迎之<lb/>
養正常言帝星明江漢間故屬意宸濠至是與李士實<lb/>
<pb n="KR2c0020_WYG_047-11b"/>
謀令叅政季斆僉事潘鵬師䕫持檄諭降諸郡縣左布<lb/>
政梁宸亷使楊璋副使唐錦為所脇移咨府部𫝊檄逺<lb/>
近革正徳年號指斥乘輿以李士實劉養正為左右丞<lb/>
相叅政王綸為兵部尚書總督軍務大元帥分遣逆黨<lb/>
婁伯王春等四出收兵戊寅閔廿四呉十三等奪船順<lb/>
流攻南康知府陳霖等遁走進攻九江兵備副使曹雷<lb/>
知府汪頴等亦遁城俱陷宸濠即令師䕫居守婁伯至<lb/>
進賢知縣劉源清誅之　提督南贛軍務都御史王守<lb/>
<pb n="KR2c0020_WYG_047-12a"/>
仁移檄遠近暴露宸濠罪惡起兵討之先是守仁提督<lb/>
江西致仕侍郎李士實素與宸濠通一日守仁見宸濠<lb/>
舉宴士實亦在座宸濠因言上政事缺失外示愁嘆士<lb/>
實曰世豈無湯武耶守仁曰湯武亦須伊吕宸濠曰有<lb/>
湯武便有伊吕守仁曰有伊吕何患無夷齊於是守仁<lb/>
陰為之備㑹五月間福州三衛軍人進貴等作亂兵部<lb/>
尚書王瓊知宸濠且反謂主事應典曰進貴亂小事不<lb/>
足煩王守仁但假此便宜勑書在彼手中以待他變可<lb/>
<pb n="KR2c0020_WYG_047-12b"/>
也乃具題降勑令守仁查處福州亂軍故宸濠之叛江<lb/>
西守臣俱遇害被執惟守仁以往勘福建出六月初九<lb/>
日自贛起行十五日守仁至豐城知縣顧佖告濠反守<lb/>
仁易服濳至臨江㡬為宸濠所及臨江知府戴徳孺聞<lb/>
守仁至喜迎入城調度守仁曰臨江居大江之濵與省<lb/>
㑹近且當道路之衝莫若抵吉安為宜又以三䇿籌之<lb/>
曰宸濠若出上䇿直趨京師出其不意則宗社危矣若<lb/>
出中䇿趨南都則大江南北亦被其害但據江西省城<lb/>
<pb n="KR2c0020_WYG_047-13a"/>
則出下䇿勤王易為也及行至中途恐其速出乃為計<lb/>
佯奉朝廷密㫖先知寧藩反狀令兩廣湖廣都御史楊<lb/>
且秦金暗伏要害地方以俟寧藩兵至復取優人數輩<lb/>
厚賞以全其家令其至伏兵處所飛報竊發日期將公<lb/>
文縫置袷衣絮中臨發適捕李士實家屬至舟尾故令<lb/>
覘知之守仁乃佯怒令牽上岸處斬而陰縱之令其奔<lb/>
報宸濠邏獲優人果於祫衣絮中捜得公文不敢即發<lb/>
庚辰守仁飛報宸濠反王瓊宣言曰有王伯安在何患<lb/>
<pb n="KR2c0020_WYG_047-13b"/>
不乆當有㨗報耳丁亥守仁集兵糧傳檄四方諸郡縣<lb/>
知府伍文定等皆至議所向守仁曰兵家之道急衝其<lb/>
鋒攻其有備皆非計之得我故示以自守不出之形彼<lb/>
必他出然後尾而圖之先復省城以搗其巢穴俟彼還<lb/>
兵來援然後邀而擊之此全勝之䇿也宸濠果使人探<lb/>
守仁不出　秋七月壬辰朔宸濠㑹李士實劉養正造<lb/>
偽檄指斥朝廷叅政季斆同南昌教授趙承芳等賫偽<lb/>
檄榜諭吉安守仁執縛軍門固封上進疏畧曰陛下在<lb/>
<pb n="KR2c0020_WYG_047-14a"/>
位十四年屢經變難民心騷動尚爾巡逰不已致使宗<lb/>
室謀動干戈冀竊大寶且今天下之覬覦豈特一寧王<lb/>
天下之奸雄豈特在宗室言念及此可為寒心昔漢武<lb/>
帝有輪臺之悔而天下向治唐徳宗下奉天之詔而士<lb/>
民感泣伏望陛下痛自刻責易轍改絃罷奸回以動天<lb/>
下忠義之心絶遊幸以杜天下奸雄之望宸濠率兵出<lb/>
江西留其黨宜春郡王拱樤同内官萬銳等守南昌自<lb/>
與拱栟李士實劉養正閔廿四等六萬人號十萬以劉<lb/>
<pb n="KR2c0020_WYG_047-14b"/>
吉為監軍王綸為叅贊指揮葛江為都督載其妃媵世<lb/>
子從總一百四十餘隊分五哨出鄱陽舳艫蔽江而下<lb/>
聲言直取南京太監畢貞守浙江許起兵應之戊戌宸<lb/>
濠趨安慶知府張文錦都指揮楊銳指揮崔文令軍士<lb/>
鼓譟登城大罵之宸濠遂留攻安慶時九江南昌既陷<lb/>
遠近震駭三人慿孤城以忠義激士誓衆死守僉事潘<lb/>
鵬安慶人也宸濠令鵬遣家屬持書入城諭降崔文手<lb/>
斬之磔其尸投城下宸濠令鵬至城下說之文引弓欲<lb/>
<pb n="KR2c0020_WYG_047-15a"/>
射鵬鵬走免張文錦即鵬家盡誅之宸濠盡攻擊之術<lb/>
不能克時朝廷聞濠反乃收太監蕭敬秦用盧明都督<lb/>
錢寧優人臧賢尚書陸完等俱下獄籍其家後蕭敬罰<lb/>
二萬金得免秦用陸完謫戍邊餘死獄中　癸夘王守<lb/>
仁率知府伍文定等起兵㑹于臨江樟樹鎮于是知府<lb/>
戴徳孺引兵自臨江徐璉引兵自袁州邢珣引兵自贛<lb/>
州通判胡堯元童𤦺引兵自瑞州通判談儲推官王暐<lb/>
徐文英新淦知縣李美太和知縣李楫寧都知縣王天<lb/>
<pb n="KR2c0020_WYG_047-15b"/>
與萬安知縣王冕各以其兵至十八日己酉至豐城衆<lb/>
議所往或謂寧王經畫旬餘始出留備南昌必嚴攻之<lb/>
恐難猝拔今寧王攻安慶久不克兵疲意沮若以大兵<lb/>
逼之江中與安慶夾攻之必敗寧王敗南昌不攻自破<lb/>
矣守仁曰不然我師越南昌下與寧王持江上安慶之<lb/>
衆僅能自保必不能援我於中流而南昌兵議其後絶<lb/>
我糧道南康九江又合勢乘之腹背受敵非利也不若<lb/>
先攻南昌寧王久不克安慶精銳皆出守禦必單弱我<lb/>
<pb n="KR2c0020_WYG_047-16a"/>
兵新集氣銳南昌可克也寧王聞我攻南昌必解安慶<lb/>
圍還兵自救暨來我師已克南昌彼聞之自奪氣首尾<lb/>
牽制此成擒矣乃分其兵為十三哨哨三千人少者千<lb/>
五百人令伍文定等各攻一門以四哨為遊兵䇿應之<lb/>
諜報寧王别伏兵攻厰為城中聲援守仁遣知縣劉守<lb/>
緒夜從間道襲破之以撼城中十九日發兵以二十日<lb/>
昩爽各至汛地守仁下令曰一鼓附城再鼓登三鼓不<lb/>
登誅四鼓不登斬其隊將又先期為榜入諭城中居民<lb/>
<pb n="KR2c0020_WYG_047-16b"/>
令各閉户自守勿助亂勿恐畏逃匿遂舁攻具至城下<lb/>
梯絙而登城上雖設守禦聞風倒戈城門有不閉者兵<lb/>
遂入守仁乃入城撫定之時贛州奉新等兵皆降盜頗<lb/>
驍悍然多肆殺掠不遵約束民被殺傷者衆守仁執數<lb/>
人斬之衆稍定擒拱樤及萬銳等十餘人宫中皆縱火<lb/>
自燒殺不盡者拘繫之散遣脅從府庫被宸濠取充軍<lb/>
資及兵士畧取不盡者籍封之城中始安時宸濠憤安<lb/>
慶不下方自督兵填壕塹期在必克聞守仁帥兵攻南<lb/>
<pb n="KR2c0020_WYG_047-17a"/>
昌大恐李士實等勸宸濠勿還兵舍安慶徑取南京既<lb/>
即大位江西自服宸濠不從解安慶圍移兵泊阮子江<lb/>
先遣兵二萬還援江西宸濠自率大軍繼之二十二日<lb/>
諜報至江西守仁乃集衆議或謂寧王兵盛慿其憤怒<lb/>
悉衆而來我援兵未集勢不能支不若堅壁自守以待<lb/>
四方之援彼久頓堅城之下兵孤援絶將自潰矣守仁<lb/>
曰寧王兵力雖强然所至徒恃焚掠刼衆以威未嘗逢<lb/>
大敵與之旗鼓相當一鏖戰者彼所誘惑其下不過以<lb/>
<pb n="KR2c0020_WYG_047-17b"/>
事成封爵富貴為説今進取不能巢穴又覆沮䘮退歸<lb/>
衆心已離我以鋭卒乘勝擊之彼將不戰自潰矣是日<lb/>
撫州知府陳槐亦帥兵至於是守仁大賑城中軍民慰<lb/>
諭諸宗室榜示宥釋脇從常受賊官爵能自逃歸投首<lb/>
者皆置不問二十三日諜報宸濠先鋒已至樵舍守仁<lb/>
乃遣諸將帥兵迎擊之令伍文定以正兵當其前余恩<lb/>
繼文定後邢珣帥兵繞出賊背徐璉戴徳孺張兩翼分<lb/>
擊之諸將各受命出二十四日乙邜賊兵乘風鼓譟而<lb/>
<pb n="KR2c0020_WYG_047-18a"/>
前逼黄家渡氣驕甚伍文定余恩佯北致之賊爭進趨<lb/>
利前後不相及邢珣兵從後急擊横貫其陣賊敗走文<lb/>
定恩還兵乘之徐璉戴徳孺兵合勢夾擊賊不知所為<lb/>
遂大潰追奔十餘里擒斬二千餘級溺水死者萬計賊<lb/>
氣大沮退保八字腦是夜宸濠問舟所泊地其下對黄<lb/>
石磯南人謂黄王宸濠惡其音為王失機殺對者賊衆<lb/>
見兵敗稍稍散去是日建昌知府曾璵等帥兵至守仁<lb/>
謂九江南康不復則道終便且湖廣援兵不能達乃别<lb/>
<pb n="KR2c0020_WYG_047-18b"/>
遣知府陳槐帥兵四百合知府林椷兵攻九江知府曾<lb/>
璵帥兵四百合知府周朝佐兵攻南康宸濠大賞將士<lb/>
當先者千金被傷者百金使人盡發南康九江兵至丙<lb/>
辰并力合戰官兵敗死者數百人伍文定急斬先却者<lb/>
以殉身立砲銃間火焚其鬚鬢不移足士殊死鬭兵復<lb/>
振砲及宸濠舟賊遂大敗擒斬二千餘級溺水死者甚<lb/>
衆賊復退保樵舍聯舟為方陣盡出其金帛賞士伍文<lb/>
定等乃為火攻之具邢珣擊其左徐璉戴徳孺擊其右<lb/>
<pb n="KR2c0020_WYG_047-19a"/>
余恩等分兵四伏期火發兵合丁巳宸濠朝羣臣執其<lb/>
不盡力者將斬之爭論未決官兵四集奮擊之火及宸<lb/>
濠副舟賊復大潰宸濠與諸妃嬪泣别妃嬪皆赴水死<lb/>
將士執宸濠及其世子郡王儀賔并偽丞相元帥等官<lb/>
李士實劉養正徐吉凃欽王綸熊瓊盧行羅璜丁瞶王<lb/>
春呉十三凌十一秦榮葛江劉勛何鏜王信呉國士火<lb/>
信等數百餘人被執脅從官太監王宏御史王金主事<lb/>
金山按察使楊源僉事王疇潘鵬叅政陳杲布政司梁<lb/>
<pb n="KR2c0020_WYG_047-19b"/>
宸都指揮郟文馬驥白昻等擒斬賊黨三千餘級溺水<lb/>
死者約三萬棄其衣甲器仗財物與浮尸積聚横亘若<lb/>
洲餘賊數百艘四散逃潰復遣兵分勦擊破之于樵舍<lb/>
又破之于呉城擒斬千餘級守仁所遣曾璵陳槐亦攻<lb/>
復九江南康二郡各于沿湖諸處擒斬千餘級將士執<lb/>
宸濠入江西軍民聚觀歡呼之聲震動天地宸濠見守仁<lb/>
呼曰王先生我欲盡削䕶衛請降為庶民可乎守仁曰<lb/>
有國法在遂頫首不言初宸濠謀反妃婁氏泣諌不聼<lb/>
<pb n="KR2c0020_WYG_047-20a"/>
及宸濠被擒于檻車中泣語人曰昔紂用婦人言而亡<lb/>
天下我以不用婦人言而亡其國今悔恨何及守仁為<lb/>
求婁妃尸葬之得宸濠交賄大小臣僚手籍悉焚置不<lb/>
問　八月上下詔親征時王守仁擒宸濠㨗書未至諸<lb/>
邊將在豹房者各獻擒濠之策上亦欲假親征南遊太監<lb/>
張永等見錢寧臧賢事敗又欲因此邀功于是上自稱<lb/>
奉天征討威武大將軍鎮國公邊將江彬許秦劉暉中<lb/>
貴張永張忠等俱稱將軍所下璽書改稱軍門檄上方<lb/>
<pb n="KR2c0020_WYG_047-20b"/>
出師駐蹕良鄉而守仁㨗奏至且慮有沿途竊發欲自<lb/>
獻俘闕下疏畧曰臣於告變之際選將集兵振揚威武<lb/>
先收省城虚其巢穴繼戰鄱湖擊其惰歸今宸濠已擒<lb/>
逆黨已獲從賊已掃閩廣赴調軍士已散地方驚擾之<lb/>
民已定竊惟宸濠擅作威福睥睨神器招納叛亡輦轂<lb/>
之動静探無遺跡廣置奸細臣下之奏白百不一通發<lb/>
謀之始逆料大駕必將親征先于沿途伏有奸黨期為<lb/>
博浪荆軻之謀今逆不旋踵遂已成擒法宜解赴闕門<lb/>
<pb n="KR2c0020_WYG_047-21a"/>
式昭天討然欲付之部下各官誠恐濳布之徒乘隙竊<lb/>
發或虞意外臣死有餘憾矣葢時事方艱賊雖擒亂未<lb/>
己也奏入上屢檄止之令以俘候車駕至大學士梁儲<lb/>
蔣冕屢請回鑾不聼　九月上至南京王守仁發南昌<lb/>
將獻俘闕下張忠江彬等謂當縱之鄱湖俟上親與遇<lb/>
戰而後奏凱論功屢遣人至廣信止之守仁不得已乘<lb/>
夜過玉山械繫宸濠等取道由浙河以進張永已候於<lb/>
杭州守仁至杭謂永曰江西之民乆遭濠毒今經大亂<lb/>
<pb n="KR2c0020_WYG_047-21b"/>
繼以旱災又供京邊軍餉困苦既極必逃衆山谷為亂<lb/>
昔助濠尚為脅從今將遂成土崩之勢然後興兵定亂<lb/>
不亦難乎永深然之乃徐曰吾之此出為羣小在君側<lb/>
調䕶左右以黙輔聖躬非為掩功來也但皇上意將順<lb/>
而行猶可挽回萬一若逆其意徒激羣小之怒無救于<lb/>
天下大計矣于是守仁信其無他以濠付之乘夜渡浙<lb/>
江過越還江西　太監張永復命先見上備言王守仁<lb/>
之忠并江彬等欲害之意初江彬張忠等謀欲奪功誣<lb/>
<pb n="KR2c0020_WYG_047-22a"/>
守仁初附宸濠及知其勢敗然後擒濠攘功張永知其<lb/>
謀語家人曰王都御史忠臣為國今欲以此害之他日<lb/>
朝廷有事何以教臣子之忠乃先見上備言其事彬等<lb/>
毁遂不入張忠又言守仁在杭竟不至南京陛下試召<lb/>
之必不來無君可知召之守仁即奔命至龍江將進見<lb/>
忠殊失意又從中阻之守仁乃綸巾野服入九華山張<lb/>
永聞之又力言于上曰王守仁忠臣今聞衆欲爭功欲<lb/>
棄其官入山為道士由是上益信之命守仁廵撫江西<lb/>
<pb n="KR2c0020_WYG_047-22b"/>
擢吉安知府伍文定為江西按察司贛州知府邢珣為<lb/>
江西布政司右叅政　十一月上在南京張忠許㤗劉<lb/>
暉等復營内㫖領京邊軍討宸濠餘黨時守仁受命巡<lb/>
撫江西許㤗等領京邊軍萬餘人在南昌勦捕餘賊給<lb/>
事中祝續御史章綸隨軍紀騐望風附㑹肆為飛語北<lb/>
軍旦暮呼守仁名嫚罵或衝道啓釁守仁畧不為動務<lb/>
待以禮預遣官諭市人移家于鄉而以老羸應門始欲犒<lb/>
賞北軍泰等預禁之令勿受守仁給示内外述北軍離<lb/>
<pb n="KR2c0020_WYG_047-23a"/>
家苦楚居民當致主客禮每出遇北軍喪必停車問故<lb/>
厚與之櫬嗟嘆乃去乆之北軍咸曰王都堂待我有禮我<lb/>
安得犯之㑹冬至時新經濠亂民間哭亡酧酒聲聞不<lb/>
絶北軍無不思家泣下求歸者忠㤗自挾所長較射教<lb/>
塲江西官軍射多不中忠㤗乃强守仁守仁故不得已<lb/>
應之忠㤗笑守仁乃三發三中每一中北軍在傍同聲<lb/>
踴躍呼應遠近忠㤗不樂而罷且曰我軍皆附彼矣遂<lb/>
班師時江西已寧忠等搜求微隠羅織平民妄誅戮以<lb/>
<pb n="KR2c0020_WYG_047-23b"/>
為功而没其貨財軍馬駐省城五閱月糜費浩煩江西騷<lb/>
然不勝其擾　十二月宸濠等至南京上欲自以為功<lb/>
乃與諸近侍戎服整軍容出城數十里列俘于前為凱<lb/>
旋狀既入囚禁之　十五年秋九月上以大將軍鈞帖<lb/>
令巡撫江西都御史王守仁重上㨗書守仁節畧前奏<lb/>
入江彬張忠等姓名於内上之疏入始議北旋　冬十<lb/>
月上自南京班師還京　十二月上至通州賜宸濠死<lb/>
燔其尸餘黨至京師磔誅之獨抑王守仁功未敘至嘉<lb/>
<pb n="KR2c0020_WYG_047-24a"/>
靖初始起為南京兵部尚書封新建伯<lb/>
　　谷應㤗曰武宗慢棄神器王綱不守累葉金甌視<lb/>
　　為中原之鹿于是羣邪睥睨蕭墻之内躭躭虎視<lb/>
　　人有風雲之想矣宸濠復䕶衛于正徳二年舉兵<lb/>
　　于正徳十四年十餘年之間碁布星羅賊黨㡬徧<lb/>
　　海内當其始也覘螽斯龍種之衰妄冀千秋萬歲<lb/>
　　之約畜梁孝淮南之志要結伍被嚴助之歡輿服<lb/>
　　升朝儼然大寶稱戈喋血詎其本懷既而玉厯無<lb/>
<pb n="KR2c0020_WYG_047-24b"/>
　　疆妖謀漸洩羅絡彌嚴腹心愈廣其骨鯾不附者<lb/>
　　内則大學士費宏外則巡撫孫燧副使許逵數人<lb/>
　　已耳宫掖樹其私人六卿半其羽翼京省津梁飛<lb/>
　　騎立達荆蠻百越振臂能呼知義旗之莫舉料乘<lb/>
　　輿之必東設伏闗輔之間陰謀博浪之事嗟乎飛<lb/>
　　鷹颺羽已上其韝遊魚鼔鬐已吞其餌武宗方且<lb/>
　　改號將軍貶名鎮國右挈江彬左倚忠永張皇國<lb/>
　　門有同兒戲豈不危哉所幸宸濠身居彭蠡之間<lb/>
<pb n="KR2c0020_WYG_047-25a"/>
　　結聚椎埋之客地利既失人謀不臧玉燭灰而復<lb/>
　　明皇輿昃而旋正是乃天意夫豈人事焉若王新<lb/>
　　建﨑嶇江介倡率羣僚亟攻南昌覆其巢穴迎戰<lb/>
　　鄱陽擊其惰歸柴桑㨗而長鯨晝徙湓口圍而寶<lb/>
　　帳宵灰兵甫萬餘時纔旬日天生李晟為國非為<lb/>
　　朕也大功甫立疑謗旋生角巾野服口不言功委<lb/>
　　蛇於羣閹之間調䕶于悍軍之日所憂在國釁而<lb/>
　　不在身危所爭在民心而不在已爵卒之上勲格<lb/>
<pb n="KR2c0020_WYG_047-25b"/>
　　而不行五等加而又奪然而陳湯之爵失而不冺<lb/>
　　其功魏徵之碑仆而詎損其直微彰柔剛龍蛇伸<lb/>
　　屈殆所謂浩然正氣日月爭光者與若夫孤城單<lb/>
　　旅牽制賊兵不使下留都者安慶知府張文錦武<lb/>
　　臣楊銳崔升也聞難赴義先登摧敵佐成大功者<lb/>
　　知府伍文定及邢珣徐璉戴徳孺也分剪支蔓收<lb/>
　　復降郡者知府陳槐曾璵也王瓊拔守仁于未有<lb/>
　　事之先未雨綢繆國之元臣張永一寺人耳片言<lb/>
<pb n="KR2c0020_WYG_047-26a"/>
　　感悟力為左右吕疆張承業之功何以加焉悲夫<lb/>
　　樊噲以吕戚而得免葅醢杜預賂朝貴而始遂功<lb/>
　　名功臣志士所遇抑又何窮與<lb/>
　<lb/>
　<lb/>
　<lb/>
　<lb/>
　<lb/>
<pb n="KR2c0020_WYG_047-26b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　明史紀事本末卷四十七<lb/>
</p>
<p>
</p>
  </div>
</body>
</text>
</TEI>