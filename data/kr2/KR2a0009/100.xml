<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>後漢書卷一百</head> <lb/>
    <p>
<pb n="KR2a0009_WYG_100-1a"/>
欽定四庫全書<lb/>
　後漢書卷一百<lb/>
　　宋　　宣　　城　　太　　守范　煜撰<lb/>
　　唐　　章　　懐　　太　　子　　賢注<lb/>
　鄭孔荀列傳第六十<lb/>
　　鄭太傳<lb/>
鄭太字公業河南開封人司農衆之曽孫也<hi>開封縣故城在今汴</hi>
<hi>州南</hi>少有才畧靈帝末知天下將亂隂交結豪桀家富於<lb/>
<pb n="KR2a0009_WYG_100-1b"/>
財有田四百頃而食常不足名聞山東初舉孝廉三府<lb/>
辟公車徴皆不就及大將軍何進輔政徴用名士以公<lb/>
業為尚書侍郎<hi>續漢志曰尚書凡六曹侍郎三十六人四百石一曹有六人主作文書起草</hi>
遷侍御史進將誅閹宦欲召并州牧董卓為助公業謂<lb/>
進曰董卓彊忍寡義志欲無猒若借之朝政授以大事<lb/>
<hi>借音子夜反</hi>將恣凶慾必危朝廷明公以親徳之重據阿衡<lb/>
之權秉意獨斷誅除有罪誠不宜假卓以為資援也且<lb/>
事㽞變生殷鍳不逺又為陳時務之所急數事進不能<lb/>
<pb n="KR2a0009_WYG_100-2a"/>
用乃棄官去謂潁川人荀攸曰何公未易輔也進尋見<lb/>
害卓果作亂公業等與侍中伍瓊卓長史何顒共說卓<lb/>
以袁紹為勃海太守以發山東之謀及義兵起卓乃㑹<lb/>
公卿議大發卒討之羣僚莫敢忤旨公業恐其衆多益<lb/>
横凶彊難制獨曰夫政在徳不在衆也卓不悅曰如卿<lb/>
此言兵為無用邪公業懼乃詭詞更對曰<hi>詭猶詐也</hi>非謂無<lb/>
用以為山東不足加大兵耳如有不信試為明公畧陳<lb/>
其要今山東合謀州郡連結人庻相動非不强盛然光<lb/>
<pb n="KR2a0009_WYG_100-2b"/>
武以来中國無警百姓優逸忘戰日久仲尼有言不教<lb/>
人戰是謂棄之其衆雖多不能為害一也明公出自西<lb/>
州少為國將閑習軍事數踐戰塲名振當世人懐懾服<lb/>
二也袁本初公卿子弟生處京師張孟卓東平長者<hi>孟卓</hi>
<hi>名邈</hi>坐不闚堂<hi>言不妄/視也</hi>孔公緒<hi>孔/伷</hi>清談髙論噓枯吹生<hi>枯者</hi>
<hi>噓之使生生者吹之使枯言談論有所抑揚也</hi>並無軍旅之才執銳之幹臨鋒<lb/>
決敵非公之儔三也山東之士素之精悍<hi>悍勇也</hi>未有孟<lb/>
賁之勇慶忌之㨗<hi>說苑曰孟賁水行不避蛟龍陸行不避虎狼發怒吐氣聲響動天許慎注</hi>
<pb n="KR2a0009_WYG_100-3a"/>
<hi>淮南子曰孟賁衛人也吕氏春秋曰孟賁過河先於其伍船人怒以楫虓其頭不知其孟賁故也中河孟賁瞋</hi>
<hi>目視船人髮植目裂舡中人盡播入河慶忌吴玉僚子也射之矢滿把不能中駟馬追之不能及</hi>聊城<lb/>
之守<hi>史記燕將攻下聊城因保守之齊將田單攻之嵗餘不下</hi>良平之謀可任以偏<lb/>
師責以成功四也就有其人而尊卑無序王爵不加若<lb/>
恃衆怙力<hi>怙亦恃也</hi>將各基峙<hi>峙止也○劉攽曰案文基當作棊謂如棊不動作基無理</hi>
以觀成敗不肯同心共膽與齊進退五也闗西諸郡頗<lb/>
習兵事自頃以来數與羌戰婦女猶戴㦸操矛挟弓負<lb/>
矢<hi>挟持也</hi>況其壯勇之士以當妄戰之人乎其勝可必六<lb/>
<pb n="KR2a0009_WYG_100-3b"/>
也且天下彊勇百姓所畏者有并涼之人<hi>○劉攽曰案文多一有字</hi>
<hi>緣者字生之</hi>及匈奴屠各湟中義從西羌八種<hi>義從八種並見西羌傳</hi>
而明公擁之以為爪牙譬驅虎兕以赴犬羊七也又明<lb/>
公將帥皆中表腹心周旋日久恩信淳著忠誠可任智<lb/>
謀可恃以膠固之衆<hi>膠亦固也</hi>當解合之埶猶以烈風掃彼<lb/>
枯葉八也夫戰有三亡以亂攻理者亡以邪攻正者亡<lb/>
以逆攻順者亾今明公秉國平正討滅宦豎忠義克立<lb/>
以此三徳待彼三亾奉辭伐罪誰敢禦之九也東州鄭<lb/>
<pb n="KR2a0009_WYG_100-4a"/>
𤣥學該古今<hi>𤣥北海人故云東州</hi>北海邴原清髙直亮<hi>魏志原字根矩北海</hi>
<hi>朱虛人也與管寧俱以<graphic n="KR0757" url="https://raw.githubusercontent.com/kanripo/KR-Gaiji/master/images/KR0757.png" mimeType="image/png"/>尚稱</hi>皆儒生所仰羣士楷式彼諸將若詢其<lb/>
計畫足知彊弱且燕趙齊梁非不盛也終滅於秦吳楚<lb/>
七國非不衆也卒敗滎陽<hi>前書吴王濞楚王戊趙王遂淄川王賢濟南王辟光膠西</hi>
<hi>王印膠東王雄渠景帝三年反大將軍條侯周亞夫將兵破之滎陽</hi>况今徳政赫赫股肱<lb/>
惟良彼豈讚成其謀造亂長寇哉其不然十也若其所<lb/>
陳少有可採無事徴兵以驚天下使患役之民相聚為<lb/>
非棄徳恃衆自虧威重卓乃悦以公業為將軍使統諸<lb/>
<pb n="KR2a0009_WYG_100-4b"/>
軍討擊闗東或說卓曰鄭公業智畧過人而結謀外寇<lb/>
今資之士馬就其黨與竊為明公懼之卓乃收還其兵<lb/>
留拜議郎卓既遷都長安天下饑亂士大夫多不得其<lb/>
命而公業家有餘資日引賔客髙㑹倡樂所膽救者甚<lb/>
衆乃與何顒荀攸共謀殺卓事洩顒等被執公業脫身<lb/>
自武闗走東歸袁術術上以為揚州刺史未至官道卒<lb/>
年四十二<lb/>
　　孔融傳<lb/>
<pb n="KR2a0009_WYG_100-5a"/>
孔融字文舉魯國人孔子二十世孫也七世祖霸為元<lb/>
帝師位至侍中<hi>前漢霸字次儒元帝師觧見孔昱傳</hi>父伷太山都尉融幼<lb/>
有異才<hi>融家傳曰兄弟七人融第六幼有自然之性年四嵗時每與諸兄共食梨融輒引小者大人問</hi>
<hi>其故答曰我小兒法當取小者由是宗族竒之</hi>年十嵗隨父詣京師時河南尹<lb/>
李膺<hi>膺潁川襄城人融家傳曰聞漢中李公清節直亮意慕之遂造公門李固漢中人為太尉與此傳不</hi>
<hi>同也</hi>以簡重自居不妄接士賔客𠡠外自非當世名人及<lb/>
與通家皆不得白融欲觀其人故造膺門語門者曰我<lb/>
是李君通家子弟門者言之膺請融問曰髙明祖父甞<lb/>
<pb n="KR2a0009_WYG_100-5b"/>
與僕有恩舊乎融曰然先君孔子與君先人李老君同<lb/>
徳比義而相師友<hi>家語曰孔子謂南宫敬叔曰吾聞老𣆀博古而逹今通禮樂之源明道徳</hi>
<hi>之歸即吾之師也今將往矣遂至周問禮於老𣆀焉</hi>則融與君累世通家衆坐莫<lb/>
不歎息太中大夫陳煒後至<hi>煒音于匭反</hi>坐中以告煒煒曰<lb/>
夫人小而聰了大未必竒融應聲曰觀君所言將不早<lb/>
慧乎膺大笑曰髙明必為偉器年十三䘮父哀悴過毁<lb/>
扶而後起州里歸其孝性好學博渉多該覽山陽張儉<lb/>
為中常侍侯覽所怨覽為刋章下州郡以名捕儉<hi>刋削也謂</hi>
<pb n="KR2a0009_WYG_100-6a"/>
<hi>削去告人姓名○劉攽曰正文案覽何能刋章下州郡葢是詔字張儉傳中可見也</hi>儉與融兄襃<lb/>
有舊亡抵於襃不遇<hi>抵歸也融家傳襃字文禮也</hi>時融年十六儉少<lb/>
之而不告融見其有窘色<hi>窘迫也</hi>謂曰兄雖在外吾獨不<lb/>
能為君主邪因留舍之<hi>舍止也</hi>後事泄國相以下密就掩<lb/>
捕儉得脱走遂并收襃融送獄二人未知所坐融曰保<lb/>
納舍藏者融也當坐之襃曰彼来求我非弟之過請甘<lb/>
其罪吏問其母母曰家事任長妾當其辜一門爭死郡<lb/>
縣疑不能決乃上讞之<hi>前書音義曰讞請也音宜傑反</hi>詔書竟坐襃焉<lb/>
<pb n="KR2a0009_WYG_100-6b"/>
融由是顯名與平原陶邱洪陳留邉譲齊聲稱州郡禮<lb/>
命皆不就辟司徒楊賜府時隠覈官僚之貪濁者將加<lb/>
貶黜融多舉中官親族尚書畏迫内寵召掾屬詰責之<lb/>
融陳對罪惡言無阿撓<hi>撓曲也音乃孝反</hi>河南尹何進當遷為<lb/>
大將軍楊賜遣融奉謁賀進不時通融即奪謁還府投<lb/>
劾而去河南官屬恥之私遣劍客欲追殺融客有言於<lb/>
進曰孔文舉有重名<hi>融家傳曰客言於進曰孔文舉於時英雄特傑譬諸物類猶衆星之</hi>
<hi>有北辰百榖之有黍稷天下莫不屬目也</hi>將軍若造怨此人則四方之士引<lb/>
<pb n="KR2a0009_WYG_100-7a"/>
領而去矣不如因而禮之可以示廣於天下進然之既<lb/>
拜而辟融舉髙第為侍御史與中丞趙舍不同託病歸<lb/>
家後辟司空掾拜中軍候<hi>○劉攽曰案漢官無中軍候唯有北軍中候耳明字有脱</hi>
<hi>誤也</hi>在職三日遷虎賁中郎將㑹董卓廢立融每因對答<lb/>
輒有匡正之言以忤卓旨轉為議郎時黄巾寇數州而<lb/>
北海最為賊衝卓乃諷三府同舉融為北海相融到郡<lb/>
收合士民起兵講武馳檄飛翰引謀州郡賊張饒等羣<lb/>
軰二十萬衆從冀州還融逆擊為饒所敗乃收散兵保<lb/>
<pb n="KR2a0009_WYG_100-7b"/>
朱虛縣稍復鳩集吏民為黄巾所誤者男女四萬餘人<lb/>
更置城邑立學校表顯儒術薦舉賢良鄭𤣥彭璆邴原<lb/>
等<hi>璆音巨秋反又音求</hi>郡人甄子然臨孝存知名早卒融恨不及<lb/>
之乃命配食縣社其餘雖一介之善莫不加禮焉郡人<lb/>
無後及四方㳺士有死亡者皆為棺具而歛葬之時黄<lb/>
巾復来侵暴融乃出屯都昌<hi>都昌縣屬北海郡故城在今青州臨昫縣東北</hi>為<lb/>
賊管亥所圍融逼急乃遣東莱太史慈求救於平原相<lb/>
劉備<hi>吴志慈字子義東莱人也避事之遼東北海相孔融聞而竒之數遣人訊問其母并致餉遺時融為</hi>
<pb n="KR2a0009_WYG_100-8a"/>
<hi>管亥所圍慈從遼東還母謂之曰汝與孔北海未甞相見至汝行後贍恤殷勤過於故舊今為賊所圍汝宜赴</hi>
<hi>之慈單歩見融既而求救於劉備得兵以解圍焉</hi>備驚曰孔北海乃復知天下<lb/>
有劉備邪即遣兵三千救之賊乃散走時袁曹方盛而<lb/>
融無所協附左丞黄祖者稱有意謀勸融有所結納融<lb/>
知紹操終圖漢室不欲與同故怒而殺之融負其髙氣<lb/>
志在靖難而才踈意廣迄無成功<hi>迄竟也</hi>在郡六年劉備<lb/>
表領青州刺史建安元年為袁譚所攻自春至夏戰士<lb/>
所餘裁數百人流矢雨集戈矛内接融隠几讀書<hi>隠憑也莊</hi>
<pb n="KR2a0009_WYG_100-8b"/>
<hi>子曰南郭子綦隠几而坐</hi>談笑自若城夜䧟乃奔山東妻子為譚所<lb/>
虜及獻帝都許徴融為將作大匠遷少府每朝㑹訪對<lb/>
融輒引正定議公卿大夫皆𨽻名而已<hi>說文云𨽻附著</hi>初太傅<lb/>
馬日磾奉使山東及至淮南數有意於袁術術輕侮之<lb/>
遂奪取其節求去又不聽因欲逼為軍師日磾深自恨<lb/>
遂嘔血而斃<hi>三輔決錄曰日磾字翁叔馬融之族子少傳融業以才學進與楊彪盧植蔡邕等典</hi>
<hi>校中書歴位九卿遂登台輔厭帝春秋曰術從日磾借節觀之因奪不還條軍中十餘人使促辟之日磾謂術</hi>
<hi>曰卿先代諸公辟士云何而言促之謂公府掾可劫得乎從術求去而術不遣既以失節屈辱憂恚</hi>及䘮<lb/>
<pb n="KR2a0009_WYG_100-9a"/>
還朝廷議欲加禮融乃獨議曰日磾以上公之尊秉髦<lb/>
節之使銜命直指<hi>直指無屈撓也前書有錦衣直指</hi>寧輯東夏<hi>輯和也</hi>而<lb/>
曲媚姦臣為所牽率章表署用輒使首名<hi>所上章表及署補用皆以</hi>
<hi>日磾名為首也</hi>附下罔上<hi>前書曰附下/罔上者刑</hi>姦以事君<hi>左傳叔向曰姦以事君者</hi>
<hi>吾所能禦</hi>昔國佐當晉軍而不撓<hi>公羊傳曰鞌之戰齊師大敗齊侯使國佐如師郤克</hi>
<hi>曰與我紀侯之甗及魯衛之侵地使耕者東西其畆以蕭同叔子為質則吾舍子國佐曰與我紀侯之甗請諾</hi>
<hi>使反魯衛之侵請諾使耕者東西其畆是則土齊也蕭同叔子者齊君母也齊君母猶晉君之母也曰不可請</hi>
<hi>戰一戰而不勝請再戰再戰而不勝請三戰三戰而不勝則齊國盡子之有也何必蕭同叔子為質揖而去之</hi>
<pb n="KR2a0009_WYG_100-9b"/>
<hi>○劉攽曰注及魯衛之侵地使耕者東西其畆又云使反魯衛之侵請諾使耕者東西其畆案公羊本文及當</hi>
<hi>作反又但云東其畆多西字下文又多一使字却少一地字及多一西字</hi>宜僚臨白刃而正<lb/>
色<hi>楚白公勝欲為亂謂石乞曰王卿士皆以五百人當之則可乞曰不可得也曰市南有熊相宜僚者若得</hi>
<hi>之可以當五百人矣乃從白公而見之與言悦告之故辭承之以劍不動事見左傳</hi>王室大臣豈<lb/>
得以見脅為辭又袁術僣逆非一朝一夕日磾隨從周<lb/>
旋歴歳漢律與罪人交闗三日已上皆應知情春秋魯<lb/>
叔孫得臣卒以不發揚襄仲之罪貶不書日<hi>公羊傳曰叔孫得臣</hi>
<hi>卒何休注曰不日者知公子遂欲殺君而為人臣知賊而不言明當誅也公子遂即襄仲也</hi>鄭人討<lb/>
<pb n="KR2a0009_WYG_100-10a"/>
幽公之亂斵子家之棺<hi>左傳鄭子家卒鄭人討幽公之亂斵子家之棺而逐其族杜預</hi>
<hi>注曰斵薄其棺不使從卿禮為其殺君故也</hi>聖上哀矜舊臣未忍追案不宜<lb/>
加禮朝廷從之而論者多欲復肉刑融乃建議曰古者<lb/>
敦龎善否不别<hi>左傳楚申叔時曰人生敦龎杜預注龎厚大也</hi>吏端刑清<hi>端直也</hi>
政無過失百姓有罪皆自取之末世陵遲風化壊亂政<lb/>
撓其俗法害其人故曰上失其道民散久矣而欲䋲之<lb/>
以古刑投之以殘棄<hi>殘其支體而棄廢之</hi>非所謂與時消息者也<lb/>
<hi>易曰天地盈虛與時消息</hi>紂斮朝渉之脛天下謂為無道<hi>尚書曰紂斮朝涉之</hi>
<pb n="KR2a0009_WYG_100-10b"/>
<hi>脛孔安國注曰冬日見朝渉水者謂其脛耐寒斮而視之</hi>夫九牧之地千八百君<hi>前書</hi>
<hi>賈山曰昔者周葢千八百國以九州之人養千八百君也</hi>若各刖一人是下常有千<lb/>
八百紂也<hi>○劉攽曰案文少一天字</hi>求俗休和弗可得已且被刑之<lb/>
人慮不全生志在思死類多趨惡莫復歸正夙沙亂齊<lb/>
<hi>左傳曰靈公廢太子光立公子牙使髙厚傅牙夙沙衛為少傅崔杼逆光而立之是為莊公莊公以夙沙衛易</hi>
<hi>已衛奔髙唐以叛</hi>伊戾禍宋<hi>左傳楚客聘于晉過宋太子座知之請野享之公使往伊戾請從遣</hi>
<hi>之至則坎用牲加書徴之馳而告曰太子將為亂既與楚客盟矣公使視之則信有焉公囚太子太子縊死公</hi>
<hi>徐聞其無罪乃烹伊戾</hi>趙髙英布為世大患<hi>史記胡亥謂李斯曰髙故宫人也遂專信</hi>
<pb n="KR2a0009_WYG_100-11a"/>
<hi>任之後殺李斯刼殺胡亥卒亡秦也前書黥布坐法黥論輸驪山亡之江中為羣盜及屬項羽常為先鋒䧟陣</hi>
<hi>後歸漢為九江王謀反誅之</hi>不能止人遂為非也適足絶人還為善<lb/>
耳雖忠如鬻拳<hi>左傳初鬻拳彊諫楚子弗從臨之以兵懼而從之拳曰吾懼君以兵罪莫大焉</hi>
<hi>遂自刖楚人以為大閽君子曰鬻拳可謂爱君矣諫以自納於刑刑猶不忘納君於善</hi>信如卞和<lb/>
<hi>韓子曰楚人和氏得璞玉於楚山之中獻之武王武王使玉人相之曰石也王以和為謾已刖其左足及文王</hi>
<hi>即位和又奉其璞玉人又曰石也又刖其右足文王薨成王即位和乃抱其璞而哭於楚山之下三日三夜泣</hi>
<hi>盡而繼以血王使玉人攻璞而得寳焉荆王封和為陵陽侯和辭不就而去乃作怨歌琴操曰進寳得刑足離</hi>
<hi>分兮去封立信守休芸兮斷者不續豈不寃兮</hi>智如孫臏<hi>史記孫臏與龎涓學兵法涓事魏惠王為</hi>
<pb n="KR2a0009_WYG_100-11b"/>
<hi>將軍自以不能及臏隂使召臏斷其兩足而黥之臏後入齊威王問兵法以為師魏與趙攻韓齊使田忌將而</hi>
<hi>往龎涓聞去韓而歸臏謂田忌曰三晉之兵素悍勇而輕齊軍半至使齊軍入魏地為十萬竈明日為五萬竈</hi>
<hi>明日為二萬竈龎涓行三日大喜曰我固知齊卒怯入吾地三日士卒亡者過半矣乃棄其歩兵與其輕銳倍</hi>
<hi>日并行逐之孫子度其行暮當至馬陵馬陵道狭旁多險阻可伏兵乃斫大樹白而書之曰龎涓死於此木下</hi>
<hi>於是令齊軍曰善射者萬弩夹道而伏期日暮見火舉而俱發涓夜至斫木下見白書乃攅火燭之讀書未畢</hi>
<hi>齊軍萬弩俱發魏軍大亂相失龎涓自知智窮兵敗遂自剄曰遂成豎子之名矣○劉攽曰注軍半至案史記</hi>
<hi>彼文更有他語故末云軍半至今既節取不宜長此三字又令齊軍曰善射案文多一曰字</hi>寃如巷<lb/>
伯<hi>毛萇注詩云巷伯内小臣也掌王后之命於宫中故謂之巷伯伯被䜛將刑寺人孟子傷而作詩以刺幽</hi>
<pb n="KR2a0009_WYG_100-12a"/>
<hi>王也</hi>才如史遷<hi>李陵為匈奴敗馬遷明陵當必立功以報漢遂被下蠶室宫刑後乃著史記</hi>逹<lb/>
如子政<hi>劉向字子政宣帝時上言黄金可成上令典尚方鑄作事費甚多方不驗乃下吏當死上竒其</hi>
<hi>才得踰冬減論班固云向博物洽聞通逹古今</hi>一離刀鋸没世不齒<hi>國語中刑用刀鋸也</hi>
是太甲之思庸<hi>尚書太甲既立不明伊尹放諸桐三年復歸于亳思庸孔注曰念常道也</hi>穆<lb/>
公之霸秦<hi>秦穆使孟明白乙等伐鄭蹇叔諫不從晉襄公敗諸崤囚孟明等後歸之穆公曰孤之罪</hi>
<hi>也夫子何罪復使為政遂霸西戎事見左傳</hi>南雎之骨立衛武之初筵<hi>韓詩曰賓</hi>
<hi>之初筵衛武公飲酒悔過也言賓客初就筵之時賔主秩秩然俱謹敬也賓既醉止載號載呶不知其為悪也</hi>
陳湯之都賴<hi>前書湯字子公遷西域副校尉矯制發諸國兵斬郅支單于於都賴水上</hi>魏尚<lb/>
<pb n="KR2a0009_WYG_100-12b"/>
之守邉<hi>文帝時尚為靈中守坐上首虜差六級下吏削爵趙人馮唐為郎為言文帝赦尚復為雲中守</hi>
<hi>也</hi>無所復施也漢開改惡之路凡為此也故明徳之君<lb/>
逺度深惟棄短就長不茍革其政者也朝廷善之卒不<lb/>
改焉是時荆州牧劉表不供職貢多行僣偽遂乃郊祀<lb/>
天地擬斥乗輿<hi>斥指也</hi>詔書班下其事融上疏曰竊聞領<lb/>
荆州牧劉表桀逆放恣所為不軌至乃郊祭天地擬儀<lb/>
社稷雖昏僣惡極罪不容誅至於國體宜且諱之<hi>體謂國家</hi>
<hi>之大體也</hi>何者萬乗至重天王至尊身為聖躬國為神器<hi>老子</hi>
<pb n="KR2a0009_WYG_100-13a"/>
<hi>曰天下神器不可為也</hi>陛級縣逺祿位限絶<hi>賈誼曰人主之尊譬如堂羣臣如陛衆庶</hi>
<hi>如地故陛乃九級上廉逺地則髙堂也</hi>猶天之不可階日月之不可踰也<lb/>
<hi>論語曰夫子之不可及也猶天之不可階而升也又曰仲尼如日月無得而踰焉</hi>每有一豎臣<lb/>
輒去圖之若形之四方非所以杜塞邪萌<hi>形見也</hi>愚謂雖<lb/>
有重戾必宜隐忍賈誼所謂擲䑕忌器盖謂此也<hi>前書賈誼</hi>
<hi>曰里諺云欲投䑕而忌器此善諭也鼠近於器尚惮不投恐傷其器况乎貴臣之近主乎</hi>是以齊兵<lb/>
次楚唯責包茅<hi>左傳齊桓伐楚責以包茅不入王祭不供無以縮酒杜預注曰包裹束也茅菁</hi>
<hi>茅也束茅而灌之以酒為縮酒也</hi>王師敗績不書晉人<hi>公羊傳成公元年秋王師敗績</hi>
<pb n="KR2a0009_WYG_100-13b"/>
<hi>于眢戎孰敗之葢晉敗之曷為不言晉敗之王者無敵莫敢當也</hi>前以露袁術之罪今<lb/>
復下劉表之事是使跛牂欲闚髙岸天險可得而登也<lb/>
<hi>史記李斯曰故城髙五丈而樓季不輕犯也太山之髙百仞而跛牂牧其上矣樓季而難五丈之限豈跛牂而</hi>
<hi>易百仞之髙哉峭漸之勢異也爾雅曰羊牝曰牂易曰天險不可升地險山川丘陵也</hi>案表䟦扈<lb/>
擅誅列侯遏絶詔命斷盜貢篚<hi>鄭𤣥注儀禮曰篚竹器如筐也書曰厥篚𤣥纁</hi>
<hi>璣組</hi>招呼元惡以自營衛專為羣逆主萃淵藪<hi>書曰今商王受亡道</hi>
<hi>為天下逋逃主萃淵藪孔注曰天下罪人逃亡者而紂為魁主窟聚泉府藪澤也</hi>郜鼎在廟章<lb/>
孰甚焉<hi>左傳取郜大鼎于宋戊申納于太廟臧哀伯諫曰君人者昭徳塞違以臨照百官百官於是乎</hi>
<pb n="KR2a0009_WYG_100-14a"/>
<hi>戒懼郜鼎在廟彰孰甚焉郜鼎郜國所作也</hi>桑落瓦觧其埶可見<hi>詩曰桑之落矣其黄</hi>
<hi>而隕</hi>臣愚以為宜隐郊祀之事以崇國防五年南陽王馮東<lb/>
海王祗薨<hi>並獻帝子</hi>帝傷其早殁欲為修四時之祭以訪於<lb/>
融融對曰聖恩敦睦感時増思悼二王之靈發哀愍之<lb/>
詔稽度前典以正禮制竊觀故事前梁懐王臨江愍王<lb/>
齊哀王臨淮懐王並薨無後同産昆弟即景武昭明四<lb/>
帝是也<hi>梁懐王相景帝弟也立十年薨臨江愍王榮武帝兄也為皇太子四嵗廢為王坐侵廟壖地自</hi>
<hi>殺齊懐王閎武帝子昭帝異母兄立八年薨臣賢案齊哀王悼恵王之子髙帝之孫非昭帝兄弟當為懐王作</hi>
<pb n="KR2a0009_WYG_100-14b"/>
<hi>哀者誤也臨淮公衡明帝弟建武十五年立未及進爵為王而薨融家傳及本傳皆作公此為王者亦誤也</hi>
未聞前朝修立祭祀若臨時所施則不列傳紀臣愚以<lb/>
為諸在沖齓聖慈哀悼禮同成人加以號謚者宜稱上<lb/>
恩<hi>稱音尺證反</hi>祭祀禮畢而後絶之至於一嵗之限不合禮<lb/>
意又違先帝已然之法所未敢處<hi>處猶安也</hi>初曹操攻屠鄴<lb/>
城袁氏婦子多見侵畧而操子丕私納袁熙妻甄氏<hi>袁紹</hi>
<hi>傳熙紹之中子也甄氏中山無極人漢太保甄邯後也父逸上蔡令魏畧曰熙出在幽州甄氏侍姑及鄴城破</hi>
<hi>文帝入紹舍后怖伏姑膝上帝令舉頭就視見其顔色非凡太祖聞其意為迎取之</hi>融乃與操書<lb/>
<pb n="KR2a0009_WYG_100-15a"/>
稱武王伐紂以妲己賜周公<hi>妲音丁末反又音旦紂之妃有蘇氏女也紂用其言</hi>
<hi>毒虐衆庶武王剋殷斬妲己頭縣之於小白旗以為紂之亡由此女也出列女傳</hi>操不悟後問<lb/>
出何經典對曰以今度之想當然耳後操討烏桓<hi>建安十三</hi>
<hi>年也</hi>又嘲之曰大將軍逺征蕭條海外昔肅慎氏不貢楛<lb/>
矢<hi>國語曰昔武王剋商通于九夷百蠻於是肅慎氏貢楛矢石砮其長尺有咫肅慎國記曰肅慎氏其地在</hi>
<hi>夫餘國北東濱大海魏畧曰挹婁一名肅慎氏說文曰楛木也今遼左有楛木狀如荆葉如榆也</hi>丁零<lb/>
盜蘇武牛羊可并案也<hi>山海經曰北海之内有丁零之國前書蘇武使匈奴單于徙北</hi>
<hi>海上丁零盜蘇武牛羊武遂窮戹也</hi>時年飢兵興操表制酒禁融頻書爭<lb/>
<pb n="KR2a0009_WYG_100-15b"/>
之多侮慢之辭<hi>融集與操書云酒之為徳久矣古先哲王類帝禋宗和神定人以濟萬國非酒</hi>
<hi>莫以也故天垂酒星之耀地列酒泉之郡人著㫖酒之徳堯不千鍾無以建太平孔非百觚無以堪上聖樊噲</hi>
<hi>解戹鴻門非豕肩鍾酒無以奮其怒趙之厮養東迎其王非引巵酒無以激其氣髙祖非醉斬白蛇無以暢其</hi>
<hi>靈景帝非醉幸唐姬無以開中興袁盎非醇醪之力無以脫其命定國不酣飲一斛無以決其法故酈生以髙</hi>
<hi>陽酒徒著功於漢屈原不餔糟歠醨取困於楚由是觀之酒何負於政哉又書曰昨承訓答陳二代之禍及衆</hi>
<hi>人之敗以酒亡者實如来誨雖然徐偃王行仁義而亡今令不絶仁義燕噲以讓失社稷今令不禁謙退魯因</hi>
<hi>儒而損今令不棄文學夏商亦以婦人失天下今令不斷婚姻而將酒獨急者疑但惜糓耳非以亡王為戒也</hi>
既見操雄詐漸著數不能堪故發辭偏宕多致乖忤<hi>偏邪</hi>
<pb n="KR2a0009_WYG_100-16a"/>
<hi>跌宕不拘正理</hi>又甞奏宜凖古王畿之制千里寰内不以封建<lb/>
諸侯<hi>周禮方千里曰國畿其外五百里侯畿鄭𤣥注畿限也</hi>操疑其所論建漸廣<lb/>
益憚之然以融名重天下外相容忍而潜忌正議慮鯁<lb/>
大業山陽郗慮<hi>續漢書慮字鴻豫山陽髙平人少受學於鄭𤣥虞浦江表傳曰獻帝甞時見慮</hi>
<hi>及少府孔融問融曰鴻豫何所優長融曰可與適道未可與權慮舉笏曰融昔宰北海政散人流其權安在遂</hi>
<hi>與融互相長短以至不穆曹操以書和解之慮從光祿勲遷御史大夫○劉攽曰注獻帝嘗時見慮案文時當</hi>
<hi>作特</hi>承望風旨以㣲法奏免融官因顯明讎怨操故書激<lb/>
厲融曰葢聞唐虞之朝有克讓之臣<hi>尚書曰舜以伯禹為司空禹讓稷契</hi>
<pb n="KR2a0009_WYG_100-16b"/>
<hi>暨臯陶以益為朕虞益讓于朱虎熊羆以伯夷為秩宗伯夷讓于夔龍</hi>故麟鳳来而頌聲<lb/>
作也<hi>史記曰於是禹興九韶之樂致異物鳳皇来儀</hi>後世徳薄猶有殺身為君<lb/>
<hi>若齊孟陽代君居牀以待賊西漢紀信乗黄屋誑楚之類也</hi>破家為國<hi>若要離焚妻子以徇吴李</hi>
<hi>通誅宗族以從漢之類也</hi>及至其敝睚眦之怨必讎一餐之惠必報<lb/>
<hi>史記范雎一餐之徳必償睚眦之怨必報</hi>故鼂錯念國遘禍於袁盎<hi>景帝時錯為御</hi>
<hi>史大夫以諸侯國大請削其土吴楚七國反以誅錯為名袁盎素與錯不相善盎乃進說請斬錯以謝七國景</hi>
<hi>帝遂斬錯也</hi>屈原悼楚受譛於椒蘭<hi>屈平楚懐王時為三閭大夫秦昭王使張儀譎</hi>
<hi>詐懐王令絶齊交又誘請㑹武闗平諫王不聽其言卒客死於秦懐王子子椒子蘭䜛之於襄王而放逐之見</hi>
<pb n="KR2a0009_WYG_100-17a"/>
<hi>史記</hi>彭寵傾亂起自朱浮<hi>朱浮與寵不相能數譛之光武寵遂反</hi>鄧禹威損<lb/>
失於宗馮<hi>鄧禹征赤眉令宗欽馮愔守栒邑二人爭權相攻遂殺欽因反擊禹今流俗本宗誤作宋</hi>
<hi>也</hi>由此言之喜怒怨愛禍福所因可不慎與<hi>音余</hi>昔廉藺<lb/>
小國之臣猶能相下<hi>趙惠文王與秦昭王㑹黽池歸拜藺相如為上卿位在亷頗右頗曰</hi>
<hi>吾不忍為之下必辱之相如每朝常避之頗聞之肉袒負荆謝之相與為刎頸之交事見史記</hi>寇賈倉<lb/>
卒武夫屈節崇好光武不問升伯之怨齊侯不疑射鉤<lb/>
之虜<hi>公子紏與桓公争立管仲射桓公中鈎後桓公即位以管仲為相也</hi>夫立大操者豈<lb/>
累細故哉往聞二君有執法之平以為小介<hi>介猶蔕芥也公法雖</hi>
<pb n="KR2a0009_WYG_100-17b"/>
<hi>平私情為蔕芥者也</hi>當收舊好而怨毒漸積志相危害聞之憮然<lb/>
中夜而起<hi>憮音舞憮失意貌也</hi>昔國家東遷文舉盛歎鴻豫名實<lb/>
相副綜逹經學出於鄭𤣥又明司馬法<hi>史記齊威王使大夫追論古者</hi>
<hi>司馬法其法論田及兵之法也</hi>鴻豫亦稱文舉竒逸博聞誠怪今者與<lb/>
始相違孤與文舉既非舊好又於鴻豫亦無恩紀然願<lb/>
人之相羙不樂人之相傷是以區區思協歡好又知二<lb/>
君羣小所搆孤為人臣進不能風化海内退不能建徳<lb/>
和人然撫養戰士殺身為國破浮華交㑹之徒計有餘<lb/>
<pb n="KR2a0009_WYG_100-18a"/>
矣融報曰猥惠書教<hi>猥曲也</hi>告所不逮融與鴻豫州里比<lb/>
鄰<hi>山陽與魯郡相鄰比</hi>知之最早雖甞陳其功羙欲以厚於見私<lb/>
信於為國不求其覆過掩惡有罪望不坐也前者黜退<lb/>
懽欣受之昔趙宣子朝登韓厥夕被其戮喜而求賀<hi>宣子</hi>
<hi>趙盾謚也國語曰宣子言韓厥於靈公以為司馬河曲之役趙宣子使人以其乗車干行韓厥執而戮之衆咸</hi>
<hi>曰韓厥必不沒矣其主朝升之而暮戮其車其誰安之宣子召而禮之謂諸大夫曰二三子可以賀我矣吾舉</hi>
<hi>厥也中吾乃今知免於罪矣</hi>况無彼人之功而敢枉當官之平哉忠<lb/>
非三閭<hi>即屈原也掌王族三姓曰昭屈景故曰三閭</hi>智非鼂錯竊位為過免<lb/>
<pb n="KR2a0009_WYG_100-18b"/>
罪為幸乃使餘論逺聞所以慙懼也朱彭寇賈為世壯<lb/>
士愛惡相攻能為國憂至於輕弱薄劣猶昆蟲之相囓<lb/>
適足還害其身<hi>夏小正云昆衆也孫卿子曰昆蟲亦有知</hi>誠無所至也晉侯<lb/>
嘉其臣所爭者大而師曠以為不如心競<hi>左傳秦伯之弟鍼如晉脩</hi>
<hi>成叔向命召行人子員行人子朱曰朱也當御三云叔向不應子朱怒曰班爵同何以黜朱於朝撫劍從之叔</hi>
<hi>向曰秦晉不和乆矣今日之事幸而集晉國頼之不集三軍暴骨子員道二國之言無私子常易之姦以事君</hi>
<hi>者吾所能禦也拂衣從之人救之平公曰晉其庶乎吾臣之所争者大師曠曰公室懼卑臣不心競而力争也</hi>
性既遲緩與人無傷雖出胯下之負<hi>韓信貧賤淮隂少年侮之令信出胯</hi>
<pb n="KR2a0009_WYG_100-19a"/>
<hi>下</hi>榆次之辱<hi>史記荆軻甞㳺榆次與葢聶論劍葢聶怒而目之荆軻出去</hi>不知貶毁<lb/>
之扵已猶蚊虻之過也<hi>蚊音文虻音䖟蚊虻之暫過未以為害</hi>子産謂人<lb/>
心不相似<hi>左傳曰子産謂子皮曰人心不同其如面焉吾豈敢謂子面如吾面乎</hi>或矜埶<lb/>
者欲以取勝為榮不念宋人待四海之客大鑪不欲令<lb/>
酒酸也<hi>鑪累土為之以居酒瓮四邉隆起一面髙如鍜鑪故名鑪字或作壚韓子曰宋人有沽酒者斗</hi>
<hi>槩甚平遇客甚謹為酒甚羙而酒不售酒酸者怪其故問所知閭長者楊倩二人曰汝狗猛耶曰狗猛何故不</hi>
<hi>售曰人畏焉令孺子懐錢挈壼往沽狗逆齕之酒所以酸而不售</hi>至於屈糓巨瓠堅而<lb/>
無竅當以無用罪之耳<hi>韓子曰齊有居士田仲宋人屈糓往見之曰糓聞先生之義不</hi>
<pb n="KR2a0009_WYG_100-19b"/>
<hi>待仰人而食今糓有樹瓠之法堅如石厚而無竅願獻先生田仲曰夫子徒謂我也凡貴於樹瓠者為可以盛</hi>
<hi>也今厚而無竅則不可以盛物而任堅如石則不可以割而斟吾無以此瓠為也將棄之今仲不待仰人而食</hi>
<hi>亦無益人國亦堅瓠之類</hi>它者奉尊嚴教不敢失墜郗為故吏融所<lb/>
推進趙衰之拔郤縠<hi>左傳晉文公謀元帥趙衰曰郤縠可乃使郤縠將中軍</hi>不輕<lb/>
公叔之升臣也<hi>公叔文子衛大夫其家臣名僎行與文子同升之於公與之並為大夫僎音士</hi>
<hi>眷反見論語</hi>知同其愛訓誨發中<hi>言曹公與己同愛郗慮故發於中心而訓誨</hi>雖<lb/>
懿伯之忌猶不得念<hi>禮記檀弓曰滕成公之䘮使子叔敬叔弔子服惠伯為介及郊為懿</hi>
<hi>伯之忌不入惠伯曰政也不可以叔父之私不將公事遂入鄭𤣥注曰懿伯惠伯之叔父也忌怨也</hi>况恃<lb/>
<pb n="KR2a0009_WYG_100-20a"/>
舊交而欲自外於賢吏哉<hi>賢吏謂慮也</hi>輒布腹心脩好如初<lb/>
苦言至意終身誦之嵗餘復拜太中大夫性寛容少忌<lb/>
好士喜誘益後進及退閑職<hi>太中大夫職在言議故云閑職</hi>賓客日盈<lb/>
其門常歎曰坐上客常滿尊中酒不空吾無憂矣與蔡<lb/>
邕素善邕卒後有虎賁士貎類於邕<hi>漢官典職儀曰虎賁中郎將主武賁</hi>
<hi>千五百人</hi>融每酒酣引與同坐曰雖無老成人且有典刑<hi>詩大</hi>
<hi>雅曰雖無老成人尚有典刑也</hi>融聞人之善若出諸已言有可採必演<lb/>
而成之面告其短而退稱所長薦達賢士多所奬進知<lb/>
<pb n="KR2a0009_WYG_100-20b"/>
而未言以為己過故海内英俊皆信服之曹操既積嫌<lb/>
忌而郗慮復搆成其罪遂令丞相軍謀祭酒路粹<hi>典畧曰粹</hi>
<hi>字文蔚陳留人少學於蔡邕建安初以髙第擢拜尚書郎後為軍謀祭酒與陳琳阮瑀等典記室融誅之後人</hi>
<hi>覩粹所作無不嘉其才而忌其筆也</hi>枉狀奏融曰少府孔融昔在北海見<lb/>
王室不静而招合徒衆欲規不軌云我大聖之後而見<lb/>
滅於宋<hi>史記曰魯大夫孟釐子曰孔丘聖人之後滅於宋服䖍注曰聖人謂商湯也孔子六代祖孔父</hi>
<hi>嘉為宋華督所殺其子奔魯也</hi>有天下者何必卯金刀及與孫權使語<lb/>
謗訕朝廷<hi>訕音所諫反訕謂謗毁也蒼頡篇曰訕非也</hi>又融為九列不遵朝<lb/>
<pb n="KR2a0009_WYG_100-21a"/>
議秃巾㣲行<hi>謂不加幘</hi>唐突宮掖又前與白衣襧衡跌蕩放<lb/>
言<hi>跌蕩無儀檢也放縱也</hi>云父之於子當有何親論其本意實為<lb/>
情欲發耳子之於母亦復奚為譬如寄物瓶中<hi>說文曰瓶缶也</hi>
<hi>字書曰瓶似缶而髙</hi>出則離矣既而與衡更相賛揚衡謂融曰仲<lb/>
尼不死融答曰顔囬復生大逆不道宜極重誅書奏下<lb/>
獄棄市時年五十六妻子皆被誅初女年七歳男年九<lb/>
歳以其幼弱得全寄它舍二子方奕棊融被收而不動<lb/>
左右曰父執而不起何也答曰安有巢毁而卵不破乎<lb/>
<pb n="KR2a0009_WYG_100-21b"/>
主人有遺肉汁男渇而飲之女曰今日之禍豈得久活<lb/>
何頼知肉味乎兄號泣而止或言於曹操遂盡殺之及<lb/>
收至謂兄曰若死者有知得見父母豈非至願乃延頸<lb/>
就刑顔色不變莫不傷之初京兆人脂習元升與融相<lb/>
善每戒融剛直<hi>魏畧曰曹操為司空威徳日盛融故以舊意書䟽倨傲習常賁融令改節融不</hi>
<hi>從之</hi>及被害許下莫敢收者習往撫尸曰文舉舍我死吾<lb/>
何用生為操聞大怒將收習殺之後得赦出魏文帝深<lb/>
好融文辭歎曰楊班儔也募天下有上融文章者輒賞<lb/>
<pb n="KR2a0009_WYG_100-22a"/>
以金帛所著詩頌碑文論議六言䇿文表檄教令書記<lb/>
凡二十五篇文帝以習有欒布之節加中散大夫<hi>前書曰欒</hi>
<hi>布梁人也為梁王彭越大夫使於齊未反漢誅越梟首雒陽下布還奏事越頭下祠而哭之</hi>
論曰昔諫大夫鄭昌有言山有猛獸者藜藿為之不採<lb/>
<hi>宣帝時司𨽻校尉葢寛饒以直言得罪鄭昌愍傷寛饒忠直憂國以言事不當意而為文吏所詆挫故上書訟</hi>
<hi>之</hi>是以孔父正色不容弑虐之謀<hi>公羊傳曰孔父正色而立于朝則人莫敢</hi>
<hi>過而致難於其君者孔父可謂義形於色矣</hi>平仲立朝有紓盜齊之望<hi>紓音舒解</hi>
<hi>也緩也盜齊謂田常也莊子曰田成子一旦弑齊君而盜其國左傳齊景公坐於路寢公歎曰羙哉室其誰有</hi>
<pb n="KR2a0009_WYG_100-22b"/>
<hi>此乎晏子對曰如君之言其陳氏乎公曰是可若何對曰唯禮可以已之</hi>若夫文舉之髙志<lb/>
直情其足以動義槩而忤雄心<hi>忤逆也</hi>故使移鼎之迹事<lb/>
隔於人存<hi>移鼎謂遷漢之鼎也人存謂曹<graphic n="KR0757" url="https://raw.githubusercontent.com/kanripo/KR-Gaiji/master/images/KR0757.png" mimeType="image/png"/>身在不得簒位也左傳曰桀有昏徳鼎遷于商商紂暴</hi>
<hi>虐鼎遷于周</hi>代終之規啓機於身後也<hi>代終謂代漢祚之終也身後謂曹丕受禪</hi>
<hi>也</hi>夫嚴氣正性覆折而已豈有員园委屈可以每其生<lb/>
哉<hi>园即刓字音五丸反前書音義曰刓謂刓團無稜角也每貪也言寧正直以傾覆摧折不能委曲以貪生</hi>
<hi>也賈誼曰品庶每生</hi>懔懔焉皜皜焉其與琨玉秋霜比質可也<hi>懔懍</hi>
<hi>言勁烈如秋霜也皜皜言堅貞如白玉也皜音古老反</hi>
<pb n="KR2a0009_WYG_100-23a"/>
　　荀彧傳<lb/>
荀彧字文若<hi>袁宏漢紀彧作郁</hi>潁川潁隂人朗陵令淑之孫也<lb/>
<hi>朗陵縣屬汝南郡故城在今豫州朗山縣西南</hi>父緄為濟南相<hi>緄音古本反</hi>緄畏憚<lb/>
宦官乃為彧娶中常侍唐衡女<hi>典畧曰衡欲以女妻汝南傅公明公明不取轉</hi>
<hi>以妻彧</hi>彧以少有才名故得免於譏議南陽何顒名知人<lb/>
見彧而異之曰王佐才也中平六年舉孝廉再遷亢父<lb/>
令<hi>亢父縣屬梁國故城在今兗州任城縣南亢音剛父音甫</hi>董卓之亂棄官歸郷里<lb/>
同郡韓融時將宗親千餘家避亂密西山中<hi>密縣西山也</hi>彧<lb/>
<pb n="KR2a0009_WYG_100-23b"/>
謂父老曰潁川四戰之地也<hi>四面通也</hi>天下有變常為兵衝<lb/>
密雖小固不足以扞大難宜亟避之<hi>亟音紀力反</hi>郷人多懐<lb/>
土不能去㑹冀州牧同郡韓馥遣騎迎之彧乃獨將宗<lb/>
族從馥留者後多為董卓將李傕所殺畧焉彧比至冀<lb/>
州而袁紹已奪馥位紹待彧以上賓之禮彧明有意數<lb/>
<hi>數計數也○劉攽曰案文但云明有意數不成文史筆不如此葢有一聰字</hi>見漢室崩亂毎<lb/>
懐匡佐之義時曹操在東郡彧聞操有雄畧而度紹終<lb/>
不能定大業初平二年乃去紹從操操與語大恱曰吾<lb/>
<pb n="KR2a0009_WYG_100-24a"/>
子房也<hi>比之張良</hi>以為奮武司馬時年二十九明年又為操<lb/>
鎮東司馬興平元年操東擊陶謙使彧守甄城<hi>縣名屬齊東郡</hi>
<hi>今濮州縣也甄今作鄄音絹</hi>任以留事㑹張邈陳宫以兗州反操<hi>典畧</hi>
<hi>宫字公臺東郡人剛直烈壯少與海内知名之士皆相連結也</hi>而潜迎呂布布既至諸<lb/>
城悉應之邈乃使人譎彧<hi>譎詐也</hi>曰呂將軍来助曹使君<lb/>
擊陶謙宜亟供軍實彧知邈有變即勒兵設備故邈計<lb/>
不行豫州刺史郭貢率兵數萬来到城下求見彧彧將<lb/>
往東郡太守夏侯惇等止之<hi>魏志曰惇字元譲沛國人</hi>曰何知貢不<lb/>
<pb n="KR2a0009_WYG_100-24b"/>
與呂布同謀而輕欲見之今君為一州之鎮往必危也<lb/>
彧曰貢與邈等分非素結今来速者計未必定及其猶<lb/>
豫宜時說之縱不為用可使中立<hi>不令其有去就也</hi>若先懐疑<lb/>
嫌彼將怒而成謀不如往也貢既見彧無懼意知城不<lb/>
可攻遂引而去彧乃使程昱說范東阿<hi>魏志昱字仲徳東郡東阿人范</hi>
<hi>縣屬東郡今濮陽縣也東阿縣屬東郡今濟州縣也</hi>使固其守卒全三城以待操<lb/>
焉<hi>三城謂甄范東阿也</hi>二年陶謙死操欲遂取徐州還定呂布彧<lb/>
諫曰昔髙祖保闗中<hi>髙祖拒項羽常留蕭何守關中</hi>光武據河内皆深<lb/>
<pb n="KR2a0009_WYG_100-25a"/>
根固本以制天下進可以勝敵退足以堅守故雖有困<lb/>
敗而終濟大業將軍本以兖州首事故能平定山東<hi>曹操</hi>
<hi>初從東郡守鮑信等迎領兖州牧遂進兵破黄巾等故能平定山東也○劉攽曰注東郡守案文少一太字</hi>
此實天下之要地而將軍之闗河也若不先定之根本<lb/>
將何寄乎宜急分討陳宫使虜不得西顧乗其間而收<lb/>
熟麥約食稸糓以資一舉則呂布不足破也今舍之而<lb/>
東未見其便多留兵則力不勝敵少留兵則後不足固<lb/>
布乗虛寇暴震動人心縱數城或全其餘非復已有則<lb/>
<pb n="KR2a0009_WYG_100-25b"/>
將軍尚安歸乎且前討徐州威罸實行其子弟念父兄<lb/>
之恥必人自為守就能破之尚不可保彼若懼而相結<lb/>
共為表裏堅壁清野以待將軍將軍攻之不拔掠之無<lb/>
獲不出一旬則十萬之衆未戰而自困矣夫事固有棄<lb/>
彼取此以權一時之埶願將軍慮焉操於是大收熟麥<lb/>
復與布戰布敗走因分定諸縣兖州遂平建安元年獻<lb/>
帝自河東還洛陽操議欲奉迎車駕徙都於許衆多以<lb/>
山東未定韓暹楊奉負功恣雎<hi>恣雎肆怒貌雎音火季反又火佳反史記盜跖</hi>
<pb n="KR2a0009_WYG_100-26a"/>
<hi>日殺不辜暴戾恣雎</hi>未可卒制彧乃勸操曰昔晉文公納周襄王<lb/>
而諸侯景從<hi>左傳卜偃言於晉侯曰求諸侯莫如勤王諸侯信之且大義也晉侯以左師逆王王</hi>
<hi>入於王城取太叔於温殺之於隰城遂定覇業天下服從也</hi>漢髙祖為義帝縞素而<lb/>
天下歸心<hi>項羽殺義帝於郴髙祖為義帝發䘮髙祖大哭發使告諸侯曰天下共立義帝北面事之</hi>
<hi>今項羽放殺義帝大逆無道寡人親為發䘮兵皆縞素</hi>自天子䝉塵<hi>蒙冐也左傳臧文仲曰天</hi>
<hi>子䝉塵於外敢不奔問官守</hi>將軍首唱義兵徒以山東擾亂未遑逺<lb/>
赴雖禦難於外乃心無不在王室<hi>尚書曰雖爾身在外乃心無不在王室乃</hi>
<hi>汝也</hi>今鑾駕旋軫<hi>鄭𤣥注周禮曰軫輿後横木也</hi>東京榛蕪義士有存本<lb/>
<pb n="KR2a0009_WYG_100-26b"/>
之思兆人懐感舊之哀誠因此時奉主上以從人望大<lb/>
順也秉至公以服天下大略也扶𢎞義以致英雄大徳<lb/>
也四方雖有逆節其何能為韓暹楊奉安足恤哉若不<lb/>
時定使豪桀生心後雖為慮亦無及矣操從之及帝都<lb/>
許以彧為侍中守尚書令操每征伐在外其軍國之事<lb/>
皆與彧籌焉彧又進操計謀之士從子攸<hi>魏志荀攸字公達太祖素</hi>
<hi>聞攸名與語大恱謂彧曰公逹非常人吾得與計事天下當何憂哉</hi>及鍾繇郭嘉<hi>魏志嘉字奉孝</hi>
<hi>潁川人也戲志才籌畫士也太祖甚器之早卒大祖與彧書曰自志才亡後莫可與計事者汝潁固多竒士誰</hi>
<pb n="KR2a0009_WYG_100-27a"/>
<hi>可以繼之彧薦嘉召見論天下事太祖曰使孤成大業者必此人也</hi>陳羣杜襲<hi>襲字子緒潁川人荀</hi>
<hi>彧薦襲太祖以為亟相軍謀祭酒魏國建為侍中</hi>司馬懿戲志才等<hi>懿字仲逹即晉宣帝</hi>
皆稱其舉唯嚴象為揚州<hi>三輔決錄曰象字文則京兆人少聰博有膽智為揚州刺</hi>
<hi>史後為孫䇿廬江太守李術所殺</hi>韋康為涼州後並負敗焉<hi>康字元將京兆人父</hi>
<hi>端從凉州牧徵為太僕康代為涼州刺史時人榮之後為馬超所圍堅守歴時救軍不至遂為超所殺</hi>袁<lb/>
紹既兼河朔之地有驕氣而操敗於張繡<hi>魏志張繡在南陽降既而</hi>
<hi>悔之而復反操與戰軍敗為流矢所中</hi>紹與操書甚倨<hi>陳琳為紹作檄書曰操祖父騰饕餮</hi>
<hi>放横父嵩乞匄攜養操贅閹遺醜並倨慢之詞也</hi>操大怒欲先攻之而患力不<lb/>
<pb n="KR2a0009_WYG_100-27b"/>
敵以謀於彧彧量紹雖强終為操所制乃說先取呂布<lb/>
然後圖紹操從之三年遂擒呂布定徐州五年袁紹率<lb/>
大衆以攻許操與相距紹甲兵甚盛議者咸懐惶懼少<lb/>
府孔融謂彧曰袁紹地廣軍彊田豊許攸智計之士為<lb/>
其謀<hi>先賢行狀豊字元皓鉅鹿人天姿壊傑權略多竒許攸字子逺</hi>審配逄紀盡忠之<lb/>
臣任其事<hi>配字正南魏郡人忠烈慷慨有不可犯之色紹領冀州委配腹心之任英雄記曰紀字元</hi>
<hi>圖初紹去董卓與許攸及紀俱詣冀州紹以紀聰逹有計䇿甚信之</hi>顔良文醜勇冠三軍<lb/>
綂其兵殆難克乎彧曰紹兵雖多而法不整田豐剛而<lb/>
<pb n="KR2a0009_WYG_100-28a"/>
犯上許攸貪而不正審配專而無謀逄紀果而自用顔<lb/>
良文醜匹夫之勇可一戰而擒也後皆如彧之籌事在<lb/>
袁紹傳操保官度<hi>官度即古之鴻溝也於滎陽下引河東南流其所保處在今鄭州中牟縣</hi>
<hi>北官度口是也</hi>與紹連戰雖勝而兵糧方盡書與彧議欲還許<lb/>
以致紹師<hi>致猶至也兵法曰善戰者致人不致於人</hi>彧報曰今糓食雖少未<lb/>
若楚漢在滎陽成臯間也是時劉項莫肯先退者以為<lb/>
先退則埶屈也<hi>髙祖與項羽於滎陽成臯間久相持不決後羽請鴻溝以西為漢而退髙祖遂</hi>
<hi>乗羽敗之垓下追殺之</hi>公以十分居一之衆<hi>言與紹衆寡相懸也</hi>畫地而守<lb/>
<pb n="KR2a0009_WYG_100-28b"/>
之<hi>言畫地作限隔也鄒陽曰畫地而不敢犯</hi>搤其喉而不得進已半年矣<hi>搤音</hi>
<hi>厄搤謂捉持之也</hi>情見埶竭必將有變此用竒之時不可失也<lb/>
操從之乃堅壁持之遂以竒兵破紹紹退走封彧萬嵗<lb/>
亭侯邑一千戸六年操以紹新破未能為患但欲留兵<lb/>
衛之自欲南征劉表以計問彧彧對曰紹既新敗衆懼<lb/>
人擾今不因而定之而欲逺兵江漢若紹收離紏散<hi>紏合</hi>
<hi>也</hi>乗虛以出則公之事去矣操乃止九年操拔鄴自領<lb/>
冀州牧有說操宜復置九州者以為冀部所綂既廣則<lb/>
<pb n="KR2a0009_WYG_100-29a"/>
天下易服操將從之彧言曰今若依古制是為冀州所<lb/>
綂悉有河東馮翊扶風西河幽并之地也公前屠鄴城<lb/>
海内震駭各懼不得保其土宇守其兵衆今若一處被<lb/>
侵必謂以次見奪人心易動若一旦生變天下未可圖<lb/>
也願公先定河北然後修復舊京南臨楚郢責王貢之<lb/>
不入天下咸知公意則人人自安須海内大定乃議古<lb/>
制此社稷長久之利也操報曰㣲足下之相難所失多<lb/>
矣遂寢九州議十二年操上書表彧曰昔袁紹作逆連<lb/>
<pb n="KR2a0009_WYG_100-29b"/>
兵官度時衆寡糧單圖欲還許尚書令荀彧深建宜往<lb/>
之便逺恢進討之略<hi>恢大也</hi>起發臣心革易愚慮堅營固<lb/>
守徼其軍實<hi>徼邀也音古堯反</hi>遂摧撲大寇濟危以安紹既破<lb/>
敗臣糧亦盡將舍河北之規改就荆南之䇿彧復備陳<lb/>
得失用移臣議故得反斾冀土<hi>左傳南轅反斾杜預曰軍門前大旂</hi>克平<lb/>
四州<hi>謂冀青幽并也</hi>向使臣退軍官度紹必鼓行而前<hi>鼓行謂鳴鼓而</hi>
<hi>行言無所畏也</hi>敵人懐利以自百<hi>各規利人百其勇也</hi>臣衆怯沮以䘮氣<lb/>
<hi>沮止也</hi>有必敗之形無一㨗之埶<hi>㨗勝也</hi>復若南征劉表委<lb/>
<pb n="KR2a0009_WYG_100-30a"/>
棄兗豫飢軍深入踰越江沔<hi>沔即漢水也孔安國曰漢上為沔</hi>利既難<lb/>
要將失本據而彧建二䇿以亡為存以禍為福謀殊功<lb/>
異臣所不及是故先帝貴指縱之功薄搏獲之賞<hi>搏擊也髙</hi>
<hi>祖既殺項羽論功行封以蕭何為最功臣多不服髙祖云諸君知獵乎夫獵追殺獸者狗也而發縱指示獸者</hi>
<hi>人也諸君徒能追得獸耳功狗也至如蕭何發指示功人也縱或作蹤兩通○劉攽曰注蕭何發指示案文少</hi>
<hi>一縱字</hi>古人尚帷幄之規下攻拔之力<hi>張良未甞有獸鬪功髙帝曰運䇿帷</hi>
<hi>幄中決勝千里外子房功也自擇齊三萬戸以封之</hi>原其績効足享髙爵而海内<lb/>
未喻其狀所受不侔其功<hi>侔等也</hi>臣誠惜之乞重平議增<lb/>
<pb n="KR2a0009_WYG_100-30b"/>
疇戸邑<hi>前書曰復其後代疇其爵邑音義曰疇等也使其後常與先人等也</hi>彧深辭讓操<lb/>
誓之曰昔介子推有言竊人之財猶謂之盜<hi>左傳介子推晉文公</hi>
<hi>臣</hi>况君竒謨㧞出興亡所係可專有之邪<hi>
                        <graphic n="KR0757" url="https://raw.githubusercontent.com/kanripo/KR-Gaiji/master/images/KR0757.png" mimeType="image/png"/>不專功欲分功於彧也</hi>
雖慕魯連沖髙之迹<hi>史記曰趙欲尊秦為帝魯連止之平原君乃欲封魯連連笑曰所貴</hi>
<hi>於天下之士為人排患釋難解紛而無取也即有取者是商賈之士也而連不忍為也</hi>將為聖人<lb/>
逹節之義乎<hi>左傳曰聖逹節次守節</hi>於是增封千戸并前二千戸<lb/>
又欲授以正司<hi>彧先守尚書令今欲正除也</hi>彧使荀攸深自陳讓至<lb/>
于十數乃止操將伐劉表問彧所䇿彧曰今華夏以平<lb/>
<pb n="KR2a0009_WYG_100-31a"/>
荆漢知亡矣可聲出宛葉而間行輕進以掩其不意操<lb/>
從之㑹表病死<hi>魏志操如彧計表子琮以州逆降</hi>十七年董昭等<hi>昭字公仁</hi>
<hi>濟隂人也</hi>欲共進操爵國公九錫備物<hi>禮含文嘉曰九錫一曰車馬二曰衣服三</hi>
<hi>曰樂器四曰朱戸五曰納陛六曰虎賁百人七曰斧鉞八曰弓矢九曰秬鬯謂之九錫錫與也九錫皆如其徳</hi>
<hi>左傳曰分魯公以大輅大旂夏后氏之璜封谷父之繁弱祝宗卜史備物典䇿</hi>密以訪彧彧曰<lb/>
曹公本興義兵以匡振漢朝雖勳庸崇著猶秉忠貞之<lb/>
節君子愛人以徳不宜如此事遂寢<hi>禮記曰君子之愛人也以徳細人之</hi>
<hi>愛人也以姑息也</hi>操心不能平㑹南征孫權表請彧勞軍于譙<lb/>
<pb n="KR2a0009_WYG_100-31b"/>
因表留彧曰臣聞古之遣將上設監督之重下建副二<lb/>
之任<hi>史記齊景公以田穰苴為將軍扞燕苴曰臣素卑賤擢之閭伍之中加之大夫之上士卒未附百姓</hi>
<hi>不信權輕願得君之寵臣國之所尊以監軍乃可景公許之使莊賈往即監督之義也</hi>所以尊嚴<lb/>
國命謀而鮮過者也<hi>左傳曰謀而鮮過恵訓不倦</hi>臣今當濟江奉辭<lb/>
伐罪宜有大使肅將王命文武並用自古有之使持節<lb/>
侍中守尚書令萬歳亭侯彧國之重臣徳洽華夏既停<lb/>
軍所次便宜與臣俱進宣示國命威懐醜虜軍禮尚速<lb/>
不及先請臣輒留彧依以為重書奏帝從之遂以彧為<lb/>
<pb n="KR2a0009_WYG_100-32a"/>
侍中光祿大夫持節參丞相軍事至濡須<hi>濡須水名也在今和州歴</hi>
<hi>陽縣西南吳錄曰孫權聞操来夹水立塢狀如偃月以相拒月餘乃退</hi>彧病留壽春<hi>壽春縣屬</hi>
<hi>淮南郡今夀州郡也</hi>操饋之食發視之乃空器也於是飲藥而卒<lb/>
時年五十<hi>獻帝春秋董承之誅伏后與父完書言司空殺董承帝方為報怨完得書以示彧彧惡之</hi>
<hi>隐而不言完以示其妻弟樊普普封以呈太祖太祖隂為之備彧恐事覺欲自發之因求使至鄴勸太祖以女</hi>
<hi>配帝太祖曰今朝廷有伏后吾女何得配上彧曰伏后無子性又凶邪往甞與父書言辭醜惡可因此廢也太</hi>
<hi>祖曰卿昔何不道之彧陽驚曰昔已甞為公言也太祖曰此豈小事而吾忘之太祖以此恨彧而外含容之至</hi>
<hi>董昭建魏公議彧意不同欲言之於太祖乃齎璽書犒軍飲享禮畢彧請間太祖知彧欲言揖而遣之遂不得</hi>
<pb n="KR2a0009_WYG_100-32b"/>
<hi>留之卒於夀春</hi>帝哀惜之祖日為之廢讌樂<hi>祖日謂祭祖神之日因為讌樂也風</hi>
<hi>俗通曰共工氏之子曰修好逺遊祀以為祖神漢以午日祖</hi>謚曰敬侯明年操遂稱<lb/>
魏公云<lb/>
論曰自遷帝西京山東騰沸<hi>詩曰百川沸騰</hi>天下之命倒懸矣<lb/>
<hi>趙岐注孟子曰倒懸猶困苦也</hi>荀君乃越河冀間闗以從曹氏<hi>間闗猶展轉也</hi>
察其定舉措立言䇿<hi>措置也</hi>崇明王略以急國艱豈云因<lb/>
亂假義以就違正之謀乎<hi>言彧本心不背漢也</hi>誠仁為己任期紓<lb/>
人於倉卒也<hi>紓緩也音舒</hi>及阻董昭之議以致非命豈數也<lb/>
<pb n="KR2a0009_WYG_100-33a"/>
夫世言荀君者通塞或過矣常以為中賢以下道無求<lb/>
備智筭有所研疎原始未必要末斯理之不可全詰者<lb/>
也夫以衛賜之賢一說而斃兩國<hi>兩國謂齊與吳也端木賜字子貢衛人也</hi>
<hi>田常欲伐魯仲尼令出使勸田常伐吴常許之賜又至吴請夫差伐齊又之越說勾踐將兵助吴又之晉說以</hi>
<hi>兵待吴伐齊之弊吴既勝齊與晉争强晉果敗吴越襲其後遂殺夫差故子貢一出存魯亂齊破吴强晉覇越</hi>
彼非薄於仁而欲之葢有全必有䘮也斯又功之不兼<lb/>
者也<hi>子貢不欲違仁義而致晉但其事不兼濟也言彧豈願强曹氏令代漢哉事不得已也</hi>方時<lb/>
運之屯邅<hi>易曰屯如邅如邅音竹連反</hi>非雄才無以濟其溺功髙埶<lb/>
<pb n="KR2a0009_WYG_100-33b"/>
彊則皇器自移矣<hi>謂魏太祖功業大而神器自歸也</hi>此又時之不可並<lb/>
也葢取其歸正而已亦殺身以成仁之義也<lb/>
賛曰公業稱豪駿聲升騰權詭時偪<hi>謂詭辭以對卓</hi>揮金僚朋<lb/>
<hi>揮散也</hi>北海天逸音情頓挫<hi>逸縱也頓挫猶抑揚也</hi>越俗易驚孤音<lb/>
少和直轡安歸髙謀誰佐<hi>直轡直道也言其道無所歸謀謨之髙竟誰佐也</hi>彧<lb/>
之有弼誠感國疾功申運改迹疑心一<hi>迹若可疑心如一也</hi>
　<lb/>
　後漢書卷一百<lb/>
<pb n="KR2a0009_WYG_100-34a"/>
　後漢書卷一百考證<lb/>
孔融傳拜中軍候○刋誤補遺曰郭仲竒碑額云北軍<lb/>
　中候祝睦碑云北軍軍中候然仲竒碑中但云拜軍<lb/>
　中候不言北軍與額不同郭䆒碑亦但以軍中稱之<lb/>
　者葢當時官稱所尚如此北海傳當云軍中候其文<lb/>
　倒耳無脱字也中候自中興以来始有北軍軍中候<lb/>
　之稱其辭或省則曰北軍中候軍中候云<lb/>
　<lb/>
<pb n="KR2a0009_WYG_100-34b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　後漢書卷一百考證<lb/>
</p>
<p>
</p>
  </div>
</body>
</text>
</TEI>