<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>資治通鑑卷一百四十八</head>
    <p>
<pb n="KR2b0007_WYG_148-1a"/>
欽定四庫全書<lb/>
　資治通鑑卷一百四十八　宋　司馬光　撰<lb/>
　　　　　　　　　　　　　　胡三省　音註<lb/>
　梁紀四<hi>起旃䝉協洽盡著雍閹茂凡四年</hi>
　　髙祖武皇帝四<lb/>
天監十四年春正月乙巳朔上冠太子於太極殿<hi>古者冠於</hi>
<hi>廟冠古玩翻</hi>大赦　辛亥上祀南郊　甲寅魏主有疾丁巳<lb/>
殂于式乾殿<hi>年三十三諡宣武皇帝廟號世宗</hi>侍中中書監太子少傅<lb/>
<pb n="KR2b0007_WYG_148-1b"/>
崔光侍中領軍将軍于忠詹事王顯中庶子代人侯剛<lb/>
迎太子詡於東宫至顯陽殿王顯欲須明行即位禮<hi>須待</hi>
<hi>也</hi>崔光曰天位不可暫曠何待至明顯曰須奏中宫光<lb/>
曰帝崩太子立國之常典何須中宫令也於是光等請<lb/>
太子止哭立於東序于忠與黄門郎元昭扶太子西面<lb/>
哭十餘聲止光攝太尉奉䇿進璽綬<hi>璽斯氏翻綬音受</hi>太子跪<lb/>
受服衮冕之服御太極殿即皇帝位<hi>帝諱詡宣武皇帝之第二子</hi>光<lb/>
等與夜置羣官立庭中北面稽首稱萬嵗<hi>倉猝不暇集百官備髙氏</hi>
<pb n="KR2b0007_WYG_148-2a"/>
<hi>也稽音啟</hi>昭遵之曽孫也<hi>魏畧陽公遵見一百八卷晉孝武太元二十年</hi>髙后欲殺<lb/>
胡貴嬪中給事譙郡劉騰以告侯剛<hi>中給事宧官也北齊之制中侍中省</hi>
<hi>有中侍中中常侍中給事中蓋因魏制</hi>剛以告于忠忠問計於崔光光使<lb/>
置貴嬪於别所嚴加守衛由是貴嬪深徳四人<hi>為劉騰等亂政</hi>
<hi>崔光尊寵而不能矯正張本</hi>戊午魏大赦己未悉召西伐東防兵<hi>西伐</hi>
<hi>謂伐蜀之兵東防謂防淮之兵</hi>驃騎大将軍廣平王懐扶疾入臨<hi>驃匹妙翻</hi>
<hi>騎奇寄翻臨力鴆翻</hi>徑至太極西廡哀慟呼侍中領軍黄門二衛<lb/>
<hi>二衛始於晉初左右衛将軍統之此二衛即謂左右衛将軍廡音武</hi>云身欲上殿哭大行<lb/>
<pb n="KR2b0007_WYG_148-2b"/>
又須入見主上衆皆愕然相視無敢對者崔光攘衰振<lb/>
杖<hi>見賢遍翻衰吐雷翻振舉也</hi>引漢光武崩趙熹扶諸王下殿故事<lb/>
<hi>事見四十四卷光武中元二年</hi>聲色甚厲聞者莫不稱善懐聲淚俱止<lb/>
曰侍中以古義裁我我敢不服遂還仍頻遣左右致謝<lb/>
先是髙肇擅權尤忌宗室有時望者太子太傅任城王<lb/>
澄數為肇所譖懼不自全<hi>懲彭城王勰之禍也先悉薦翻任音壬數所角翻</hi>乃<lb/>
終日酣飲<hi>酣户甘翻</hi>所為如狂朝廷機要無所闗豫及世宗<lb/>
殂肇擁兵於外<hi>謂髙肇方擁伐蜀之兵也</hi>朝野不安于忠與門下議<lb/>
<pb n="KR2b0007_WYG_148-3a"/>
<hi>門下省侍中等官居之朝直遥翻</hi>以肅宗幼未能親政宜使太保髙陽<lb/>
王雍入居西柏堂省决庶政<hi>省悉景翻</hi>以任城王澄為尚書<lb/>
令總攝百揆奏皇后請即敕授<hi>請即以手敕授二王倉猝不及下詔慮有沮閣</hi>
<hi>者也</hi>王顯素有寵於世宗恃勢使威為衆所疾恐不為澄<lb/>
等所容與中常侍孫伏連等密謀寢門下之奏矯皇后<lb/>
令以髙肇録尚書事以顯與勃海公髙猛同為侍中于<lb/>
忠等聞之託以侍療無效執顯於禁中<hi>觀此則侍御師王顯詹事王顯</hi>
<hi>又似一人</hi>下詔削爵任顯臨執呼寃直閤以刀鐶撞其掖下<lb/>
<pb n="KR2b0007_WYG_148-3b"/>
<hi>撞直江翻掖與腋同</hi>送右衛府一宿而死庚申下詔如門下所奏<lb/>
百官總已聴於二王中外悦服二月庚辰尊皇后為皇<lb/>
太后魏主稱名為書告哀於髙肇且召之還肇承變憂<lb/>
懼<hi>承告哀之變也</hi>朝夕哭泣至於羸悴<hi>羸倫為翻/悴秦醉翻</hi>歸至瀍澗<hi>書我</hi>
<hi>乃卜澗水東瀍水西水經瀍水出河南穀城縣北山東與千金渠合又東過洛陽縣南又東過偃師縣又東入</hi>
<hi>于洛澗水出新安縣南白石山東南入于洛此瀍澗直謂瀍水非如書及水經之瀍澗為二水也瀍直連翻</hi>
家人迎之不與相見辛巳至闕下衰服號哭<hi>衰土回翻號戸刀翻</hi>
升太極殿盡哀髙陽王雍與于忠密謀伏直寢邢豹等<lb/>
<pb n="KR2b0007_WYG_148-4a"/>
十餘人於舍人省下<hi>舍人省即中書省通事舍人宿直之所</hi>肇哭畢引入<lb/>
西廡<hi>廡音武</hi>清河諸王皆竊言目之肇入省豹等搤殺之<lb/>
<hi>搤於革翻</hi>下詔暴其罪惡稱肇自盡自餘親黨悉無所問削<lb/>
除職爵𦵏以士禮逮昏於厠門出尸歸其家　魏之伐<lb/>
蜀也軍至晉夀蜀人震恐傅豎眼将步兵三萬擊巴北<lb/>
上遣寧州刺史任太洪自隂平間道入其州<hi>傅豎眼以益州刺史</hi>
<hi>鎮晉夀此隂平非鄧艾所由之隂平今利州之隂平縣是也間古莧翻豎而庾翻将即亮翻任音壬</hi>招誘<lb/>
氐蜀絶魏運路<hi>氐蜀氐人及蜀人也誘音酉</hi>會魏大軍北還太洪襲<lb/>
<pb n="KR2b0007_WYG_148-4b"/>
破魏東洛除口二戍<hi>唐利州景谷縣舊白水縣也置東洛郡後周省郡入平興郡隋又廢</hi>
<hi>平興為景谷縣水經漢水過大小黄金南東合蘧蒢口注云蘧蒢水出就谷南歴蘧蒢溪又南流注于漢謂之</hi>
<hi>蒢口</hi>聲言梁兵繼至氐蜀翕然從之太洪進圍闗城豎眼<lb/>
遣統軍姜喜等擊太洪大破之太洪棄闗城走還<hi>闗城即白</hi>
<hi>水闗城</hi>　癸未魏以髙陽王雍為太傅領太尉清河王懌<lb/>
為司徒廣平王懐為司空　甲午魏𦵏宣武皇帝于景<lb/>
陵廟號世宗己亥尊胡貴嬪為皇太妃三月甲辰朔以<lb/>
髙太后為尼徙居金墉瑶光寺<hi>子無廢母之義魏之亂亡宜矣按魏廢后率居</hi>
<pb n="KR2b0007_WYG_148-5a"/>
<hi>瑶光寺馮后髙后是也</hi>非大節慶不得入宫　魏左僕射郭祚表<lb/>
稱蕭衍狂悖謀斷川瀆<hi>謂築浮山堰也悖蒲妹翻斷丁管翻</hi>役苦民勞危<lb/>
亡已兆宜命将出師長驅撲討<hi>将即亮翻撲普木翻</hi>魏詔平南将<lb/>
軍楊大眼督諸軍鎮荆山<hi>水經淮水過塗山北而後至荆山今塗山在鍾離縣西九</hi>
<hi>十五里荆山在鍾離縣西八十三里</hi>　魏于忠既居門下又總宿衛<hi>門下謂為</hi>
<hi>侍中宿衛謂為領軍</hi>遂専朝政權傾一時<hi>朝直遥翻</hi>初太和中軍國多<lb/>
事髙祖以用度不足百官之禄四分減一忠悉命歸所<lb/>
減之禄舊制民税絹一匹别輸綿八兩布一匹别輸麻<lb/>
<pb n="KR2b0007_WYG_148-5b"/>
十五斤忠悉罷之乙丑詔文武羣官各進位一級<hi>史言于忠</hi>
<hi>擅魏欲收衆心</hi>　夏四月浮山堰成而復潰或言蛟龍能乗風<lb/>
雨破堰其性惡鐵<hi>復扶又翻惡烏路翻</hi>乃運東西冶鐵器數千萬<lb/>
斤沈之<hi>建康有東西二冶各置冶令以掌之沈持林翻</hi>亦不能合乃伐樹為井<lb/>
幹<hi>井幹井欄也言疊木為井幹之形幹揚子注及西都賦注音寒莊子音如字</hi>填以巨石加<lb/>
土其上縁淮百里内木石無巨細皆盡負檐者肩上皆<lb/>
穿夏日疾疫死者相枕<hi>檐都濫翻枕職任翻</hi>蠅蟲晝夜聲合　魏<lb/>
梁州刺史薛懐吉破叛氐於沮水<hi>水經沔水出武都沮縣東狼谷中又東南</hi>
<pb n="KR2b0007_WYG_148-6a"/>
<hi>流逕沮水戍注云沔水一名沮水闞駰曰以其初出沮洳然故曰沮水師古曰沮千余翻</hi>懐吉真度<lb/>
之子也<hi>薛真度見一百四十卷齊明帝建武二年</hi>五月甲寅南秦州刺史崔<lb/>
暹又破叛氐解武興之圍<hi>魏南秦州治駱谷城領天水漢陽武都武階修武仇池郡</hi>
<hi>此時蓋叛氐圍武興也</hi>　六月魏冀州沙門法慶以妖幻惑衆<hi>妖於</hi>
<hi>驕翻幻戸辦翻</hi>與勃海人李歸伯作亂推法慶為主法慶以尼<lb/>
惠暉為妻以歸伯為十住菩薩平魔軍司定漢王<hi>魏書法慶</hi>
<hi>以殺一人者為一住菩薩殺十人者為十住菩薩菩薄乎翻薩桑葛翻</hi>自號大乗又合狂<lb/>
藥<hi>合音閤</hi>令人服之父子兄弟不復相識<hi>復扶又翻</hi>唯以殺害<lb/>
<pb n="KR2b0007_WYG_148-6b"/>
為事刺史蕭寶寅遣兼長史崔伯驎擊之伯驎敗死<hi>驎力</hi>
<hi>珍翻</hi>賊衆益盛所在毁寺舍斬僧尼燒經像云新佛出世<lb/>
除去衆魔<hi>去羌吕翻</hi>秋七月丁未詔假右光禄大夫元遥征<lb/>
北大将軍以討之<hi>假者未正以征北大将軍授之</hi>　魏尚書裴植自謂<lb/>
人門不後王肅<hi>植裴叔業之兄子也後戸遘翻</hi>以朝廷處之不髙<hi>處昌吕翻</hi>
意常怏怏<hi>怏於兩翻</hi>表請解官隠嵩山世宗不許深怪之及<lb/>
為尚書志氣驕滿每謂人曰非我須尚書尚書亦須我<lb/>
每入參議論好面譏毁羣官<hi>好呼到翻</hi>又表征南将軍田益<lb/>
<pb n="KR2b0007_WYG_148-7a"/>
宗言華夷異類不應在百世衣冠之上于忠元昭見之切<lb/>
齒<hi>忠昭皆北人故深諱此言</hi>尚書左僕射郭祚冒進不已自以東宫師<lb/>
傅望封侯儀同<hi>天監十年魏以祚領太子少師</hi>詔以祚為都督雍岐華三<lb/>
州諸軍事征西将軍雍州刺史<hi>魏太和十一年置岐州治雍城鎮領平秦武都武功</hi>
<hi>三郡雍於用翻華戸化翻</hi>祚與植皆惡于忠専横密勸髙陽王雍使出<lb/>
之忠聞之大怒令有司誣奏其罪尚書奏羊祉告植姑子皇<lb/>
甫仲達云受植㫖詐稱被詔<hi>惡烏路翻横户孟翻被皮義翻</hi>帥合部曲欲圖<lb/>
于忠<hi>帥讀曰率下同</hi>臣等窮治辭不伏引<hi>伏引猶引伏也治直之翻</hi>然衆證明<lb/>
<pb n="KR2b0007_WYG_148-7b"/>
昞<hi>昞音丙</hi>準律當死衆證雖不見植皆言仲達為植所使植<lb/>
召仲達責問而不告列推論情狀不同之理不可分明不<lb/>
得同之常獄有所降減計同仲達處植死刑<hi>處昌吕翻下裁處同</hi>植<lb/>
親帥城衆附從王化<hi>謂齊東昏侯永元二年植以夀陽降魏</hi>依律上議<hi>謂依八議</hi>
<hi>之律也上時掌翻</hi>乞賜裁處<hi>處昌吕翻</hi>忠矯詔曰凶謀既爾罪不當恕<lb/>
雖有歸化之誠無容上議亦不須待秋分<hi>魏書制秋分然後决死刑</hi>八<lb/>
月己亥植與郭祚及都水使者社陵韋儁皆賜死儁祚之昏<lb/>
家也忠又欲殺髙陽王雍崔光固執不從乃免雍官以王還<lb/>
<pb n="KR2b0007_WYG_148-8a"/>
第朝野寃憤莫不切齒<hi>使疏吏翻朝直遥翻</hi>　丙子魏尊胡太妃<lb/>
為皇太后居崇訓宫于忠領崇訓衛尉劉騰為崇訓太<lb/>
僕加侍中侯剛為侍中撫軍将軍<hi>三人者胡后所深徳者也</hi>又以太<lb/>
后父國珍為光禄大夫　庚辰定州刺史田超秀帥衆<lb/>
三千降魏<hi>超秀叛魏見上卷上年帥讀曰率降户江翻</hi>　戊子魏大赦　己<lb/>
丑魏清河王懌進位太傅領太尉廣平王懐為太保領<lb/>
司徒任城王澄為司空庚寅魏以車騎大将軍于忠為<lb/>
尚書令特進崔光為車騎大将軍並加開府儀同三司<lb/>
<pb n="KR2b0007_WYG_148-8b"/>
<hi>任音壬騎奇寄翻下同</hi>　魏江陽王繼熙之曽孫也<hi>熈道武之子</hi>先為<lb/>
青州刺史坐以良人為婢奪爵繼子乂娶胡太后妹壬<lb/>
辰詔復繼本封以乂為通直散騎侍郎乂妻為新平郡<lb/>
君仍拜女侍中<hi>為元乂囚靈太后張本散悉亶翻</hi>羣臣奏請太后臨朝<lb/>
稱制九月乙未靈太后始臨朝聴政<hi>胡太后諡曰靈</hi>猶稱令以<lb/>
行事羣臣上書稱殿下太后聰悟頗好讀書屬文射能<lb/>
中針孔<hi>好呼到翻屬之欲翻中竹仲翻</hi>政事皆手筆自决加胡國珍侍<lb/>
中封安定公自郭祚等死詔令生殺皆出于忠王公畏<lb/>
<pb n="KR2b0007_WYG_148-9a"/>
之重足脅息<hi>重直龍翻脅息者屏氣鼻不敢息唯兩脅潛動以舒氣息耳</hi>太后既親<lb/>
政乃解忠侍中領軍崇訓衛尉止為儀同三司尚書令<lb/>
後旬餘太后引門下侍官於崇訓宫<hi>門下侍官自侍中至散騎常侍侍郎</hi>
<hi>崇訓宫蓋太后所居宮也</hi>問曰忠在端右聲望何如咸曰不稱厥任<lb/>
<hi>稱尺證翻</hi>乃出忠為都督冀定瀛三州諸軍事征北大将軍<lb/>
冀州刺史以司空澄領尚書令澄奏安定公宜出入禁<lb/>
中參諮大務詔從之<hi>人之老也戒之在得任城王澄血氣衰矣</hi>　甲寅魏元<lb/>
遥破大乗賊擒法慶并渠帥百餘人<hi>帥所類翻</hi>𫝊首洛陽<lb/>
<pb n="KR2b0007_WYG_148-9b"/>
左遊擊将軍趙祖悦襲魏西硤石<hi>水經淮水東過夀春縣北又北逕山峽中</hi>
<hi>謂之峽石對岸山上結二城以防津要在淮水西岸者謂之西硤石杜佑曰潁州下蔡縣有硤石山梁築城以</hi>
<hi>拒魏今縣城也</hi>據之以逼夀陽更築外城徙縁淮之民以實城<lb/>
内将軍田道龍等散攻諸戍魏揚州刺史李崇分遣諸<lb/>
将拒之<hi>将即亮翻</hi>癸亥魏遣假鎮南将軍崔亮攻西硤石又<lb/>
遣鎮東将軍蕭寶寅决淮堰　冬十月乙酉魏以胡國<lb/>
珍為中書監儀同三司侍中如故　甲午𢎞化太守杜<lb/>
桂舉郡降魏<hi>𢎞化地闕蓋亦縁邊蠻郡也降戸江翻</hi>　初魏于忠用事自<lb/>
<pb n="KR2b0007_WYG_148-10a"/>
言世宗許其優轉太傅雍等皆不敢違加忠車騎大将<lb/>
軍忠又自謂新故之際有定社稷之功諷百僚令加已<lb/>
賞雍等議封忠常山郡公忠又難於獨受乃諷朝廷同<lb/>
在門下者皆加封邑雍等不得已復封崔光為博平縣<lb/>
公而尚書元昭等上訴不已<hi>魏主之立也元昭亦同在門下故上訴不已復扶又</hi>
<hi>翻上時掌翻</hi>太后敕公卿再議太傅懌等上言先帝升遐<hi>記曲</hi>
<hi>禮曰告喪曰天王登假注云登上也遐已也上已者若仙去云耳登即升也假讀與遐同</hi>奉迎乗輿<lb/>
侍衛省闥乃臣子常職<hi>乗繩證翻</hi>不容以此為功臣等前議<lb/>
<pb n="KR2b0007_WYG_148-10b"/>
授忠茅土正以畏其威權茍免暴戾故也若以功過相<lb/>
除悉不應賞請皆追奪崔光亦奉送章綬茅土表十餘<lb/>
上太后從之髙陽王雍上表自劾稱臣初入柏堂見詔<lb/>
㫖之行一由門下臣出君行深知其不可而不能禁<hi>謂殺</hi>
<hi>生予奪皆出於于忠之意而以詔㫖行之上時掌翻劾戸槩翻又戸得翻</hi>于忠専權生殺自<lb/>
恣而臣不能違忠規欲殺臣賴在事執拒<hi>在事謂在位任事之臣此</hi>
<hi>指言崔光執拒謂執不可而拒忠</hi>臣欲出忠於外在心未行反為忠廢<lb/>
忝官尸禄孤負恩私請返私門伏聴司敗<hi>司敗即司冦也</hi>太后<lb/>
<pb n="KR2b0007_WYG_148-11a"/>
以忠有保䕶之功不問其罪十二月辛丑以忠為太師<lb/>
領司州牧尋復録尚書事與太傅懌太保懐侍中胡國<lb/>
珍入居門下同釐庶政<hi>復扶又翻釐力之翻治也</hi>　己酉魏崔亮至<lb/>
硤石趙祖悦逆戰而敗閉城自守亮進圍之　丁夘魏<lb/>
主及太后謁景陵　是冬寒甚淮泗盡凍浮山堰士卒<lb/>
死者什七八　魏益州刺史傅豎眼性清素民獠懐之<lb/>
龍驤将軍元法僧代豎眼為益州刺史<hi>此魏之東益州也豎而庾翻獠</hi>
<hi>魯皓翻驤思将翻</hi>素無治幹加以貪殘<hi>治直吏翻</hi>王賈諸姓本州士<lb/>
<pb n="KR2b0007_WYG_148-11b"/>
族法僧皆召為兵葭萌民任令宗因衆心之患魏也殺<lb/>
魏晉夀太守以城來降民獠多應之<hi>葭音家任音壬守式又翻降戸江翻</hi>
<hi>獠魯皓翻</hi>益州刺史鄱陽王恢遣巴西梓潼二郡太守張齊<lb/>
将兵三萬迎之<hi>将即亮翻</hi>法僧熙之曽孫也　魏岐州刺史<lb/>
趙王謐幹之子也<hi>趙郡王幹見一百四十卷齊明帝建武二年此於王謐之上逸郡字</hi>為<lb/>
政暴虐一旦閉城門大索執人而掠之<hi>索山客翻掠音亮</hi>楚毒<lb/>
備至又無故斬六人闔城兇懼衆遂大呼屯門<hi>兇許拱翻呼火</hi>
<hi>故翻</hi>謐登樓毁梯以自固胡太后遣遊擊将軍王靖馳驛<lb/>
<pb n="KR2b0007_WYG_148-12a"/>
諭城人城人開門謝罪奉送管籥乃罷謐刺史謐妃太<lb/>
后從女也至洛除大司農卿<hi>史言魏母后擅朝城狐社䑕有所依憑驛音日從才</hi>
<hi>用翻</hi>太后以魏主尚幼未能親祭欲代行祭事禮官博議<lb/>
以為不可太后以問侍中崔光光引漢和熹鄧太后祭<lb/>
宗廟故事太后大悦遂攝行祭事<hi>史言崔光逢女主之惡</hi>　魏南<lb/>
荆州刺史桓叔興表請不𨽻東荆州許之<hi>南荆𨽻東荆見上卷十一</hi>
<hi>年</hi>
十五年春正月戊辰朔魏大赦改元熙平　魏崔亮攻<lb/>
<pb n="KR2b0007_WYG_148-12b"/>
硤石未下與李崇約水陸俱進崇屢違期不至<hi>李崇時鎮夀陽</hi>
胡太后以諸将不壹乃以吏部尚書李平為使持節鎮<lb/>
軍大将軍兼尚書右僕射将步騎二千赴夀陽别為行<lb/>
臺節度諸軍<hi>将即亮翻使疏吏翻騎奇寄翻</hi>如有乖異以軍法從事蕭<lb/>
寶寅遣輕車将軍劉智文等渡淮攻破三壘二月乙巳<lb/>
又敗将軍垣孟孫等於淮北<hi>敗補邁翻</hi>李平至硤石督李崇<lb/>
崔亮等水陸進攻無敢乖互<hi>乖異也互差也</hi>戰屢有功上使左<lb/>
衛将軍昌義之将兵救浮山未至康絢已擊魏兵却之<lb/>
<pb n="KR2b0007_WYG_148-13a"/>
<hi>絢許縣翻帝考異曰絢𫝊十二月魏遣李曇定督衆軍來戰按魏  紀此年正月乃遣李平節度諸軍絢𫝊誤</hi>
<hi>也曇定即平字也</hi>上使義之與直閤王神念泝淮救硤石<hi>泝蘇故翻</hi>
<hi>神考異曰李崇𫝊衍遣趙祖悦襲據西硤石又遣義之  念帥水軍泝淮而上規取夀春按義之𫝊絢破魏軍</hi>
<hi>義之乃救硤石今從之</hi>崔亮遣将軍博陵崔延伯守下蔡<hi>下蔡縣漢屬沛</hi>
<hi>郡梁置下蔡郡屬豫州水經注淮水自硤石北逕下蔡故城東本州來之城也吳季札始邑延陵後邑州來故</hi>
<hi>曰延州來季子春秋襄二年蔡成公自新蔡遷于州來謂之下蔡淮之東岸又有一城下蔡新城也二城對據</hi>
<hi>翼帶淮濆按蔡有三蔡州上蔡縣蔡仲始封之邑也又有新蔡蔡平侯自上蔡遷都于此又有下蔡縣蔡成公</hi>
<hi>所遷也</hi>延伯與别将伊甕生夾淮為營延伯取車輪去輞<lb/>
<pb n="KR2b0007_WYG_148-13b"/>
削鋭其輻兩兩接對揉竹為絙<hi>将即亮翻去羌吕翻輞扶紡翻車之牙車輮也</hi>
<hi>輻方目翻輪轑也揉人九翻絙古恒翻大索也</hi>貫連相屬並十餘道横水為橋<lb/>
兩頭施大鹿盧<hi>鹿盧圓轉之木屬之欲翻</hi>出沒随意不可燒斫既斷<lb/>
趙祖悦走路又令戰艦不通義之神念屯梁城不得進<lb/>
<hi>嗚呼吾國之失襄陽亦以水陸援斷而諸将不進也㫁丁管翻艦戸黯翻</hi>李平部分水陸攻<lb/>
硤石<hi>分扶問翻</hi>克其外城乙丑祖悦出降斬之盡俘其衆<hi>降戸</hi>
<hi>江翻</hi>胡太后賜崔亮書使乗勝深入平部分諸将水陸並<lb/>
進攻浮山堰亮違平節度以疾請還随表輒發平奏處<lb/>
<pb n="KR2b0007_WYG_148-14a"/>
亮死刑<hi>處昌吕翻</hi>太后令曰亮去留自擅違我經畧雖有小<lb/>
捷豈免大咎但吾攝御萬機庶幾惡殺<hi>幾居依翻惡烏故翻亮崔光之</hi>
<hi>族弟也故平奏不行</hi>可聴特以功補過魏師遂還<hi>還從宣翻又如字</hi>　魏<lb/>
中尉元匡奏彈于忠幸國大災専擅朝命裴郭受寃<hi>謂裴</hi>
<hi>植郭祚彈徒丹翻朝直遥翻</hi>宰輔黜辱<hi>謂髙陽王雍被黜後又以授忠茅土乞自貶退也</hi>又<lb/>
自矯㫖為儀同三司尚書令領崇訓衛尉原其此意欲<lb/>
以無上自處<hi>處昌吕翻下尉處同</hi>既事在恩後<hi>恩後謂赦思之後也</hi>宜加顯<lb/>
戮請遣御史一人就州行决<hi>于忠時為冀州刺史欲就州戮之</hi>自去嵗<lb/>
<pb n="KR2b0007_WYG_148-14b"/>
世宗晏駕以後皇太后未親覽以前諸不由階級或𤼵<lb/>
門下詔書或由中書宣敕擅相拜授者已經恩宥止可<lb/>
免罪並宜追奪太后令曰忠已䝉特原無宜追罪餘如<lb/>
奏匡又彈侍中侯剛掠殺羽林<hi>掠音亮下同</hi>剛本以善烹調<lb/>
為尚食典御<hi>嘗食典御魏官也掌調和御食温凉寒熱以時供進則嘗之或曰甞當作尚平去二</hi>
<hi>字通用</hi>凡三十年以有徳於太后<hi>事見上年</hi>頗専恣用事王公<lb/>
皆畏附之廷尉處剛大辟<hi>辟毗亦翻</hi>太后曰剛因公事掠人<lb/>
邂逅致死於律不坐少卿陳郡袁飜曰邂逅謂情狀已<lb/>
<pb n="KR2b0007_WYG_148-15a"/>
露隠避不引<hi>不引謂不引伏也邂戸介翻逅戸遘翻</hi>考訊以理者也今此<lb/>
羽林問則具首<hi>首式又翻</hi>剛口唱打殺撾築非理安得謂之<lb/>
邂逅<hi>撾則𤓰翻</hi>太后乃削剛戸三百解尚食典御　三月戊<lb/>
戌朔日有食之　魏論西硤石之功辛未以李崇為驃<lb/>
騎将軍加儀同三司<hi>驃匹妙翻騎奇寄翻</hi>李平為尚書右僕射崔<lb/>
亮進號鎮北将軍亮與平争功於禁中太后以亮為殿<lb/>
中尚書　魏蕭寶寅在淮堰上為手書誘之使襲彭城<lb/>
許送其國廟及室家諸從還北<hi>諸從猶羣從也從才用翻</hi>寶寅表上<lb/>
<pb n="KR2b0007_WYG_148-15b"/>
其書於魏朝<hi>上時掌翻朝直遥翻</hi>　夏四月淮堰成長九里下廣<lb/>
一百四十丈上廣四十五丈髙二十丈樹以杞栁<hi>長直亮翻</hi>
<hi>廣古曠翻髙居號翻杞栁柜栁也</hi>軍壘列居其上或謂康絢曰四凟天<lb/>
所以節宣其氣不可久塞<hi>國語周太子晉曰古之長民者不墮山不崇藪不防川不</hi>
<hi>竇澤夫山土之聚也藪物之歸也川氣之導也澤水之鍾也天地成而聚於髙歸物於下疏為川谷以導其氣</hi>
<hi>陂塘汚庳以鍾其美塞悉則翻</hi>若鑿湬東注則游波寛緩堰得不壊絢<lb/>
乃開湬東注又縱反間於魏曰梁人所懼開湬不畏野<lb/>
戰蕭寶寅信之鑿山深五丈開湬北注水日夜分流猶<lb/>
<pb n="KR2b0007_WYG_148-16a"/>
不減<hi>丁度集韻湬與湫同将由翻間古莧翻深式浸翻</hi>魏軍竟罷歸水之所及<lb/>
夾淮方數百里李崇作浮橋於硤石戍間又築魏昌城<lb/>
於八公山東南以備夀陽城壊居民散就岡隴<hi>山脊為岡髙丘</hi>
<hi>為隴</hi>其水清徹俯視廬舍冢墓了然在下初堰起於徐州<lb/>
境内<hi>浮山在鍾離郡界梁置徐州於鍾離</hi>刺史張豹子宣言謂已必掌其<lb/>
事既而康絢以他官來監作<hi>監古銜翻</hi>豹子甚慙俄而敕豹<lb/>
子受絢節度豹子遂譖絢與魏交通上雖不納猶以事<lb/>
畢徵絢還<hi>絢還則堰壊矣</hi>　魏胡太后追思于忠之功曰豈宜<lb/>
<pb n="KR2b0007_WYG_148-16b"/>
以一謬棄其餘勲<hi>胡后以于忠擁䕶為功若忠之専横其謬固非一也</hi>復封忠為<lb/>
靈夀縣公<hi>復扶又翻</hi>亦封崔光為平恩縣侯　魏元法僧遣<lb/>
其子景隆将兵拒張齊<hi>将即亮翻下同</hi>齊與戰於葭萌大破之<lb/>
屠十餘城遂圍武興法僧嬰城自守境内皆叛法僧遣<lb/>
使間道告急於魏<hi>使疏吏翻間古莧翻</hi>魏驛召鎮南軍司傅豎眼<lb/>
於淮南以為益州刺史西征都督将兵騎三千以赴之<lb/>
<hi>豎而庾翻騎奇寄翻</hi>豎眼入境轉戰三日行二百餘里九遇皆捷<lb/>
五月豎眼擊殺梁州刺史任太洪民獠聞豎眼至皆喜<lb/>
<pb n="KR2b0007_WYG_148-17a"/>
迎拜於路者相繼<hi>民獠惡法僧而懐豎眼故迎之者屬路任音壬獠魯皓翻</hi>張齊退<lb/>
保白水豎眼入州<hi>入武興也</hi>白水以東民皆安業魏梓潼太<lb/>
守茍金龍領闗城戍主梁兵至金龍疾病不堪部分<hi>分扶</hi>
<hi>問翻</hi>其妻劉氏帥厲城民乗城拒戰<hi>帥讀曰率</hi>百有餘日士卒<lb/>
死傷過半戍副髙景謀叛劉氏斬景及其黨與數千人<lb/>
<hi>數千當作數十</hi>自餘将士分衣減食勞逸必同莫不畏而懐之<lb/>
井在城外為梁兵所據會天大雨劉氏命出公私布絹<lb/>
及衣服懸之絞而取水城中所有雜物悉儲之<hi>雜物謂瓶罌甕</hi>
<pb n="KR2b0007_WYG_148-17b"/>
<hi>盎之屬</hi>豎眼至梁兵乃退魏人封其子為平昌縣子　六<lb/>
月庚子以尚書令王瑩為左光禄大夫開府儀同三司<lb/>
尚書右僕射袁昂為左僕射吏部尚書王暕為右僕射<lb/>
暕儉之子也<hi>暕古限翻王儉齊初佐命</hi>　張齊數出白水侵魏葭萌<lb/>
𫝊豎眼遣虎威将軍强蚪攻信義将軍楊興起殺之復<lb/>
取白水<hi>數所角翻强其兩翻又如字復扶又翻下州復不復同</hi>寧朔将軍王光昭<lb/>
又敗於隂平張齊親帥驍勇二萬餘人與𫝊豎眼戰<hi>驍堅</hi>
<hi>堯翻</hi>秋七月齊軍大敗走還小劍大劍諸戍皆棄城走<hi>今劍</hi>
<pb n="KR2b0007_WYG_148-18a"/>
<hi>州劍門縣有大劍山又有小劍山在其西北三十里又有小劍故城在益昌縣西南五十里大劍雖號天險有</hi>
<hi>阨塞可守崇墉之間徑路頗夷小劍則鑿石架閣有不容越李白所謂一夫當闗萬夫莫開者是也</hi>東益<lb/>
州復入于魏　八月乙巳魏以胡國珍為驃騎大将軍<lb/>
開府儀同三司雍州刺史<hi>驃匹妙翻騎奇寄翻雍於用翻</hi>國珍年老太<lb/>
后實不欲令出止欲示以方面之榮竟不行　康絢既<lb/>
還張豹子不復修淮堰九月丁丑淮水暴漲堰壊其聲<lb/>
如雷聞三百里<hi>聞音問</hi>縁淮城戍村落十餘萬口皆漂入<lb/>
海初魏人患淮堰以任城王澄為大将軍大都督南討<lb/>
<pb n="KR2b0007_WYG_148-18b"/>
諸軍事勒衆十萬将出徐州來攻堰尚書右僕射李平<lb/>
以為不假兵力終當自壊及聞破太后大喜賞平甚厚<lb/>
澄遂不行　壬辰大赦　魏胡太后數幸宗戚勲貴之<lb/>
家<hi>數所角翻</hi>侍中崔光表諫曰禮諸侯非問疾弔喪而入諸<lb/>
臣之家謂之君臣為謔<hi>記禮運之辭也注云無故而相之是戲謔也陳靈公與孔寧儀</hi>
<hi>行父數如夏氏以取弑焉</hi>不言王后夫人明無適臣家之義夫人父<lb/>
母在有歸寧沒則使卿寧<hi>左傳莊二十七年冬杞伯姬來歸寧也杜預注曰寧問父</hi>
<hi>母安否襄十二年楚司馬子庚聘于秦為夫人寧禮也注曰諸侯大夫父母既沒歸寧使卿故曰禮</hi>漢上<lb/>
<pb n="KR2b0007_WYG_148-19a"/>
官皇后将廢昌邑霍光外祖也親為宰輔后猶御武帳<lb/>
以接羣臣<hi>事見二十四卷漢昭帝元平元年</hi>示男女之别也<hi>别彼列翻</hi>今帝<lb/>
族方衍勲貴增遷祇請遂多将成彞式<hi>方衍謂生子也増遷謂増秩遷</hi>
<hi>官也祇敬也謂宗戚勲貴之家凡有吉慶皆請太后臨幸</hi>願陛下簡息遊幸則率土<lb/>
屬賴含生仰悦矣<hi>屬之欲翻下請屬同</hi>任城王澄以北邊鎮将選<lb/>
舉彌輕<hi>将即亮翻</hi>恐賊虜闚邉山陵危迫<hi>魏自顯祖以上山陵皆在雲中</hi>奏<lb/>
求重鎮将之選修警備之嚴詔公卿議之廷尉少卿袁<lb/>
翻議<hi>秦漢以來九卿各一卿魏太和十五年九卿各置少卿蓋倣周官六卿有小宰小司徒小宗伯小司</hi>
<pb n="KR2b0007_WYG_148-19b"/>
<hi>馬小司冦小司空之遺制也</hi>以為比縁邊州郡官不擇人唯論資級<lb/>
或值貪汚之人廣開戍邏多置帥領或用其左右姻親<lb/>
或受人貨財請屬皆無防冦之心唯有聚斂之意<hi>比毗至翻</hi>
<hi>邏郎佐翻帥所類翻屬之欲翻斂力贍翻</hi>其勇力之兵驅令抄掠若遇彊敵<lb/>
即為奴虜如有執獲奪為己富其羸弱老小之輩微解<lb/>
金鐵之工少閑草木之作<hi>抄楚交翻羸倫為翻解户買翻曉也閑習也</hi>無不<lb/>
搜營窮壘苦役百端自餘或伐木深山或芸草平陸販<lb/>
貿往還相望道路此等禄既不多貲亦有限皆收其實<lb/>
<pb n="KR2b0007_WYG_148-20a"/>
絹給其虚粟窮其力薄其衣用其功節其食綿冬歴夏<lb/>
加之疾苦死於溝瀆者什常七八<hi>自古至今守邊之兵皆病於此貿音茂</hi>
是以鄰敵伺間擾我疆埸皆由邊任不得其人故也愚<lb/>
謂自今已後南北邊諸藩及所統郡縣府佐統軍至于<lb/>
戍主皆令朝臣王公己下各舉所知必選其才不拘階<lb/>
級若稱職及敗官并所舉之人随事賞罰太后不能用<lb/>
<hi>間古莧翻埸音亦朝直遥翻稱尺證翻敗補邁翻</hi>及正光之末北邊盜賊羣起<lb/>
遂逼舊都犯山陵如澄所慮<hi>正光四年破六韓拔陵衛可孤等反孝昌初年雲中</hi>
<pb n="KR2b0007_WYG_148-20b"/>
<hi>沒矣</hi>　冬十一月交州刺史李畟斬交州反者阮宗孝𫝊<lb/>
首建康<hi>畟察色翻</hi>　初魏世宗作瑶光寺未就是嵗胡太后<lb/>
又作永寧寺<hi>水經注穀渠南流出太尉司徒兩坊間水西有永寧寺</hi>皆在宫側又<lb/>
作石窟寺於伊闕口皆極土木之美而永寧尤盛有金<lb/>
像髙丈八者一如中人者十玉像二為九層浮圖掘地<lb/>
築基下及黄泉<hi>杜預曰地中之泉故曰黄泉</hi>浮圖髙九十丈上刹復<lb/>
髙十丈<hi>髙居報翻刹所轄翻刹柱也浮圖上柱今謂之相輪復扶又翻</hi>每夜静鈴鐸聲<lb/>
聞十里<hi>聞音問</hi>佛殿如太極殿南門如端門僧房千間珠<lb/>
<pb n="KR2b0007_WYG_148-21a"/>
玉錦繡駭人心目自佛法入中國塔廟之盛未之有也<lb/>
<hi>漢永明中佛法入中國佛弟子收奉舍利建宫宇號為塔亦胡言猶宗廟也故世稱塔廟</hi>揚州刺史<lb/>
李崇上表以為髙祖遷都垂三十年<hi>遷都見一百三十八卷齊世宗永明</hi>
<hi>十一年</hi>明堂未修太學荒廢城闕府寺頗亦頽壊非所以<lb/>
追隆堂構<hi>書大誥曰若考作室既底法厥子乃弗肯堂矧肯構</hi>儀刑萬國者也今<lb/>
國子雖有學官之名而無教授之實何異兔絲燕麥南<lb/>
箕北斗<hi>爾雅曰唐䝉女蘿兔絲釋名曰唐也䝉也女蘿也兔絲也一物四名毛氏詩𫝊曰女蘿兔絲兔</hi>
<hi>絲松蘿也陸機草木疏曰兔絲蔓連草上生黄赤如金合藥兔絲子是也松蘿自蔓松上生枝正青與兔絲殊</hi>
<pb n="KR2b0007_WYG_148-21b"/>
<hi>異本草曰免絲生川澤田野蔓延草木之上瞿麥一名燕麥又名雀麥其苗與麥同但穗細長而疎言兔絲有</hi>
<hi>絲之名而不可以織燕麥有麥之名而不可以食古歌曰田中兔絲如何可絡道邊燕麥何嘗可穫詩云維南</hi>
<hi>有箕不可以簸揚維北有斗不可以挹酒漿皆謂有名無實也</hi>事不兩興須有進退宜<lb/>
罷尚方雕靡之作省永寧土木之功減瑶光材瓦之力<lb/>
分石窟䥴琢之勞及諸事役非急者於三事農隙修此<lb/>
數條使國容嚴顯禮化興行不亦休哉太后優令答之<lb/>
而不用其言<hi>闕</hi>　　　　　　　　　　太后好事佛<lb/>
民多絶户為沙門<hi>家有一子出為沙門其户絶矣好呼到翻</hi>髙陽王友李瑒<lb/>
<pb n="KR2b0007_WYG_148-22a"/>
上言三千之罪莫大於不孝不孝之大無過於絶祀<hi>孔子</hi>
<hi>曰五行之屬三千其罪莫大於不孝孟子曰不孝有三無後為大瑒杖梗翻又音暢</hi>豈得輕縱背<lb/>
禮之情肆其向法之意一身親老棄家絶養缺當世之<lb/>
禮而求将來之益<hi>佛法以今世修種為來生因果背蒲妹翻養余亮翻</hi>孔子云未<lb/>
知生焉知死<hi>論語載孔子答子路之言焉於䖍翻</hi>安有棄堂堂之政而從<lb/>
鬼教乎又今南服未静衆役仍煩百姓之情實多避役<lb/>
若復聴之恐捐棄孝慈比屋皆為沙門矣<hi>復扶又翻比毗必翻又毗</hi>
<hi>至翻</hi>都統僧暹等忿瑒謂之鬼教以為謗佛<hi>魏有沙門統謂之都統猶</hi>
<pb n="KR2b0007_WYG_148-22b"/>
<hi>今都僧録</hi>泣訴於太后太后責之瑒曰天曰神地曰祗人曰<lb/>
鬼𫝊曰明則有禮樂幽則有鬼神然則明者為堂堂幽<lb/>
者為鬼教佛本出於人名之為鬼愚謂非謗太后雖知<lb/>
瑒言為允難違暹等之意罰瑒金一兩　魏征南大将<lb/>
軍田益宗求為東豫州刺史以招二子太后不許竟卒<lb/>
於洛陽<hi>田益宗二子叛見上卷十三年卒子恤翻</hi>　柔然伏跋可汗壯健善<lb/>
用兵<hi>可從刋入聲汗音寒</hi>是嵗西擊髙車大破之執其王彌俄突<lb/>
繫其足於駑馬頓曳殺之漆其頭為飲器<hi>彌俄突殺柔然佗汗見上</hi>
<pb n="KR2b0007_WYG_148-23a"/>
<hi>卷七年</hi>鄰國先羈屬柔然後叛去者伏跋皆擊滅之其國<lb/>
復彊<hi>復扶又翻下賊復同</hi>
十六年春正月辛未上祀南郊　魏大乗餘賊復相聚<lb/>
<hi>沙門法慶之餘黨也</hi>突入瀛州刺史宇文福之子員外散騎侍郎<lb/>
延帥奴客拒之<hi>散悉亶翻騎奇寄翻帥讀曰率</hi>賊燒齋閤延突火抱福<lb/>
出外肌髮皆焦勒衆苦戰賊遂散走追討平之　甲戌<lb/>
魏大赦　魏初民間皆不用錢髙祖太和十九年始鑄<lb/>
太和五銖錢遣錢工在所鼓鑄民有欲鑄錢者聴就官<lb/>
<pb n="KR2b0007_WYG_148-23b"/>
鑪銅必精練無得殽雜世宗永平三年又鑄五銖錢禁<lb/>
天下用錢不依準式者既而洛陽及諸州鎮所用錢各<lb/>
不同商賈不通尚書令任城王澄上言以為不行之錢<lb/>
律有明式指謂雞眼鐶鑿<hi>雞眼者謂錢薄小其眼如雞眼也鐶鑿云者謂鑿好以取</hi>
<hi>銅僅存其肉也鐶户闗翻</hi>更無餘禁計河南諸州今所行悉非制限<lb/>
昔來繩禁愚竊惑焉又河北既無新錢復禁舊者専以<lb/>
單絲之縑疎縷之布狹幅促度不中常式<hi>復扶又翻中竹仲翻</hi>裂<lb/>
匹為尺以濟有無徒成杼軸之勞<hi>杼直吕翻説文機之持緯者</hi>不免<lb/>
<pb n="KR2b0007_WYG_148-24a"/>
饑寒之苦殆非所以救恤凍餒子育黎元之意也錢之<lb/>
為用貫繦相屬<hi>繦居兩翻亦錢貫也屬之欲翻</hi>不假度量平均簡易濟<lb/>
世之宜謂為深允乞並下諸方州鎮<hi>易以豉翻下遐稼翻</hi>其太和<lb/>
與新鑄五銖及古諸錢方俗所便用者但内外全好雖<lb/>
有大小之異並得通行貴賤之差自依鄉價庶貨環海<lb/>
内公私無壅其雞眼鐶鑿及盗鑄毁大為小生新巧偽<lb/>
不如法者據律罪之詔從之然河北少錢<hi>少詩沼翻</hi>民猶用<lb/>
物交易錢不入市　魏人多竊冐軍功尚書左丞盧同<lb/>
<pb n="KR2b0007_WYG_148-24b"/>
閲吏部勲書因加檢覈<hi>覈户革翻</hi>得竊階者三百餘人乃奏<lb/>
乞集吏部中兵二局勲簿對句奏案<hi>句古侯翻考也稽也</hi>更造兩<lb/>
通<hi>更工衡翻</hi>一闗吏部一留兵局又在軍斬首成一階以上<lb/>
者即令行臺軍司給券當中豎裂一支付勲人一支送<lb/>
門下<hi>此韓愈寄崔立之詩所謂當如合分支者也今人亦謂析産文契為分支帳豎而庾翻</hi>以防<lb/>
偽巧太后從之同𤣥之族孫也<hi>盧𤣥見一百二十二卷宋文帝元嘉八年</hi>中<lb/>
尉元匡奏取景明元年已來内外考簿吏部除書中兵<lb/>
勲案并諸殿最<hi>殿丁練翻</hi>欲以案校竊階盜官之人太后許<lb/>
<pb n="KR2b0007_WYG_148-25a"/>
之尚書令任城王澄表以為法忌煩苛治貴清約<hi>治直吏翻</hi>
御史之體風聞是司若聞有冒勲妄階止應攝其一簿<lb/>
研檢虚實繩以典刑豈有移一省之案<hi>取尚書省之案赴御史臺所謂</hi>
<hi>移也</hi>尋兩紀之事<hi>自景明元年至是年凡十八年今言兩紀之事蓋景明初所叙階勲皆太和末</hi>
<hi>准漢用兵所上勲人名籍也</hi>如此求過誰堪其罪斯實聖朝所宜重<lb/>
慎也太后乃止又以匡所言數不從慮其辭解<hi>朝直遥翻數所</hi>
<hi>角翻辭解者辭職解官也</hi>欲奨安之乃加鎮東将軍二月丁未立匡<lb/>
為東平王<hi>為匡治棺攻澄張本</hi>　三月丙子<graphic n="KR0897" url="https://raw.githubusercontent.com/kanripo/KR-Gaiji/master/images/KR0897.png" mimeType="image/png"/>織官文錦不得為<lb/>
<pb n="KR2b0007_WYG_148-25b"/>
仙人鳥獸之形<hi>織官猶漢之織室令丞也</hi>為其裁翦有乖仁恕<hi>為于偽翻</hi>
　丁亥魏廣平文穆王懐卒　夏四月戊申魏以中書<lb/>
監胡國珍為司徒　詔以宗廟用牲有累冥道<hi>冥幽也幽則有</hi>
<hi>鬼神冥道鬼神之道也累力瑞翻</hi>宜皆以麪為之<hi>詔考異曰梁帝紀此  在四月甲子南史</hi>
<hi>云在二月云祈告天地宗廟以去殺之理欲被之含識郊廟牲牷皆代以麪其山川諸祀則否按長厯是月辛</hi>
<hi>夘朔無甲子隋志但云四月亦不云郊祀去牲今從之</hi>於是朝野諠譁以為宗廟<lb/>
去牲乃是不復血食<hi>去羌吕翻復扶又翻</hi>帝竟不從八坐乃議以<lb/>
大脯代一元大武<hi>記曲禮牛曰一元大武鄭𤣥曰元頭也武迹也坐徂卧翻</hi>　秋八<lb/>
<pb n="KR2b0007_WYG_148-26a"/>
月丁未詔魏太師髙陽王雍入居門下參决尚書奏事<lb/>
<hi>魏字當在詔字之上</hi>　冬十月詔以宗廟猶用脯脩<hi>鄭𤣥曰脯乾肉也脩鍜脩</hi>
<hi>也薄析曰脯棰之而施薑桂曰鍜脩</hi>更議代之於是以大餅代大脯其餘<lb/>
盡用蔬果又起至敬殿景陽臺置七廟座每月中再設<lb/>
浄饌<hi>饌雛戀翻又雛朊翻</hi>　乙夘魏詔北京士民未遷者悉聴留<lb/>
居為永業<hi>魏以代都為北京</hi>　十一月甲子巴州刺史牟漢寵<lb/>
叛降魏<hi>五代志巴西郡梁置南梁州北巴州降户江翻</hi>　十二月柔然伏跋可<lb/>
汗遣俟斤尉比建等請和於魏<hi>俟斤柔然大臣之號俟渠希翻尉紆勿翻</hi>用<lb/>
<pb n="KR2b0007_WYG_148-26b"/>
敵國之禮　是嵗以右衛将軍馮道根為豫州刺史道<lb/>
根謹厚木訥行軍能檢敕士卒諸将争功道根獨黙然<lb/>
為政清簡吏民懐之上嘗歎曰道根所在令朝廷不復<lb/>
憶有一州<hi>復扶又翻</hi>　魏尚書崔亮奏請於王屋等山採銅<lb/>
鑄錢從之<hi>五代志河内郡王屋縣有王屋山</hi>是後民多私鑄錢稍薄小<lb/>
用之益輕<hi>是時錢輕南北皆然豈天時邪</hi>
十七年春正月甲子魏以氐酋楊定為隂平王<hi>酋慈由翻</hi>
魏秦州羌反　二月癸巳安成康王秀卒<hi>卒子恤翻</hi>秀雖與<lb/>
<pb n="KR2b0007_WYG_148-27a"/>
上布衣昆弟及為君臣小心畏敬過於疎賤上益以此<lb/>
賢之秀與弟始興王憺尤相友愛憺久為荆州常中分<lb/>
其禄以給秀<hi>秀憺皆吳太妃之子齊和帝中興元年憺督雍州天監元年進督荆州五年徵至郡</hi>
<hi>荆州總西夏之寄俸入優厚憺徒敢翻又徒覽翻</hi>秀稱心受之<hi>稱尺證翻</hi>亦不辭多<lb/>
也　甲辰大赦　己酉魏大赦改元神龜　魏東益州<lb/>
氐反　魏主引見柔然使者<hi>見賢遍翻使疏吏翻</hi>讓之以藩禮不<lb/>
備議依漢待匈奴故事遣使報之<hi>漢宣帝待呼韓邪位在諸侯王上蓋稱臣</hi>
<hi>也按張倫表諫與為昆弟蓋用漢文景故事</hi>司農少卿張倫上表以為太祖<lb/>
<pb n="KR2b0007_WYG_148-27b"/>
經啟帝圖日有不暇遂令豎子遊魂一方<hi>謂道武南略社崘得以雄</hi>
<hi>跨漠北</hi>亦由中國多虞急諸華而緩夷狄也髙祖亦事南<lb/>
轅未遑北伐<hi>謂孝文南都洛陽用兵淮漢未暇伐柔然也</hi>世宗遵述遺志虜<lb/>
使之來受而弗答<hi>見百四十六卷六年</hi>以為大明臨御國富兵彊<lb/>
抗敵之禮何憚而為之何求而行之今虜雖慕徳而來<lb/>
亦欲觀我彊弱若使王人銜命虜庭與為昆弟恐非祖<lb/>
宗之意也茍事不獲已應為制詔示以上下之儀命宰<lb/>
臣致書論以歸順之道觀其從違徐以恩威進退之則<lb/>
<pb n="KR2b0007_WYG_148-28a"/>
王者之體正矣豈可以戎狄兼并<hi>謂伏跋新破髙車及滅鄰國之叛者也</hi>
而遽虧典禮乎不從倫白澤之子也<hi>張白澤見一百三十四卷宋順帝昇</hi>
<hi>明元年</hi>　三月辛未魏靈夀武敬公于忠卒　魏南秦州<lb/>
氐反遣龍驤将軍崔襲持節諭之<hi>驤思将翻</hi>　夏四月丁酉<lb/>
魏秦文宣公胡國珍卒贈假黄鉞相國都督中外諸軍<lb/>
事太師號曰太上秦公𦵏以殊禮贈禭儀衛事極優厚<lb/>
又迎太后母皇甫氏之柩與國珍合𦵏謂之太上秦孝<lb/>
穆君<hi>柩音舊</hi>諫議大夫常山張普惠以為前世后父無稱<lb/>
<pb n="KR2b0007_WYG_148-28b"/>
太上者太上之名不可施於人臣詣闕上疏陳之左右<lb/>
莫敢為通<hi>為于偽翻</hi>會胡氏穿壙下有磐石乃密表以為天<lb/>
無二日土無二王太上者因上而生名也皇太后稱令<lb/>
以繫敕下蓋取三從之道逺同文母列於十亂<hi>武王曰予有亂</hi>
<hi>臣十人孔子曰才難有婦人焉九人而已先儒以為十亂太公望周公旦召公奭畢公髙榮公太顛閎天散宜</hi>
<hi>生南宫适及文母</hi>今司徒為太上恐乖繫敕之意孔子稱必也<lb/>
正名乎<hi>論語載孔子答子路之言</hi>比克吉定兆<hi>比毗至翻</hi>而以淺改卜亦<lb/>
或天地神靈所以垂至戒啟聖情也伏願停逼上之號<lb/>
<pb n="KR2b0007_WYG_148-29a"/>
以邀謙光之福太后乃親至國珍宅召集五品以上博<lb/>
議王公皆希太后意爭詰難普惠<hi>詰去吉翻難乃旦翻</hi>普惠應機<lb/>
辯析無能屈者太后使元乂宣令於普惠曰朕之所行<lb/>
孝子之志卿之所陳忠臣之道羣公已有成議卿不得<lb/>
苦奪朕懐後有所見勿難言也太后為太上君造寺壯<lb/>
麗埒於永寧尚書奏復徵民綿麻之税<hi>為于偽翻埒力輟翻復扶又翻</hi>
<hi>下浸復復欲無復欲復復見同</hi>張普惠上疏以為髙祖廢大斗去長尺<lb/>
改重稱<hi>去羌吕翻下去天下同稱尺證翻下稱尺同事見一百四十卷齊明帝建武二年</hi>以愛<lb/>
<pb n="KR2b0007_WYG_148-29b"/>
民薄賦知軍國須綿麻之用故於絹増税綿八兩於布<lb/>
増税麻十五斤民以稱尺所減不啻綿麻故鼓舞供調<lb/>
<hi>調徒釣翻</hi>自兹以降所税絹布浸復長濶百姓嗟怨聞於朝<lb/>
野<hi>聞音問朝直遥翻</hi>宰輔不尋其本在於幅廣度長遽罷綿麻<lb/>
<hi>于忠罷綿麻見上十四年</hi>既而尚書以國用不足復欲徵斂去天下<lb/>
之大信棄已行之成詔<hi>斂力贍翻去羌吕翻</hi>追前之非遂後之失<lb/>
不思庫中大有綿麻而羣臣共竊之也何則所輸之物<lb/>
或斤羨百銖<hi>羨延面翻餘也</hi>未聞有司依律以罪州郡或小有<lb/>
<pb n="KR2b0007_WYG_148-30a"/>
濫惡則坐户主連及三長<hi>户主者一家之長則為一户之主三長見一百三十六卷</hi>
<hi>齊世祖永明四年</hi>是以在庫絹布踰制者多羣臣受俸人求長<lb/>
濶厚重無復準極未聞以端幅有餘還求輸官者也<hi>布帛</hi>
<hi>六丈為端爾雅倍丈謂之端倍端謂之兩倍兩謂之匹杜預曰二丈為端二端為兩所謂匹也説文幅布帛廣</hi>
<hi>也俸扶用翻</hi>今欲復調綿麻當先正稱尺明立嚴禁無得放<lb/>
溢使天下知二聖之心愛民惜法如此則太和之政復<lb/>
見於神龜矣普惠又以魏主好遊騁苑囿<hi>好呼到翻</hi>不親視<lb/>
朝<hi>朝直遥翻</hi>過崇佛法郊廟之事多委有司上疏切諫以為<lb/>
<pb n="KR2b0007_WYG_148-30b"/>
殖不思之冥業損巨費於生民減禄削力近供無事之<lb/>
僧崇飾雲殿逺邀未然之報昧爽之臣稽首於外<hi>謂羣臣入</hi>
<hi>朝者也孔安國曰昧冥爽明早旦稽音啟</hi>𤣥寂之衆遨遊於内愆禮忤時<hi>忤五</hi>
<hi>故翻</hi>人靈未穆愚謂修朝夕之因求祗劫之果<hi>祗巨支翻釋氏之言</hi>
<hi>祗劫猶云無數劫也</hi>未若收萬國之懽心以事其親使天下和平<lb/>
災害不生也<hi>用孝經文意</hi>伏願淑慎威儀<hi>淑善也</hi>為萬邦作式<lb/>
躬致郊廟之䖍親紆朔朢之禮<hi>紆縈也屈也</hi>釋奠成均<hi>五帝之學</hi>
<hi>曰成均鄭𤣥曰釋菜奠幣禮先師也又曰釋奠者設薦饌酌奠而已孔穎達曰釋奠有牲牢有幣帛釋菜則惟</hi>
<pb n="KR2b0007_WYG_148-31a"/>
<hi>釋蘋藻而已</hi>竭心千畝<hi>千畝謂藉田也</hi>量撤僧寺不急之華還復百<lb/>
官久折之秩<hi>量音良折而設翻</hi>已造者務令簡約速成未造者<lb/>
一切不復更為則孝弟可以通神明<hi>弟謂曰悌</hi>徳教可以光<lb/>
四海節用愛人法俗俱賴矣尋敕外議釋奠之禮又自<lb/>
是每月一陛見羣臣皆用普惠之言也普惠復表論時<lb/>
政得失太后與帝引普惠於宣光殿随事詰難<hi>復扶又翻見賢</hi>
<hi>遍翻難乃旦翻</hi>　臨川王宏妾弟吳法夀殺人而匿於宏府中<lb/>
上敕宏出之即日伏辜有司奏免宏官<hi>御史臺曰南臺亦曰南司</hi>上<lb/>
<pb n="KR2b0007_WYG_148-31b"/>
注曰愛宏者兄弟私親免宏者王者正法所奏可五月<lb/>
戊寅司徒驃騎大将軍揚州刺史臨川王宏免<hi>驃匹妙翻騎奇</hi>
<hi>寄翻</hi>宏自洛口之敗<hi>事見一百四十六卷五年</hi>常懐愧憤都下每有竊<lb/>
𤼵輒以宏為名屢為有司所奏上每赦之上幸光宅寺<lb/>
<hi>帝以三橋舊宅為光宅寺三橋在秣陵縣同夏里</hi>有盜伏於驃騎航<hi>宏府面秦淮於府前</hi>
<hi>為浮橋謂之驃騎航以宏官名航也</hi>待上夜出上将行心動乃於朱雀航<lb/>
過事𤼵稱為宏所使上泣謂宏曰我人才勝汝百倍當<lb/>
此猶恐不堪汝何為者我非不能為漢文帝<hi>謂誅淮南厲王長也</hi>
<pb n="KR2b0007_WYG_148-32a"/>
念汝愚耳宏頓首稱無之故因匿法夀免宏官宏奢僭<lb/>
過度殖貨無厭<hi>厭於鹽翻</hi>庫屋垂百間<hi>垂幾及也</hi>在内堂之後闗<lb/>
籥甚嚴<hi>籥與鑰同闗牡也</hi>有疑是鎧仗者密以聞<hi>鎧可亥翻</hi>上於友<lb/>
愛甚厚殊不悦它日送盛饌與宏愛妾江氏曰當來就<lb/>
汝懽宴<hi>饌雛戀翻又雛晥翻</hi>獨攜故人射聲校尉丘佗卿往與宏<lb/>
及江大飲半醉後謂曰我今欲履行汝後房<hi>行下孟翻</hi>即呼<lb/>
輿徑往堂後宏恐上見其貨賄顔色怖懼<hi>賄呼罪翻怖普布翻</hi>上<lb/>
意益疑之於是屋屋檢視每錢百萬為一聚黄榜標之<lb/>
<pb n="KR2b0007_WYG_148-32b"/>
千萬為一庫懸一紫標如此三十餘間上與佗卿屈指<lb/>
計見錢三億餘萬<hi>見賢遍翻</hi>餘屋貯布絹絲綿漆蜜紵蠟等<lb/>
雜貨但見滿庫不知多少<hi>貯丁呂翻紵直呂翻紵麻屬而細於麻少詩沼翻</hi>上<lb/>
始知非仗大悦謂曰阿六汝生計大可<hi>宏於諸弟次第六阿從安入聲</hi>
乃更劇飲至夜舉燭而還<hi>還從宣翻又如字</hi>兄弟方更敦睦宏<lb/>
都下有數十邸出懸錢立券每以田宅邸店懸上文契<lb/>
<hi>上時掌翻</hi>期訖便驅券主奪其宅都下東土百姓失業非一<lb/>
上後知之制懸券不得復驅奪自此始<hi>復扶又翻</hi>侍中領軍<lb/>
<pb n="KR2b0007_WYG_148-33a"/>
将軍吳平侯昺雅有風力為上所重軍國大事皆與議<lb/>
决以為安右将軍監揚州<hi>安右将軍帝所置百號将軍之一也昺音丙監王銜翻</hi>
昺自以越親居揚州<hi>昺帝從父弟揚州京邑昺自以為越同氣之親而居之故懇讓</hi>涕<lb/>
泣懇讓上不許在州尤稱明斷<hi>斷丁亂翻</hi>符教嚴整辛巳以<lb/>
宏為中軍将軍中書監六月乙酉又以本號行司徒<hi>本號</hi>
<hi>中軍将軍號也</hi>
　臣光曰宏為将則覆三軍<hi>将即亮翻</hi>為臣則涉大逆髙祖<lb/>
　貸其死罪可矣數旬之間還為三公於兄弟之恩誠<lb/>
<pb n="KR2b0007_WYG_148-33b"/>
　厚矣王者之法果安在哉<lb/>
初洛陽有漢所立三字石經<hi>石經事見四十七卷漢靈帝熹平四年酈道元曰蔡</hi>
<hi>邕正定五經文字刻石立於太學門外魏正始中又立古篆𨽻三字石經</hi>雖屢經喪亂而初<lb/>
無損失<hi>喪息浪翻</hi>及魏馮熙常伯夫相繼為洛州刺史<hi>魏都平城</hi>
<hi>以洛陽為洛州既遷洛始改為司州</hi>毁取以建浮圖精舍遂大致頹落所<lb/>
存者委於榛莽道俗随意取之侍中領國子祭酒崔光<lb/>
請遣官守視命國子博士李郁等補其殘缺胡太后許<lb/>
之會元乂劉騰作亂事遂寢<hi>乂騰作亂事見下卷普通二年</hi>　秋七月<lb/>
<pb n="KR2b0007_WYG_148-34a"/>
魏河州羌卻鐵忽反自稱水池王<hi>河州治枹罕領金城武始洪和臨洮郡水</hi>
<hi>池縣魏真君四年置郡後改為縣屬洪和郡隋併洪和郡為當夷縣其地在唐洮州臨潭縣界</hi>詔以主<lb/>
客郎源子恭為行臺以討之<hi>曹魏置尚書主客郎</hi>子恭至河州嚴<lb/>
勒州郡及諸軍毋得犯民一物亦不得輕與賊戰然後<lb/>
示以威恩使知悔懼八月鐵忽等相帥詣子恭降首尾<lb/>
不及二旬<hi>言自子恭至河州及于賊降首尾不及二旬也帥讀曰率降戸江翻</hi>子恭懐之<lb/>
子也<hi>源懐源賀之子歴事文成獻文孝文宣武</hi>　魏宦者劉騰手不解書<hi>解戸</hi>
<hi>買翻</hi>而多姦謀善揣人意<hi>揣初/委翻</hi>胡太后以其保䕶之功<hi>事見</hi>
<pb n="KR2b0007_WYG_148-34b"/>
<hi>上十四年</hi>累遷至侍中右光禄大夫遂干預政事納賂為人<lb/>
求官無不效者<hi>為于偽翻</hi>河間王琛簡之子也<hi>齊郡王簡見一百三十七</hi>
<hi>卷齊武帝永明九年琛丑林翻</hi>為定州刺史以貪縱著名及罷州還太<lb/>
后詔曰琛在定州唯不将中山宫來<hi>後燕都中山建宫室魏克中山因以</hi>
<hi>為中山宫</hi>自餘無所不致何可更復敘用<hi>復扶又翻</hi>遂廢于家琛<lb/>
乃求為騰養息<hi>養息即養子也</hi>賂騰金寶鉅萬計騰為之言於<lb/>
太后<hi>為于偽翻</hi>得兼都官尚書出為秦州刺史會騰疾篤太<lb/>
后欲及其生而貴之九月癸未朔以騰為衛将軍加儀<lb/>
<pb n="KR2b0007_WYG_148-35a"/>
同三司　魏胡太后以天文有變欲以崇憲髙太后當<lb/>
之戊申夜髙太后暴卒冬十月丁夘以尼禮𦵏於北邙<lb/>
<hi>尼女夷翻下同</hi>諡曰順皇后百官單衣邪巾<hi>古者二十成人士冠庶人巾邪巾者</hi>
<hi>邪厭於首捨衰絰喪冠而單衣邪巾示不成喪也</hi>送至墓所事訖而除　乙亥<lb/>
以臨川王宏為司徒　魏胡太后遣使者宋雲與比丘<lb/>
惠生如西域求佛經<hi>比丘僧也比毗至翻下連比同</hi>司空任城王澄奏<lb/>
昔髙祖遷都制城内唯聴置僧尼寺各一餘皆置於城<lb/>
外蓋以道俗殊歸欲其浄居塵外故也正始三年沙門<lb/>
<pb n="KR2b0007_WYG_148-35b"/>
統惠深始違前禁自是卷詔不行<hi>卷讀曰捲</hi>私謁彌衆都城<lb/>
之中寺踰五百占奪民居三分且一屠沽塵穢連比雜<lb/>
居<hi>占之贍翻比毗至翻</hi>往者代北有法秀之謀<hi>事見一百三十五卷齊太祖建元三</hi>
<hi>年</hi>冀州有大乗之變太和景明之制非徒使緇素殊途<lb/>
蓋亦以防微杜漸昔如來闡教多依山林<hi>如來佛也</hi>今此僧<lb/>
徒戀著城邑<hi>著直略翻</hi>正以誘於利欲不能自已<hi>誘音酉</hi>此乃<lb/>
釋氏之糟糠法王之社鼠<hi>法王謂佛</hi>内戒所不容<hi>釋氏有五戒</hi>國<lb/>
典所共棄也臣謂都城内寺未成可從者宜悉徙於郭<lb/>
<pb n="KR2b0007_WYG_148-36a"/>
外僧不滿五十者併小從大外州亦準此然卒不能行<lb/>
<hi>卒子恤翻</hi>　是嵗魏太師雍等奏鹽池天藏<hi>藏徂浪翻</hi>資育羣生<lb/>
先朝為之禁限<hi>朝直遥翻</hi>亦非茍與細民爭利但利起天池<lb/>
取用無法或豪貴封䕶或近民吝守貧弱逺來邈然絶<lb/>
望因置主司令其裁察彊弱相兼務令得所什一之税<lb/>
自古有之所務者逺近齊平公私兩宜耳及甄琛啟求<lb/>
禁集<hi>事見一百四十六卷五年甄之人翻琛丑林翻</hi>乃為繞池之民尉保光等<lb/>
擅自固䕶語其障禁倍於官司取與自由貴賤任口<hi>言鹽</hi>
<pb n="KR2b0007_WYG_148-36b"/>
<hi>價賤貴任其口之所出也</hi>請依先朝禁之為便詔從之<lb/>
　<lb/>
　<lb/>
　<lb/>
　<lb/>
　<lb/>
　<lb/>
　資治通鑑卷一百四十八<lb/>
</p>
<p>
</p>
  </div>
</body>
</text>
</TEI>