<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>資治通鑑卷十九</head>
    <p>
<pb n="KR2b0007_WYG_019-1a"/>
欽定四庫全書<lb/>
　資治通鑑卷十九　　　　宋　司馬光　撰<lb/>
　　　　　　　　　　　　　　胡三省　音註<lb/>
　漢紀十一<hi>起彊圉大荒落盡𤣥黓閹茂凡六年</hi>
　　世宗孝武皇帝中之上<lb/>
元朔五年冬十一月乙丑薛澤免以公孫𢎞為丞相封<lb/>
平津侯<hi>勃海郡髙成縣有平津鄉宋白曰滄州鹽山縣勃海髙成縣也冇平津郷  考異曰史記将相</hi>
<hi>名臣表漢書公卿百官表𢎞為相皆在今年建元以來侯者表恩澤侯表皆云元朔三年封侯按三年𢎞始為</hi>
<pb n="KR2b0007_WYG_019-1b"/>
<hi>御史大夫盖誤書五為三因置于三年耳</hi>丞相封侯自𢎞始<hi>漢初常以列侯為丞相𢎞則既</hi>
<hi>相而後封侯故丞相封侯自𢎞始</hi>時上方興功業𢎞于是開東閣以延<lb/>
賢人<hi>師古曰閣小門也東向開之避當庭門而引客别於掾史官屬也</hi>與參謀議每朝<lb/>
覲奏事因言國家便冝上亦使左右文學之臣與之論<lb/>
難<hi>難乃旦翻</hi>𢎞嘗奏言十賊彍弩<hi>張晏曰彍音郭師古曰引滿曰彍</hi>百吏不<lb/>
敢前請禁民毋得挾弓弩便上下其議<hi>下遐嫁翻</hi>侍中吾丘<lb/>
夀王對曰臣聞古者作五兵<hi>師古曰五兵謂矛㦸弓劒戈吾讀曰虞</hi>非以<lb/>
相害以禁暴討邪也秦兼天下銷甲兵折鋒刅其後民<lb/>
<pb n="KR2b0007_WYG_019-2a"/>
以耰鉏箠梃相撻擊<hi>師古曰耰摩田之器也箠馬撾也梃大杖也折而設翻耰音憂梃大</hi>
<hi>鼎翻撻音闥</hi>犯法滋衆盗賊不勝<hi>師古曰滋益也不勝言不可勝也</hi>卒以亂<lb/>
亡<hi>卒子恤翻</hi>故聖王務教化而省禁防知其不足恃也禮曰<lb/>
男子生桑弧蓬矢以舉之眀示有事也<hi>記内則國君世子生三日射人</hi>
<hi>以桑弧蓬矢六射天地四方注云天地四方男子之所有事也</hi>大射之禮自天子降及<lb/>
庶人三代之道也<hi>古者天子射豹侯諸侯射熊侯卿大夫射麋侯士射鹿侯豕侯周官又以</hi>
<hi>郷射之禮詢衆庶</hi>愚聞聖王合射以眀教矣未聞弓矢之為禁<lb/>
也且所為禁者為盗賊之以攻奪也<hi>為盗之為于偽翻</hi>攻奪之<lb/>
<pb n="KR2b0007_WYG_019-2b"/>
罪死然而不止者大姧之於重誅固不避也臣恐邪人<lb/>
挾之而吏不能止良民以自備而抵法禁<hi>師古曰抵觸也</hi>是擅<lb/>
賊威而奪民救也竊以為大不便書奏上以難𢎞𢎞詘<lb/>
服焉<hi>難乃旦翻詘與屈同</hi>𢎞性意忌外寛内深諸嘗與𢎞有隙無<lb/>
近逺雖陽與善後竟報其過董仲舒為人㢘直以𢎞為<lb/>
従諛𢎞嫉之膠西王端驕恣數犯汝<hi>端景帝子前三年受封數所角翻下</hi>
<hi>同</hi>所殺傷二千石甚衆𢎞乃薦仲舒為膠西相仲舒以<lb/>
病免汲黯常毁儒靣觸𢎞𢎞欲誅之以事<hi>以事致其罪而誅之</hi>乃<lb/>
<pb n="KR2b0007_WYG_019-3a"/>
言上曰右内史界部中多貴臣宗室難治非素重臣不<lb/>
能任請徙黯為右内史<hi>右内史後為右扶風治直之翻任音壬</hi>上從之<lb/>
春大旱　匈奴右賢王數侵擾朔方天子令車騎将軍<lb/>
青将三萬騎出髙闕衛尉蘇建為游擊将軍左内史李<lb/>
沮為彊弩将軍<hi>沮音俎</hi>太僕公孫賀為衛騎将軍代相李<lb/>
蔡為輕車将軍皆領屬車騎将軍俱出朔方大行李息<lb/>
岸頭侯張次公為将軍俱出右北平凡十餘萬人擊匈<lb/>
奴右賢王以為漢兵逺不能至飲酒醉衛青等兵出塞<lb/>
<pb n="KR2b0007_WYG_019-3b"/>
六七百里夜至圍右賢王右賢王驚夜逃獨與壮騎數<lb/>
百馳潰圍北去得右賢禆王十餘人<hi>師古曰禆王小王也猶禆将也禆頻</hi>
<hi>移翻</hi>衆男女萬五千餘人畜數十百萬<hi>師古曰數十萬以至百萬畜許敕翻</hi>
于是引兵而還至塞天子使使者持大将軍印即軍中<lb/>
拜衛青為大将軍諸将皆屬焉夏四月乙未復益封青<lb/>
八千七百<hi>户復扶  又翻</hi>封青三子伉不疑登皆為列侯<hi>師古曰伉</hi>
<hi>音抗又工郎翻伉為冝春侯不疑為隂安侯登為發干侯</hi>青固謝曰<hi>師古曰固謂再三也</hi>臣幸<lb/>
得待罪行間<hi>行户剛翻</hi>賴陛下神靈軍大㨗皆諸校尉力戰<lb/>
<pb n="KR2b0007_WYG_019-4a"/>
之功也陛下幸已益封臣青臣青子在襁褓中未有勤<lb/>
勞上列地封為三侯<hi>列漢書作裂</hi>非臣待罪行間所以勸士<lb/>
力戰之意也天子曰我非忘諸校尉功也乃封䕶軍都<lb/>
尉公孫敖為合騎侯<hi>晉灼曰合騎侯猶冠軍從票之名也予據功臣表合騎侯食邑于勃</hi>
<hi>海髙成</hi>都尉韓説為龍頟侯<hi>班志龍頟侯國属平原郡頟音洛</hi>公孫賀為<lb/>
南窌侯<hi>窌匹孝翻又普孝翻</hi>李蔡為樂安侯<hi>樂安功臣表作安樂食邑於琅邪之昌縣</hi>
校尉李朔為渉軹侯<hi>渉軹班史衛青𫝊作陟軹功臣表作軹食邑于齊郡之西安</hi>趙<lb/>
不虞為隨成侯<hi>隨成侯功臣表食邑于干乘縣</hi>公孫戎奴為從平侯<hi>從平</hi>
<pb n="KR2b0007_WYG_019-4b"/>
<hi>侯食邑於東郡樂昌</hi>李沮李息及校尉豆如意<hi>班史豆作竇</hi>皆賜爵闗<lb/>
内侯於是青尊寵於羣臣無二公卿以下皆卑奉之獨汲黯<lb/>
與亢禮<hi>亢音抗</hi>人或説黯曰自天子欲羣臣下大将軍<hi>説式芮翻師古</hi>
<hi>曰下遐嫁翻</hi>大将軍尊重君不可以不拜黯曰夫以大将軍有揖<lb/>
客反不重邪<hi>師古曰言能降貴以禮士最為重也</hi>大将軍聞愈賢黯數請<lb/>
問國家朝廷所疑<hi>數所角翻</hi>遇黯加於平日大将軍青雖貴<lb/>
有時侍中上踞厠而視之<hi>如淳曰厠溷也孟康曰厠牀邊側也師古曰如説是也仲</hi>
<hi>馮曰厠當從孟説占者見大臣則御坐為起然則踞厠者輕之也</hi>丞相𢎞燕見上或時<lb/>
<pb n="KR2b0007_WYG_019-5a"/>
不冠至如汲黯見<hi>見賢遍翻</hi>上不冠不見也上嘗坐武帳中<lb/>
<hi>應劭曰武帳織成帳為武士象也孟康曰今御武帳置兵䦨五兵于帳中也師古曰孟説是韋昭曰以武名之</hi>
<hi>示威</hi>黯前奏事上不冠望見黯避帳中使人可其奏其見<lb/>
敬禮如此　夏六月詔曰盖聞導民以禮風之以樂<hi>師古</hi>
<hi>曰風教也詩序曰上以風化下</hi>今禮壊樂崩朕甚閔焉其令禮官勸學<lb/>
興禮以為天下先于是丞相𢎞等奏請為博士官置弟<lb/>
子五十人復其身<hi>為于偽翻復方目翻</hi>第其髙下以補郎中文學<lb/>
掌故<hi>兒寛以射䇿為掌故功次補廷尉文學卒史蘇林曰卒史秩六百石臣瓚曰漢注卒史秩百石師古</hi>
<pb n="KR2b0007_WYG_019-5b"/>
<hi>曰瓚説是予謂掌故掌故府之典籍者也以兒寛自掌故補卒史推之則掌故之品秩從可知也</hi>即有<lb/>
秀才異等輒以名聞<hi>秀才異等謂冇俊秀之才異於常等者</hi>其不事學若<lb/>
下材輒罷之又吏通一蓺以上者請皆選擇以補右職<lb/>
<hi>吏謂百石已上及比百石以下也右職謂中二千石二千石之卒史也</hi>上從之自此公卿<lb/>
大夫士吏彬彬多文學之士矣　秋匈奴萬騎入代殺<lb/>
都尉朱英略千餘人　初淮南王安好讀書屬文喜立<lb/>
名譽<hi>好呼到翻屬之欲翻喜許記翻</hi>招致賓客方術之士數千人其羣<lb/>
臣賓客多江淮間輕薄士常以厲王遷死感激安<hi>遷死見十</hi>
<pb n="KR2b0007_WYG_019-6a"/>
<hi>四卷文帝前六年</hi>建元六年彗星見<hi>彗祥嵗翻又徐醉翻又旋芮翻見賢遍翻</hi>或説<lb/>
王曰先吳軍時彗星出長數尺然尚流血千里<hi>説式芮翻先悉</hi>
<hi>薦翻長直亮翻謂吳王濞起兵時也</hi>今彗星竟天天下兵當大起王心以<lb/>
為然乃益治攻戰具積金錢<hi>治直之翻下同</hi>郎中雷被獲罪于<lb/>
太子遷<hi>雷被善用劒與太子戲誤中太子故得罪師古曰被皮義翻姓譜雷古方雷氏後</hi>時有<lb/>
詔欲從軍者輒詣長安被即願奮擊匈奴太子惡被於<lb/>
王<hi>惡毁惡也如字</hi>斥免之欲以禁後<hi>師古曰令後人更不敢效之也</hi>是嵗被亡<lb/>
之長安上書自眀事下廷尉治<hi>下遐嫁翻</hi>蹤跡連王公卿請<lb/>
<pb n="KR2b0007_WYG_019-6b"/>
逮捕治王太子遷謀令人衣衛士衣持㦸居王旁漢使<lb/>
有非是者即刺殺之<hi>人衣於既翻刺七亦翻</hi>因發兵反天子使中<lb/>
尉宏即訊王<hi>師古曰即就也就問也</hi>王視中尉顔色和遂不發公<lb/>
卿奏安壅閼奮擊匈奴者格眀詔當弃市<hi>閼音遏師古曰格音閣謂</hi>
<hi>閣止不行之</hi>詔削二縣既而安自傷曰吾行仁義反見削地<lb/>
耻之于是為反謀益甚安與衡山王賜相責望禮節間<lb/>
不相能<hi>賜即安之弟也孝文十六年與安同受封師古曰兄弟相責故有嫌</hi>衡山王聞淮<lb/>
南王有反謀恐為所并亦結賓客為反具以為淮南已<lb/>
<pb n="KR2b0007_WYG_019-7a"/>
西欲發兵定江淮之間而有之衡山王后徐來譛太子<lb/>
爽於王欲廢之而立其弟孝王囚太子而佩孝以王印<lb/>
令招致賓客賓客來者㣲知淮南衡山有逆計日夜從<lb/>
容勸之<hi>從千容翻</hi>王乃使孝客江都人枚赫陳喜作輣車鍜<lb/>
矢<hi>輣薄庚翻兵車也樓車也鍛都元翻冶鐵也</hi>刻天子璽将相軍吏印秋衡<lb/>
山王當入朝過淮南淮南王乃昆弟語<hi>師古曰為相親愛之言</hi>除<lb/>
前隙約束反具<hi>師古曰共契約為反具</hi>衡山王即上書謝病上賜<lb/>
書不朝<lb/>
<pb n="KR2b0007_WYG_019-7b"/>
六年春二月大将軍青出定襄擊匈奴<hi>杜佔曰漢定襄郡在今馬邑北</hi>
<hi>三百餘里後魏置雲中郡</hi>以合騎侯公孫敖為中将軍太僕公孫賀<lb/>
為左将軍翕侯趙信為前将軍<hi>功臣表翕侯國在魏郡内黄界</hi>衛尉蘇<lb/>
建為右将軍郎中令李廣為後将軍左内史李沮為彊<lb/>
弩将軍<hi>師古曰沮音爼</hi>咸屬大将軍斬首數千級而還<hi>賢曰秦法斬首</hi>
<hi>一賜爵一級故因謂斬首為級</hi>休士馬于定襄雲中雁門　赦天下<lb/>
夏四月衛青復将六将軍出定襄擊匈奴<hi>復扶又翻</hi>斬首虜<lb/>
萬餘人右将軍建前将軍信并軍三千餘騎獨逢單于<lb/>
<pb n="KR2b0007_WYG_019-8a"/>
兵與戰一日餘漢兵且盡信故胡小王降漢漢封為翕<lb/>
侯<hi>信元光四年十月壬午受封</hi>及敗匈奴誘之遂将其餘騎可八百<lb/>
降匈奴<hi>誘音酉将即亮翻降户江翻</hi>建盡亡其軍脱身亡自歸大将<lb/>
軍議郎周覇曰<hi>班表議郎屬郎中令秩比六百石</hi>自大将軍出未嘗斬<lb/>
裨将今建棄軍可斬以眀将軍之威軍正閎長史安曰<lb/>
不然<hi>凡軍行置軍正掌舉軍法以正軍中軍法曰正無屬将軍将軍有罪以聞劉昭志大将軍長史秩千</hi>
<hi>石如淳曰律都軍官長史一人</hi>兵法小敵之堅大敵之禽也<hi>孫子之言言大小不</hi>
<hi>敵小雖堅於戰終必為大所禽</hi>今建以數千當單于數萬力戰一日餘<lb/>
<pb n="KR2b0007_WYG_019-8b"/>
士盡不敢有二心自歸而斬之是示後無反意也不當<lb/>
斬大将軍曰青幸得以肺腑待罪行間不患無威而覇<lb/>
説我以眀威甚失臣意<hi>言失為臣之意也行户剛翻説式芮翻</hi>且使臣職<lb/>
雖當斬将<hi>将即亮翻</hi>以臣之尊寵而不敢擅誅於境外而具<lb/>
歸天子天子自裁之於以見為人臣不敢専權不亦可<lb/>
乎軍吏皆曰善遂囚建詣行在所<hi>蔡邕獨斷曰天子以四海為家故謂所居</hi>
<hi>為行在所</hi>初平陽縣吏霍仲孺給事平陽侯家與青姊衛少<lb/>
兒私通生霍去病<hi>霍姓以國為氏</hi>去病年十八為侍中善騎射<lb/>
<pb n="KR2b0007_WYG_019-9a"/>
再從大将軍擊匈奴為票姚校尉<hi>服䖍曰票姚音飄揺師古曰票匹妙翻姚</hi>
<hi>羊召翻票姚勁疾之貌茍悦漢紀作票鷂字去病後為票騎将軍尚取票姚之字耳今讀者音飄揺則不當其</hi>
<hi>義也</hi>與輕勇騎八百直棄大軍數百里赴利斬捕首虜過<lb/>
當<hi>師古曰計其所将人數則捕斬首為多過於所當一曰漢軍失亡者少而殺獲匈奴數多故曰過當也</hi>
於是天子曰票姚校尉去病斬首虜二千餘級得相國<lb/>
當户斬單于大父行藉若侯産生捕季父羅姑<hi>匈奴左右大當</hi>
<hi>户在左右大都尉之下左右骨都侯之上大父行單于祖行也張晏曰藉若胡侯也産其名也師古曰此人單</hi>
<hi>于祖父之行也季父亦單于季父也羅姑其名行户郎翻</hi>比再冠軍<hi>師古曰比頻也比毗至翻冠古</hi>
<pb n="KR2b0007_WYG_019-9b"/>
<hi>玩翻</hi>封去病為冠軍侯<hi>帝以去病功冠諸軍以南陽穰縣盧陽郷宛縣臨駣聚為冠軍侯國</hi>
<hi>駣音桃</hi>上谷太守郝賢四從大将軍捕斬首虜二千餘級<lb/>
封賢為衆利侯<hi>姓譜殷帝乙有子期封太原郝郷後因氏焉功臣表衆利侯食邑于琅邪郡姑</hi>
<hi>幕縣</hi>是嵗失兩将軍亡翕侯軍功不多故大将軍不益封<lb/>
止賜千金右将軍建至天子不誅贖為庶人單于既得<lb/>
翕侯以為自次王<hi>師古曰自次者尊重次於單于</hi>用其姊妻之<hi>妻七細翻</hi>與<lb/>
謀漢信教單于益北絶幕<hi>師古曰直度曰絶幕與漠同隂山以北皆大漠不生草木</hi>
以誘罷漢兵徼極而取之<hi>師古曰罷讀曰疲徼要也誘令疲徼其困極然後取之徼</hi>
<pb n="KR2b0007_WYG_019-10a"/>
<hi>一遥翻</hi>無近塞單于從其計<hi>近其靳翻</hi>是時漢比嵗發十餘萬<lb/>
衆擊胡<hi>比毗至翻</hi>斬捕首虜之士受賜黄金二十餘萬斤而<lb/>
漢軍士馬死者十餘萬兵甲轉漕之費不與焉<hi>與讀曰預</hi>于<lb/>
是大司農經用竭不足以奉戰士六月詔令民得買爵及<lb/>
贖禁錮免臧罪置賞官名曰武功爵級十七萬凡直三<lb/>
十餘萬金諸買武功爵至千夫者得先除為吏<hi>禁錮重擊也臣</hi>
<hi>瓉曰茂陵中書有武功爵一級曰造士二級曰閑輿衛三級曰良士四級曰元戎士五級曰官首六級曰秉鐸</hi>
<hi>七級曰千夫八級曰樂卿九級曰執戎十級曰政戾庶長十一級曰軍衛此武帝所制以寵軍功師古曰下云</hi>
<pb n="KR2b0007_WYG_019-10b"/>
<hi>級十七萬凡直三十餘萬金今瓚引茂陵中書説之不盡也貢父曰直三十餘萬金其價之差殊不可詳也或</hi>
<hi>説七當作一與茂陵書合矣予謂賣爵當級級稍増其價豈可例云級十七萬若每級十七萬比至三十餘萬</hi>
<hi>金當一萬七千餘級又非也然則誤衍此萬字盖武功爵其級十七參考顔劉注皆因求其説而不得遂疑茂</hi>
<hi>陵書所謂十一級為不足又疑史之正文萬字為衍皆未為允也盖級十七萬者賣爵一級為錢十七萬至二</hi>
<hi>級則三十四萬矣自此以上烏得不每級而増乎王莽時黄金一斤直錢萬以此推之則三十萬金為錢三十</hi>
<hi>餘萬萬矣此當時鬻武功爵所直之數也夫民入錢買爵隨其錢之多少為爵級之髙下爵之髙下有定直而</hi>
<hi>民錢之多少無定數若比而同之其失彌逺矣史記作直八十萬金索隠曰一金萬錢初一級十七萬自此以</hi>
<hi>上每級加二萬至十七級合成三十四萬也</hi>吏道雜而多端官職耗廢矣<hi>師古</hi>
<pb n="KR2b0007_WYG_019-11a"/>
<hi>曰耗亂也音莫報翻</hi>
元狩元年冬十月上行幸雍祠五畤<hi>雍於用翻畤音止</hi>獲獸一<lb/>
角而足有五蹄有司言陛下肅祗郊祀上帝報享錫一<lb/>
角獸盖麟云<hi>麟麋身牛尾馬足五色圜蹄一角角端有肉音中鍾呂行中規矩游必擇地詳而後</hi>
<hi>處不履生蟲不踐生草不羣居不侶行不入陷穽不罹羅網王者至仁則出今并州界有麟大小如鹿非瑞應</hi>
<hi>麟也京房易傳曰麟麕身牛尾馬蹄有五采腹下黄髙丈二爾雅麟麕身牛尾一角盖麟似麕圓頂一角曰盖</hi>
<hi>云者意其為麟而未知其果為麟也</hi>於是以慶五畤畤加一牛以燎<hi>畤音止</hi>
久之有司又言元宜以天瑞命不宜以一二數一元曰<lb/>
<pb n="KR2b0007_WYG_019-11b"/>
建二元以長星曰光今元以郊得一角獸曰狩云於是<lb/>
濟北王<hi>濟北王勃淮南厲王子孝文十六年封衡山王孝景四年徙封濟北今王勃子成王胡也濟北</hi>
<hi>王都盧後天漢四年國除入漢為太山郡濟子禮翻</hi>以為天子且封禪上書獻太<lb/>
山及其旁邑天子以他縣償之　淮南王安與賓客左<lb/>
吳等日夜為反謀<hi>姓譜齊公族冇左右公子後因氏馬予按衛亦有左右公子姓譜之説非</hi>
<hi>是魯冇左丘眀</hi>案輿地圖<hi>蘇林曰輿猶盡載之意索隠曰志林云輿地圖漢家所畫非出逺也</hi>部<lb/>
署兵所從入諸使者道長安來為妄言言上無男漢不<lb/>
治即喜即言漢廷治有男王怒以為妄言非也<hi>治直吏翻</hi>王<lb/>
<pb n="KR2b0007_WYG_019-12a"/>
召中郎伍被<hi>被皮義翻姓譜伍姓出于楚伍舉</hi>與謀反事被曰王安得<lb/>
此亡國之言乎臣見宫中生荆棘露霑衣也王怒繫伍<lb/>
被父母囚之三月復召問之<hi>復扶又翻</hi>被曰㫺秦為無道窮<lb/>
奢極虐百姓思亂者十家而六七髙皇帝起於行陳之<lb/>
中<hi>行户剛翻陳讀曰陣</hi>立為天子此所謂蹈瑕候間<hi>間古莧翻</hi>因秦之<lb/>
亡而動者也今大王見髙皇帝得天下之易也<hi>易以䜴翻</hi>獨<lb/>
不觀近世之吳楚乎<hi>事見十五卷景帝三年</hi>夫吳王王四郡<hi>四郡束陽</hi>
<hi>郡鄣郡吳郡豫章郡王王下于况翻</hi>國冨民衆計定謀成舉兵而西然破<lb/>
<pb n="KR2b0007_WYG_019-12b"/>
於大梁<hi>謂為梁孝王所破也</hi>奔走而東身死祀絶者何誠逆天道<lb/>
而不知時也方今大王之兵衆不能十分吳楚之一天<lb/>
下安寜萬倍吳楚之時大王不從臣之計今見大王棄<lb/>
千乘之君賜絶命之書為羣臣先死於東宫也<hi>如淳曰東宫淮</hi>
<hi>南王所居也</hi>王涕泣而起王有孽子不害最長<hi>庶生曰孽長知兩翻</hi>王<lb/>
弗愛王后太子皆不以為子兄數<hi>言后不以為子大子不以為兄數秩數也</hi>
不害有子建材髙有氣常怨望太子隂使人告太子謀<lb/>
殺漢中尉事<hi>事見上元朔五年</hi>下廷尉治<hi>下遐嫁翻</hi>王患之欲發復<lb/>
<pb n="KR2b0007_WYG_019-13a"/>
問伍被曰<hi>復扶又翻</hi>公以為吳興兵是邪非邪被曰非也臣<lb/>
聞吳王悔之甚願王無為吳王之所悔王曰吳何知反<lb/>
漢将一日過成臯者四十餘人今我絶成臯之口據三<lb/>
川之險<hi>漢河南秦三川郡也其地當伊洛河三川之㑹</hi>招山東之兵舉事如此<lb/>
左吳趙賢朱驕如皆以為什事九成公獨以為有禍無<lb/>
福何也必如公言不可儌幸邪<hi>師古曰徼要也幸非妄之福也徼一堯翻</hi>被<lb/>
曰必不得已被有愚計當今諸侯無異心百姓無怨氣<lb/>
可偽為丞相御史請書<hi>言偽為丞相御史奏請于天子之書</hi>徙郡國豪傑<lb/>
<pb n="KR2b0007_WYG_019-13b"/>
髙貲於朔方益發甲卒急其㑹日又偽為詔獄書<hi>漢時左右</hi>
<hi>都司空上林中都官皆有詔獄盖奉詔以鞫囚因以為名</hi>逮諸侯太子幸臣<hi>逮追對獄也</hi>
如此則民怨諸侯懼即使辨士隨而説之<hi>説式芮翻下同</hi>儻可<lb/>
儌幸什得一乎王曰此可也雖然吾以為不至若此<hi>言不</hi>
<hi>須為此也</hi>于是王乃作皇帝璽丞相御史大夫将軍軍吏中<lb/>
二千石及旁近郡太守都尉印漢使節<hi>使疏吏翻</hi>欲使人偽<lb/>
得罪而西<hi>言使人詐為得罪而逃去西如京師</hi>事大将軍一日發兵<hi>一日猶言</hi>
<hi>一旦</hi>即刺殺大将軍<hi>刺七亦翻</hi>且曰漢廷大臣獨汲黯好直諫<lb/>
<pb n="KR2b0007_WYG_019-14a"/>
<hi>好呼到翻</hi>守節死義難惑以非至如説丞相𢎞等如發䝉振落<lb/>
耳<hi>發䝉謂物所䝉覆發而去之振落謂木葉将落振而墜之皆言其易説式芮翻</hi>王欲發國中兵<lb/>
恐其相二千石不聽王乃與伍被謀先殺相二千石又欲<lb/>
令人衣求盗衣<hi>求盗卒也掌逐捕盗賊漢書本紀髙帝時為亭長令求盗之薛治竹皮冠人衣於既</hi>
<hi>翻</hi>持羽檄從東方來呼曰南越兵入界<hi>呼火故翻</hi>欲因以發兵<lb/>
會廷尉逮捕淮南太子淮南王聞之與太子謀召相二千<lb/>
石欲殺而發兵召相相至内史中尉皆不至王念獨殺相<lb/>
無益也即罷相<hi>罷遣出去也相息亮翻</hi>王猶豫計未决太子即自剄<lb/>
<pb n="KR2b0007_WYG_019-14b"/>
不殊<hi>晉灼曰不殊不死也師古曰言雖自刑而身首不能絶也剄古頂翻下同</hi>伍被自詣吏告<lb/>
與淮南王謀反蹤跡如此吏因捕太子王后圍王宫盡求<lb/>
捕王所與謀反賓客在國中者索得反具以聞上下公卿<lb/>
治其黨與<hi>索山客翻求也搜也上時掌翻下遐嫁翻聞上句斷</hi>使宗正以符節治王<lb/>
未至淮南王安自剄殺王后荼太子遷諸所與謀反者皆<lb/>
族天子以伍被雅辭多引漢之美欲勿誅<hi>雅素也雅辭素來言語也</hi>廷<lb/>
尉湯曰被首為王畫反計<hi>為于偽翻</hi>罪不可赦乃誅被侍中<lb/>
荘助素與淮南王相結交私論議王厚賂遺助<hi>遺于季翻</hi>上<lb/>
<pb n="KR2b0007_WYG_019-15a"/>
薄其罪欲勿誅張湯争以為助出入禁門腹心之臣而<lb/>
外與諸侯交私如此不誅後不可治助竟棄市衡山王<lb/>
上書請廢太子爽立其弟孝為太子爽聞即遣所善白<lb/>
嬴之長安上書言孝作輣車鍜矢與王御者姦欲以敗<lb/>
孝<hi>敗蒲邁翻</hi>會有司捕所與淮南王謀反者得陳喜于衡山<lb/>
王子孝家吏劾孝首匿喜<hi>師古曰為頭首而蔵匿之</hi>孝聞律先自告<lb/>
除其罪即先自告所與謀反者枚赫陳喜等公卿請逮<lb/>
捕衡山王治之王自剄死王后徐來太子爽及孝皆棄<lb/>
<pb n="KR2b0007_WYG_019-15b"/>
市所與謀反者皆族凡淮南衡山二獄所連引列侯二<lb/>
千石豪傑等死者數萬人　夏四月赦天下　丁卯立<lb/>
皇子據為太子年七嵗　五月乙巳晦日有食之匈奴<lb/>
萬人入上谷殺數百人　初張騫自月氏還<hi>事見上卷元朔四年</hi>
<hi>氏音支</hi>具為天子言西域諸國風俗<hi>為于偽翻</hi>大宛在漢正西<lb/>
可萬里其俗土著耕田<hi>土著謂有城郭常居不隨水草移徙也宛於元翻著直畧翻</hi>
多善馬馬汗血<hi>孟康曰大宛國有髙山其上有馬不可得因取五色母馬置其下與集生駒皆</hi>
<hi>汗血因號天馬子云一説汗血者汗從肩膊出如血號能一日千里</hi>有城郭室屋如中國<lb/>
<pb n="KR2b0007_WYG_019-16a"/>
其東北則烏孫東則于窴<hi>于窴國在南山下居西城窴徒賢翻又徒見翻</hi>于窴<lb/>
之西則水皆西流注西海<hi>水經註崑崙山西有大水名新頭河度葱嶺入北天竺境</hi>
<hi>又西南流屈而東南流逕中天竺國又西逕安息南注於雷翥海雷翥海即西海在安息之西犂軒之東東南</hi>
<hi>連交州海</hi>其東水東流注鹽澤<hi>水經註河水一源出于窴國南山北流與葱嶺河合東注</hi>
<hi>蒲昌海西域傳鹽澤一名蒲昌海去玉門陽闗三百餘里廣袤三百里其水停居冬夏不増减皆以為潜行地</hi>
<hi>下南出於積石為中國河云玉門陽闗皆在敦煌西界括地志蒲昌海一名泑澤亦名鹽澤亦名輔日海亦名</hi>
<hi>穿蘭亦名臨海在沙州西南玉門闗在沙州夀昌縣西六里</hi>鹽澤濳行地下其南則<lb/>
河源出焉<hi>索隠曰按漢書西南夷傳云河有兩源其一出葱嶺一出于窴山海經云河出崑崙東北</hi>
<pb n="KR2b0007_WYG_019-16b"/>
<hi>隅郭璞云河出崑崙潜行地下至蒽嶺山于窴國復分流岐出合而東注泑澤已而復行積石為中國河泑澤</hi>
<hi>即鹽澤也西域傳云于窴在南山下與郭璞註山海經不同廣志云蒲昌海在蒲類海東唐長慶中劉元鼎為</hi>
<hi>盟㑹使言河之上流由洪濟西南行二千里水益狹冬春可渉夏秋乃勝舟其南三百里三山中髙四下曰歴</hi>
<hi>山直大羊同國古所謂昆侖者也虜曰問摩黎山東距長安五千里河源其間流澄緩下稍合衆流色赤行益</hi>
<hi>逺它水并注則濁河源東北直莫賀延磧尾隠測其地盖劔南之西</hi>鹽澤去長安可五千<lb/>
里匈奴右方居鹽澤以東至隴西長城<hi>即秦所築長城也秦築長城起</hi>
<hi>臨洮臨洮縣漢屬隴西郡</hi>南接𦍑鬲漢道焉<hi>鬲與隔同</hi>烏孫康居奄蔡大<lb/>
月氏皆行國隨畜牧<hi>奄蔡國在康居西北臨大澤無涯盖北海云隨畜牧逐水草而居無</hi>
<pb n="KR2b0007_WYG_019-17a"/>
<hi>城郭常處故曰行國</hi>與匈奴同俗大夏在大宛西南與大宛同俗<lb/>
臣在大夏時見卭竹杖蜀布<hi>臣瓚曰卭山名生竹髙節可作杖服䖍曰蜀布細布</hi>
<hi>也史記正義曰卭都卭山出此竹因名卭竹節髙實中或竒生可為杖布土蘆布卭渠容翻</hi>問曰安<lb/>
得此大夏國人曰吾賈人往市之身毒<hi>孟康曰身毒即天竺也所謂浮</hi>
<hi>屠胡也鄧展曰毒音篤李竒曰一名天篤師古曰亦曰捐毒賈音古索隠曰身音乾</hi>身毒在大夏<lb/>
東南可數千里其俗土著與大夏同以騫度之<hi>著直畧翻度徒</hi>
<hi>洛翻</hi>大夏去漢萬二千里居漢西南今身毒國又居大夏<lb/>
東南數千里有蜀物此其去蜀不逺矣今使大夏從𦍑<lb/>
<pb n="KR2b0007_WYG_019-17b"/>
中險𦍑人惡之<hi>使䟽吏翻惡烏路翻</hi>少北則為匈奴所得<hi>少詩沼翻</hi>從<lb/>
蜀宜徑又無寇<hi>師古曰宜當也逕直也從蜀向大夏其道當直</hi>天子既聞大宛<lb/>
及大夏安息之屬<hi>安息治番兠城臨媯水去長安萬一千六百里其俗亦土著</hi>皆大<lb/>
國多竒物土著頗與中國同業而兵弱貴漢財物其北<lb/>
有大月氏康居之屬兵强可以賂遺設利朝也<hi>師古曰設施也</hi>
<hi>施之以利誘令入朝遺于季翻朝直遥翻</hi>誠得而以義屬之<hi>師古曰謂不以兵革</hi>則廣<lb/>
地萬里重九譯<hi>譯傳言之人周官象胥之職也逺方之人言語不同更歴九譯乃能通於中國</hi>
<hi>重直龍翻</hi>致殊俗威德徧於四海欣然以騫言為然乃令騫<lb/>
<pb n="KR2b0007_WYG_019-18a"/>
因蜀犍為發間使王然于等四道並出<hi>師古曰間使者求問隙而行間</hi>
<hi>古莧翻使䟽吏翻</hi>出駹出冉出徙出卭僰指求身毒國<hi>徙斯榆也以手</hi>
<hi>㸃物為指使之出求路指身毒而行徙讀與斯同僰蒲墨翻</hi>各行一二千里其北方<lb/>
閉氐莋南方閉嶲昆眀<hi>服䖍曰漢使見閉於夷也師古曰嶲即今嶲州也昆眀又在其</hi>
<hi>西南即今南寜州諸㸑所居是其地莋音昨又音作嶲先蕊翻</hi>昆眀之屬無君長善寇<lb/>
盗輒殺畧漢使終莫得通於是漢以求身毒道始通滇<lb/>
國<hi>滇國地有滇池因以名國楚使莊蹻以兵定夜郎諸國至滇池因留王其地華陽國志滇池周回三百里</hi>
<hi>所出深廣下流淺狹如倒流故謂之滇池漢為益州郡後改為永昌郡魏晉之間為晉寜郡唐為昆州括地志</hi>
<pb n="KR2b0007_WYG_019-18b"/>
<hi>滇池澤在昆州晉寜縣西南三十里長知兩翻滇音顛</hi>滇王當𦍑謂漢使者曰漢<lb/>
孰與我大及夜郎侯亦然以道不通故各自以為一州<lb/>
主不知漢廣大使者還因盛言滇大國足事親附天子<lb/>
注意焉乃復事西南夷<hi>元朔四年罷西夷至是復通師古曰事謂經畧通之専以為事</hi>
<hi>也復扶又翻</hi>
二年冬十月上幸雍祠五畤<hi>雍於用翻畤音止</hi>　三月戊寅平<lb/>
津獻侯公孫𢎞薨壬辰以御史大夫樂安侯李蔡為丞<lb/>
相廷尉張湯為御史大夫<hi>考異曰漢書百官公卿表元狩三年三月壬辰廷尉張湯</hi>
<pb n="KR2b0007_WYG_019-19a"/>
<hi>為御史大夫六年有罪自殺史記将相名臣表元狩二年御史大夫湯按李蔡既遷湯即應補其缺豈可留之</hi>
<hi>朞年復與李蔡為丞相月日正同乎又按長歴三年三月無壬辰又以得罪之年推之在今年眀矣今從史記</hi>
<hi>表</hi>霍去病為票騎将軍<hi>票騎将軍始此票頻妙翻</hi>将萬騎出隴西擊<lb/>
匈奴歴五王國轉戰六日過焉支山千餘里<hi>括地志焉支山一名</hi>
<hi>刪丹山在甘州刪丹縣東南五十里焉音烟</hi>殺折蘭王斬盧侯王<hi>張晏曰折蘭盧侯胡</hi>
<hi>國名也殺者殺之而已斬者獲其首也師古曰折蘭匈奴中姓也今鮮卑中有是蘭姓者即其種也折上列翻</hi>
執渾邪王子<hi>師古曰渾下昆翻</hi>及相國都尉獲首虜八千九百<lb/>
餘級收休屠王祭天金人<hi>孟康曰匈奴祭天處本在雲陽甘泉山下秦擊奪其地後</hi>
<pb n="KR2b0007_WYG_019-19b"/>
<hi>徙之休屠王右地故休屠王有祭天金人像也如淳曰祭天以金人為主也張晏曰佛徒祠金人也師古曰作</hi>
<hi>金人以為天神之像而祭之今之佛像是其遺法屠音儲</hi>詔益封去病二千户夏去<lb/>
病復與合騎侯公孫敖将數萬騎俱出北地異道<hi>復扶又翻</hi>
衛尉張騫郎中令李廣俱出右北平異道廣将四千騎<lb/>
先行可數百里騫将萬騎在後匈奴左賢王将四萬騎<lb/>
圍廣廣軍士皆恐廣乃使其子敢獨與數十騎馳貫胡<lb/>
騎<hi>貫穿也</hi>出其左右而還告廣曰胡虜易與耳<hi>易以䜴翻</hi>軍士<lb/>
乃安廣為圜陳外嚮<hi>陳讀曰陣</hi>胡急擊之矢下如雨漢兵死<lb/>
<pb n="KR2b0007_WYG_019-20a"/>
者過半漢矢且盡廣乃令士持滿毋發<hi>師古曰注矢於弓弩而引滿之</hi>
<hi>不發矢也</hi>而廣身自以大黄射其裨将殺數人<hi>徐廣曰南都賦黄間機張</hi>
<hi>善弩之名裴駰曰案鄭德曰黄肩弩淵中黄朱之孟康曰太公六韜云陷堅敗强敵用大黄連弩韋昭曰角弩</hi>
<hi>色黄而體大也射而亦翻</hi>胡虜益解會日暮吏士皆無人色<hi>師古曰言懼甚</hi>
而廣意氣自如<hi>師古曰自如猶云如舊</hi>益治軍<hi>師古曰廵部曲整行陳也治直之翻</hi>
軍中皆服其勇眀日復力戰<hi>復扶又翻</hi>死者過半所殺亦過<lb/>
當會博望侯軍亦至<hi>張騫從大将軍撃匈奴知水艸處軍得以不乏封博望侯師古曰取</hi>
<hi>其能廣博瞻望班志博望侯國属南陽郡括地志博望故城在鄧州向城縣東南四十五里</hi>匈奴軍<lb/>
<pb n="KR2b0007_WYG_019-20b"/>
乃解去漢軍罷<hi>罷讀曰疲</hi>弗能追罷歸漢法博望侯留遲後<lb/>
期當死贖為庶人廣軍功自如無賞<hi>自如言功過正相當也廣軍失亡多</hi>
<hi>而殺虜亦過當故曰自如</hi>而票騎将軍去病深入二千餘里與合騎<lb/>
侯失不相得票騎将軍踰居延<hi>居延澤古文以為流沙帝開置居延縣屬張掖</hi>
<hi>郡使路博德築遮虜障于其北</hi>過小月氐<hi>匈奴破大月氐月氐西擊大夏而臣之其餘小衆不能去</hi>
<hi>者保南山𦍑號小月氐</hi>至祁連山得單桓酋涂王<hi>張晏曰單桓酋涂皆胡王也師</hi>
<hi>古曰酋才猶翻涂音塗</hi>及相國都尉以衆降者二千五百人<hi>降户江翻</hi>
斬首虜三萬二百級獲裨小王七十餘人天子益封去<lb/>
<pb n="KR2b0007_WYG_019-21a"/>
病五千户封其裨将有功者鷹擊司馬趙破奴為從票<lb/>
侯<hi>以從票騎有功因以為號功臣侯表不書食邑之地</hi>校尉髙不識為冝冠侯<hi>功臣</hi>
<hi>表宜冠侯食邑於琅邪之昌縣</hi>校尉僕多為煇渠侯<hi>僕多本匈奴種來降漢功臣表僕多</hi>
<hi>作僕朋煇渠侯食邑于南陽之魯陽縣</hi>合騎侯敖坐行留不與票騎會當<lb/>
斬贖為庶人是時諸宿将所将士馬兵皆不如票騎票<lb/>
騎所将常選<hi>師古曰選取驍鋭索隠曰選宣變翻</hi>然亦敢深入常與壮騎<lb/>
先其大軍<hi>先悉薦翻</hi>軍亦有天幸未嘗困絶也而諸宿将常<lb/>
留落不偶<hi>師古曰留謂遲留落謂墜落故不諧耦而無功也</hi>由此票騎日以親<lb/>
<pb n="KR2b0007_WYG_019-21b"/>
貴比大将軍矣匈奴入代雁門殺畧數百人　江都王<lb/>
建<hi>建易王非之子景帝之孫</hi>與其父易王所幸淖姬等及女弟徴臣<lb/>
姦<hi>淖鄭氏音卓師古音奴教翻淖姓也戰國時楚有淖齒</hi>建游雷陂<hi>雷陂即廣陵之雷塘在今</hi>
<hi>揚州堡城之北平岡之上</hi>天大風建使郎二人乘小船入陂中船覆<lb/>
兩郎溺攀船乍見乍没<hi>見賢徧翻</hi>建臨觀大笑令勿救皆死<lb/>
凡殺不辜三十五人専為滛虐自知罪多恐誅與其后<lb/>
成光共使越婢下神祝詛上<hi>祝織救翻詛荘助翻</hi>又聞淮南衡山<lb/>
隂謀建亦作兵器刻皇帝璽為反具事發覺有司請捕<lb/>
<pb n="KR2b0007_WYG_019-22a"/>
誅建自殺后成光等皆棄市國除　膠東康王寄薨<hi>寄景帝子</hi>
<hi>中二年受封</hi>　秋匈奴渾邪王降是時單于怒渾邪王休屠王<lb/>
居西方為漢所殺虜數萬人欲召誅之渾邪王與休屠王<lb/>
恐謀降漢先遣使向邊境要遮漢人<hi>要一遥翻</hi>令報天子是時大<lb/>
行李息将城河上得渾邪王使<hi>使疏吏翻</hi>馳傳以聞<hi>傳張戀翻下同</hi>天子<lb/>
聞之恐其以詐降而襲邊乃令票騎将軍将兵往迎之休<lb/>
屠王後悔渾邪王殺之并其衆票騎既渡河與渾邪王衆<lb/>
相望渾邪王禆将見漢軍而多不欲降者<hi>師古曰恐被掩覆也</hi>頗遁<lb/>
<pb n="KR2b0007_WYG_019-22b"/>
去票騎乃馳入得與渾邪王相見斬其欲亡者八千人遂獨<lb/>
遣渾邪王乘傳詣至行在所<hi>傳音張戀翻</hi>盡将其衆渡河降者四<lb/>
萬餘人號稱十萬既至長安天子所以賞賜者數十巨萬封<lb/>
渾邪王萬户為漯隂侯<hi>班志漯隂縣屬平原郡漯他合翻</hi>封其禆王呼毒尼<lb/>
等四人皆為列侯<hi>呼毒尼為下摩侯雁疪為煇渠侯禽黎為河綦侯文當户調雖為常樂侯文穎</hi>
<hi>曰雁音鷹疪音庇廕之庇師古曰疪匹履翻</hi>益封票騎千七百户渾邪之降也<lb/>
漢發車二萬乘以迎之<hi>考異曰漢書食貨志云三萬兩今侯史記平凖書汲黯傳</hi>縣官<lb/>
無錢從民貰馬<hi>貰始制翻貸也師古曰賖買也</hi>民或匿馬馬不具上怒欲<lb/>
<pb n="KR2b0007_WYG_019-23a"/>
斬長安令右内史汲黯曰長安令無罪獨斬臣黯民乃<lb/>
肻出馬且匈奴畔其主而降漢漢徐以縣次傳之何至<lb/>
令天下騷動罷敝中國<hi>罷讀曰疲</hi>而以事夷狄之人乎上黙<lb/>
然及渾邪至賈人與市者坐當死五百餘人黯請間見<lb/>
髙門<hi>晉灼曰三輔黄圖未央宫中有髙門殿賈音古見賢遍翻</hi>曰夫匈奴攻當路塞<lb/>
<hi>言塞障當匈奴所入之路也</hi>絶和親中國興兵誅之死傷者不可勝<lb/>
計<hi>勝音升</hi>而費以巨萬百數<hi>師古曰即數百鉅萬也</hi>臣愚以為陛下<lb/>
得胡人皆以為奴婢以賜從軍死事者家所鹵獲因予<lb/>
<pb n="KR2b0007_WYG_019-23b"/>
之<hi>鹵與虜同予讀曰與</hi>以謝天下之苦塞百姓之心<hi>師古曰塞滿也塞悉則翻</hi>
今縱不能渾邪率數萬之衆來降虚府庫賞賜發良民<lb/>
侍養譬若奉驕子愚民安知市買長安中物而文吏繩<lb/>
以為闌出財物于邊闗乎<hi>應劭曰闌妄也律胡市吏民不得持兵器及錢出闗雖於</hi>
<hi>京師市買其法一也臣瓉曰無符傳出入為闌也</hi>陛下縱不能得匈奴之資以<lb/>
謝天下又以㣲文殺無知者五百餘人是所謂庇其葉<lb/>
而傷其枝者也臣竊為陛下不取也<hi>為于偽翻</hi>上黙然不許<lb/>
曰吾久不聞汲黯之言今又復妄發矣居頃之乃分徙<lb/>
<pb n="KR2b0007_WYG_019-24a"/>
降者邊五郡故塞外而皆在河南因其故俗為五屬國<lb/>
<hi>五郡謂隴西北地丄郡朔方雲中也故塞秦之先與匈奴所闗之塞自秦使蒙恬奪匈奴地而邊闗益斥秦項</hi>
<hi>之亂冐頓南侵與中國闗於故塞及衛青收河南而邊關復䝉恬之舊所謂故塞外其地在北河之南也師古</hi>
<hi>曰凡言屬國存其國號而屬漢朝故曰屬國史記正義曰以來降之民徙置五郡各依本國之俗而屬於漢故</hi>
<hi>曰屬國</hi>而金城河西<hi>河水出金城河闗縣西南塞外積石山東流逕金城郡界自允吾以西通</hi>
<hi>謂之金城河渡河而西則武威等四郡之地然金城郡昭帝於元始六年方置史追書也</hi>西並南山<lb/>
至鹽澤空無匈奴<hi>並歩浪翻</hi>匈奴時有候者到而希矣休屠<lb/>
王太子日磾與母閼氏弟倫俱没入官輸黄門養馬久<lb/>
<pb n="KR2b0007_WYG_019-24b"/>
之<hi>磾丁奚翻班表黄門屬少府師古曰黄門之署職任親近以供天子百物在焉閼氏音烟支</hi>帝游<lb/>
宴見馬<hi>師古曰方於游宴之時而召閲諸馬</hi>後宫滿側日磾等數十人牽<lb/>
馬過殿下莫不竊視<hi>師古曰視宫人</hi>至日磾獨不敢日磾長八<lb/>
尺二寸<hi>長直亮翻</hi>容貌甚嚴馬又肥好上異而問之具以本<lb/>
状對上竒焉即日賜湯沐衣冠拜為馬監<hi>黄門有馬監狗監</hi>遷<lb/>
侍中駙馬都尉光禄大夫<hi>侍中得出入禁中駙馬都尉帝所置秩比二千石師古曰</hi>
<hi>駙副馬也非正駕車皆為副馬一曰駙近也疾也光禄大夫本中大夫帝改其名</hi>日磾既親近<lb/>
<hi>近其靳翻</hi>未嘗有過失上甚信愛之賞賜累千金出則驂乘<lb/>
<pb n="KR2b0007_WYG_019-25a"/>
<hi>乘繩正翻</hi>入侍左右貴戚多竊怨曰陛下妄得一胡兒反貴<lb/>
重之上聞愈厚焉以休屠作金人為祭天主故賜日磾<lb/>
姓金氏<hi>為金氏貴顯張本</hi>
三年春有星孛于東方<hi>孛蒲内翻</hi>　夏五月赦天下　淮南<lb/>
王之謀反也膠東康王寄㣲聞其事私作戰守僃及吏<lb/>
治淮南事辭出之<hi>師古曰獄辭所連發出其事</hi>寄母王夫人即皇太<lb/>
后之女弟也於上㝡親意自傷發病而死不敢置後上<lb/>
聞而憐之立其長子賢為膠東王<hi>康王寄去年薨今年方置後</hi>又封<lb/>
<pb n="KR2b0007_WYG_019-25b"/>
其所愛少子慶為六安王王故衡山王地<hi>衡山國都六故改為六安</hi>
　秋匈奴入右北平定襄各數萬騎殺畧千餘人　山<lb/>
東大水民多飢乏天子遣使者虛郡國倉廥以振貧民<lb/>
<hi>廥工外翻芻藁之蔵也一曰庫廐名</hi>猶不足又募豪冨吏民能假貸貧民<lb/>
者以名聞尚不能相救乃徙貧民於闗以西及充朔方<lb/>
以南新秦中<hi>應劭曰秦遣蒙恬却匈奴得其河南造陽之地千里地甚好于是為築城郭徙民充</hi>
<hi>之名曰新秦四方錯雜奢險不同今俗名新富貴者為新秦由是名也</hi>七十餘萬口衣食<lb/>
皆仰給縣官數嵗假予産業使者分部䕶之<hi>仰牛向翻予讀曰與</hi>
<pb n="KR2b0007_WYG_019-26a"/>
<hi>分扶問翻</hi>冠盖相望其費以億計不可勝數<hi>勝音升</hi>　漢既得<lb/>
渾邪王地隴西北地上郡益少胡冦詔减三郡戍卒之<lb/>
半以寛天下之繇<hi>繇讀曰徭</hi>　上将討昆眀<hi>以其閉漢使故也</hi>以昆<lb/>
眀有滇池方三百里乃作昆眀池以習水戰<hi>昆眀池在長安西南</hi>
<hi>周回四十里三輔舊事昆眀池盖地三百二十頃</hi>是時法既益嚴吏多廢免兵<lb/>
革數動<hi>數所角翻</hi>民多買復<hi>師古曰入財于官以取優復復方目翻</hi>及五大夫<lb/>
<hi>五大夫舊爵二十等之第九級也漢法至此始免徭役</hi>徴發之士益鮮<hi>鮮少也先淺翻</hi>於<lb/>
是除千夫五大夫為吏不欲者出馬<hi>師古曰千夫五大夫不欲為吏者使</hi>
<pb n="KR2b0007_WYG_019-26b"/>
<hi>之出馬也干大武功爵第七級</hi>以故吏弄法皆謫令伐棘上林穿昆眀<lb/>
池　是嵗得神馬於渥洼水中<hi>李斐曰南陽新野有暴利長當武帝時遭刑屯</hi>
<hi>田敦煌界數於此水旁見羣野馬中冇竒馬與凡馬異來飲此水利長先作土人持勒絆於水傍後馬玩習久</hi>
<hi>之代土人持勒絆収得其馬獻之欲神異此馬云從水中出渥音握洼於佳翻</hi>上方立樂府<hi>樂府</hi>
<hi>冇安世房中歌十七章郊祀歌十九章使童男女七十人歌之師古曰始置之也樂府之名盖起於此哀帝時</hi>
<hi>罷之</hi>使司馬相如等造為詩賦以宦者李延年為協律都<lb/>
尉<hi>協律都尉先無此官武帝始置於此</hi>佩二千石印絃次初詩以合八音<lb/>
之調詩多爾雅之文<hi>初詩新造之詩也八音金石絲竹匏土革木也調徒釣翻爾惟三卷</hi>
<pb n="KR2b0007_WYG_019-27a"/>
<hi>二千篇文帝時列於學官張晏曰爾近也雅正也</hi>通一經之士不能獨知其辭<lb/>
必集會五經家相與共講習讀之乃能通知其意<hi>漢時五經</hi>
<hi>之學各専門名家故通一經者不能盡通歌詩之辭意必集五經家相與講讀乃得通也</hi>及得神馬<lb/>
次以為歌汲黯曰凡王者作樂上以承祖宗下以化兆<lb/>
民今陛下得馬詩以為歌協於宗廟先帝百姓豈能知<lb/>
其音邪<hi>詩大序曰聲成文謂之音注云聲謂宫商角徵羽也成文謂五聲上下相應鄭康成曰五聲雜</hi>
<hi>比曰音單出曰聲</hi>上黙然不説<hi>説讀曰悦九考異曰史記樂書武帝作十  章歌常以正月上</hi>
<hi>辛祠太乙甘泉使僮男僮女七十人俱歌又常得神馬渥洼水中復次以為太一之歌後伐大宛得千里馬次</hi>
<pb n="KR2b0007_WYG_019-27b"/>
<hi>以為歌中尉汲黯進曰陛下得馬詩以為歌云云丞相公孫𢎞曰黯毁謗聖制當族漢書禮樂志武帝定郊祀</hi>
<hi>之禮祠太一於甘泉祭后土於汾隂乃立樂府作十九章之歌以正月上辛用事甘泉圜丘按天馬歌本志云</hi>
<hi>元狩三年馬生渥洼水中作武紀云元鼎四年秋馬生渥洼水中五年十一月立泰畤於甘泉太初四年貳師</hi>
<hi>獲汗血馬作西極天馬之歌公孫𢎞以元狩二年甍汲黯以元狩三年免右内史五年為淮陽太守元鼎五年</hi>
<hi>卒又黯未嘗為中尉或者馬生渥洼水作歌在元狩三年汲黯為右内史而譏之言當族者非公孫𢎞也雖未</hi>
<hi>立泰畤或以歌之於郊廟其十九章之歌當時未能盡備也</hi>　上招延士大夫常如不<lb/>
足然性嚴峻羣臣雖素所愛信者或小有犯法或欺罔<lb/>
輒按誅之無所寛假汲黯諌曰陛下求賢甚勞未盡其<lb/>
<pb n="KR2b0007_WYG_019-28a"/>
用輒已殺之以有限之士恣無已之誅臣恐天下賢才<lb/>
将盡陛下誰與共為治乎黯言之甚怒上笑而諭之<hi>黯言</hi>
<hi>之甚怒上乃笑而諭之即其笑怒之間而觀其君臣相與之意則帝之於黯非但能容其直而從容不迫方喻</hi>
<hi>之以其所見使他人處此固将順之不暇矣而黯自言其心猶以為非此豈靣從退有後言者哉黯之事君固</hi>
<hi>人所難能而帝之容黯亦非後世之君所可及矣治直吏翻</hi>曰何世無才患人不能<lb/>
識之耳茍能識之何患無人夫所謂才者猶有用之器<lb/>
也有才而不肻盡用與無才同不殺何施黯曰臣雖不<lb/>
能以言屈陛下而心猶以為非願陛下自今改之無以<lb/>
<pb n="KR2b0007_WYG_019-28b"/>
臣為愚而不知理也上顧羣臣曰黯自言為便辟則不<lb/>
可<hi>朱熹曰便者便人之所好辟者避人之所惡便毗連翻辟讀曰僻</hi>自言為愚豈不信<lb/>
然乎<lb/>
四年冬有司言縣官用度太空而冨商大賈冶鑄煮鹽<lb/>
財或絫萬金不佐國家之急<hi>賈音古絫古累字</hi>請更錢造幣以<lb/>
贍用而摧浮淫并兼之徒是時禁苑有白鹿而少府多<lb/>
銀錫乃以白鹿皮方尺縁以藻繢<hi>縁以絹翻師古曰繢繡也繢五采而為之</hi>
<hi>繢黄外翻</hi>為皮幣直四十萬王侯宗室朝覲聘享必以皮幣<lb/>
<pb n="KR2b0007_WYG_019-29a"/>
薦璧然后得行<hi>后與後同</hi>又造銀錫為白金三品<hi>如淳曰雜銀錫為白</hi>
<hi>金</hi>大者圜之其文龍直三千次方之其文馬直五百小<lb/>
者橢之其文龜直三百<hi>時議以為天用莫如龍地用莫如馬人用莫如龜故以為白金</hi>
<hi>三品之文師古曰橢圜而長也音他果翻</hi>令縣官銷半兩錢更鑄三銖錢<hi>建元</hi>
<hi>五年廢三銖錢行半兩錢更工衡翻</hi>盗鑄諸金錢罪皆死而吏民之盗鑄<lb/>
白金者不可勝數<hi>勝音升</hi>於是以東郭咸陽孔僅為大農<lb/>
丞領鹽鐡事<hi>師古曰二人也姓東郭名咸陽姓孔名僅班表大農令有兩丞齊有大夫東郭氏</hi>
桑𢎞羊以計筭用事<hi>姓譜桑秦大夫子桑之後</hi>咸陽齊之大煮鹽僅<lb/>
<pb n="KR2b0007_WYG_019-29b"/>
南陽大冶皆致生絫千金𢎞羊洛陽賈人子以心計<hi>心計</hi>
<hi>者不必用籌筭而知其數也賈音古下同</hi>年十三侍中三人言利事析秋毫<lb/>
矣<hi>毫至秋而鋭小言其剖析微細雖秋毫之小亦可分而為二也</hi>詔禁民敢私鑄鐡器<lb/>
煮鹽者<graphic n="KR0898" url="https://raw.githubusercontent.com/kanripo/KR-Gaiji/master/images/KR0898.png" mimeType="image/png"/>左趾<hi>韋昭曰釱以鐡為之著左足以代刖也索隠曰三蒼云<graphic n="KR0898" url="https://raw.githubusercontent.com/kanripo/KR-Gaiji/master/images/KR0898.png" mimeType="image/png"/>踏脚鉗也張斐漢晉</hi>
<hi>律序状如跟衣著足下重六斤以代刖至魏武改以滅代<graphic n="KR0898" url="https://raw.githubusercontent.com/kanripo/KR-Gaiji/master/images/KR0898.png" mimeType="image/png"/>也晉律鉗重二斤長翹一尺五寸師古曰<graphic n="KR0898" url="https://raw.githubusercontent.com/kanripo/KR-Gaiji/master/images/KR0898.png" mimeType="image/png"/>徒計</hi>
<hi>翻</hi>没入其器物公卿又請令諸賈人末作各以其物自<lb/>
占<hi>師古曰占隠度也各隠度其財物之多少而為名簿送之於官也占之贍翻下同</hi>率緡錢二<lb/>
千而一算<hi>李斐曰緡絲也以貫錢一貫千錢出算二十也瓉曰此緡錢為是儲緡錢也故隨其用所</hi>
<pb n="KR2b0007_WYG_019-30a"/>
<hi>施而出筭予謂率計緡錢二千而出一筭筭百二十錢緡眉巾翻</hi>及民有軺車若船五<lb/>
丈以上者皆有算<hi>軺小車也弋招翻</hi>匿不自占占不悉戍邊一<lb/>
嵗没入緡錢<hi>匿蔵也悉盡也蔵匿而不自占占而不盡者罸戌邊一嵗没其官入錢</hi>有能<lb/>
告者以其半畀之其法大抵出張湯湯每朝奏事語國<lb/>
家用日晏<hi>師古曰論事既多至于日晚朝直遥翻</hi>天子忘食丞相充位<hi>但充</hi>
<hi>其位無所建眀</hi>天下事皆决于湯百姓騷動不安其生咸指怨<lb/>
湯　初河南人卜式數請輸財縣官以助邊<hi>數所角翻</hi>天子<lb/>
使使問式欲官乎式曰臣少田牧不習仕宦不願也<hi>少詩</hi>
<pb n="KR2b0007_WYG_019-30b"/>
<hi>照翻</hi>使者問曰家豈有寃欲言事乎式曰臣生與人無分<lb/>
争邑人貧者貸之不善者教之所居人皆從式式何故<lb/>
見寃於人無所欲言也使者曰茍如此子何欲而然式<lb/>
曰天子誅匈奴愚以為賢者宜死節于邊有財者宜輸<lb/>
委<hi>委于偽翻蓄也宜輸其所蓄也</hi>如此而匈奴可滅也上由是賢之欲<lb/>
尊顯以風百姓<hi>師古曰風讀曰諷又如字</hi>乃召拜式為中郎爵左庶<lb/>
長賜田十頃布告天下使眀知之未㡬又擢式為齊太<lb/>
傅<hi>齊王次昌元朔三年薨無後國除元狩六年始封皇子閎為齊王式盖傅閎也史因其輸財得官而終書</hi>
<pb n="KR2b0007_WYG_019-31a"/>
<hi>之㡬居豈翻</hi>　春有星孛于東北<hi>孛蒲内翻</hi>夏有長星出于西北<lb/>
　上與諸将議曰翕侯趙信為單于畫計<hi>為于偽翻</hi>常以為<lb/>
漢兵不能度幕輕留<hi>幕沙漠也師古曰言輕易漢軍留而不去也一曰謂漢軍不能輕入</hi>
<hi>而久留也予謂後説是</hi>今大發士卒其埶必得所欲乃粟馬十萬<lb/>
<hi>師古曰以粟秣馬也</hi>令大将軍青票騎将軍去病各将五萬騎私<lb/>
負從馬復四萬匹<hi>師古曰私負衣装及私将馬自從者皆非公家所發之限從才用翻</hi>歩<lb/>
兵轉者踵軍後又數十萬人<hi>師古曰轉者謂運輜重也踵接也</hi>而敢力<lb/>
戰深入之士皆屬票騎票騎始為出定襄當單于捕虜<lb/>
<pb n="KR2b0007_WYG_019-31b"/>
言單于東乃更令票騎出代郡令大将軍出定襄郎中<lb/>
令李廣數自請行<hi>數所角翻</hi>天子以為老弗許良久乃許之<lb/>
以為前将軍太僕公孫賀為左将軍主爵都尉趙食其<lb/>
為右将軍<hi>食其音異箕</hi>平陽侯曹襄為後将軍皆屬大将軍<lb/>
趙信為單于謀曰漢兵既度幕人馬罷匈奴可坐收虜<lb/>
耳<hi>師古曰言收虜漢軍人馬可不費力故言坐罷讀曰疲</hi>乃悉逺北其輜重<hi>師古曰送</hi>
<hi>輜重逺去令處北也</hi>以精兵待幕比大将軍既出塞捕虜知單于<lb/>
所居乃自以精兵走之<hi>走音奏</hi>而令前将軍廣并於右将<lb/>
<pb n="KR2b0007_WYG_019-32a"/>
軍軍出東道<hi>師古曰并合也合軍而同道</hi>東道回逺而水草少<hi>師古曰回</hi>
<hi>繞也曲也户悔翻</hi>廣自請曰臣部為前将軍今大将軍乃徙令<lb/>
臣出東道且臣結髮而與匈奴戰今乃一得當單于<hi>結髪</hi>
<hi>者言始勝冠即在戰陣及今得當單于也</hi>臣願居前先死單于<hi>師古曰致死而取單于</hi>
大将軍亦隂受上誡以為李廣老數竒<hi>孟康曰竒隻不偶也如淳曰數</hi>
<hi>為匈奴所敗為竒不耦師古曰言廣命隻不耦合也孟説是矣數所角翻竒居宜翻</hi>毋令當單于<lb/>
恐不得所欲<hi>師古曰謂不勝敵也余謂指欲禽單于脱有邂逅失之為不得所欲</hi>而公孫<lb/>
敖新失侯大将軍亦欲使敖與俱當單于<hi>敖失侯見上二年青本與</hi>
<pb n="KR2b0007_WYG_019-32b"/>
<hi>敖友又脱青于阸故青欲使當單于而立功</hi>故徙前将軍廣廣知之固自辭<lb/>
於大将軍大将軍不聽廣不謝而起行意甚愠怒<hi>愠于運翻</hi>
大将軍出塞千餘里度幕見單于兵陳而待<hi>言結陳以待敵也陳</hi>
<hi>與陣同</hi>于是大将軍令武剛車自環為營<hi>張晏曰武剛車兵車也師古曰</hi>
<hi>環繞也續漢志諸軍有矛㦸其飾幡斿旗幟有巾有盖謂之武剛車環音宦</hi>而縱五千騎往<lb/>
當匈奴匈奴亦縱可萬騎會日且入<hi>言日欲没也</hi>大風起砂<lb/>
礫擊面<hi>師古曰礫小石也音歴</hi>兩軍不相見漢益縱左右翼繞單<lb/>
于<hi>師古曰翼謂左右舒引其兵如烏之張翼</hi>單于視漢兵多而士馬尚彊自<lb/>
<pb n="KR2b0007_WYG_019-33a"/>
度戰不能如漢兵<hi>度徒洛翻</hi>單于遂乘六騾壮騎可數百直<lb/>
冒漢圍西北馳去<hi>師古曰騾者驢種馬子堅忍單于自乘善走騾而壮騎隨之也冒犯也騾</hi>
<hi>來戈翻冐莫克翻</hi>時已昏漢匈奴相紛拏<hi>師古曰紛拏亂相持摶也拏女居翻</hi>殺<lb/>
傷大當<hi>殺傷各大相當</hi>漢軍左校捕虜言單于未昏而去漢軍<lb/>
發輕騎夜追之大将軍軍因隨其後匈奴兵亦散走遲<lb/>
眀<hi>遲直二翻</hi>行二百餘里不得單于捕斬首虜萬九千級遂<lb/>
至窴顔山趙信城<hi>窴徒賢翻如淳曰趙信降匈奴築城居之</hi>得匈奴積粟食<lb/>
軍<hi>師古曰食讀曰飤</hi>留一日悉燒其城餘粟而歸前将軍廣與<lb/>
<pb n="KR2b0007_WYG_019-33b"/>
右将軍食其軍無導惑失道後大将軍<hi>師古曰惑迷也在後不及期也</hi>
不及單于戰大将軍引還過幕南乃遇二将軍大将軍<lb/>
使長史責問廣食其失道状急責廣之幕府對簿<hi>師古曰簿</hi>
<hi>謂文状也</hi>廣曰諸校尉無罪乃我自失道吾今自上簿至幕<lb/>
府<hi>上時掌翻</hi>廣謂其麾下曰廣結髪與匈奴大小七十餘戰<lb/>
今幸從大将軍出接單于兵而大将軍徙廣部行回逺<lb/>
而又迷失道豈非天哉且廣年六十餘矣終不能復對<lb/>
刀筆之吏<hi>復扶又翻</hi>遂引刀自剄<hi>剄古頂翻</hi>廣為人㢘得賞賜輒<lb/>
<pb n="KR2b0007_WYG_019-34a"/>
分其麾下飲食與士共之為二千石四十餘年家無餘<lb/>
財猨臂善射<hi>如淳曰臂如猨臂通肩也</hi>度不中不發<hi>度徒洛翻中竹仲翻</hi>将兵<lb/>
乏絶之處<hi>孔穎達曰暫無曰乏不續曰絶</hi>見水士卒不盡飲廣不近水<lb/>
<hi>近其靳翻</hi>士卒不盡食廣不嘗食士以此愛樂為用<hi>樂音洛</hi>及<lb/>
死一軍皆哭百姓聞之知與不知無老壮皆為垂涕<hi>師古</hi>
<hi>曰知謂素相䜟知也為于偽翻</hi>而右将軍獨下吏<hi>下遐嫁翻</hi>當死贖為庶人<lb/>
單于之遁走其兵往往與漢兵相亂而隨單于單于久<lb/>
不與其大衆相得其右谷蠡王以為單于死乃自立<lb/>
<pb n="KR2b0007_WYG_019-34b"/>
為單于<hi>谷蠡音鹿黎</hi>十餘日真單于復得其衆而右谷蠡王<lb/>
乃去其單于號<hi>師古曰去除也羗呂翻</hi>票騎将軍騎兵車重與大<lb/>
将軍軍等<hi>重直用翻</hi>而無裨将悉以李敢等為大校當裨将<lb/>
<hi>校户教翻</hi>出代右北平二千餘里絶大幕直左方兵<hi>師古曰直當也</hi>
<hi>匈奴分其國為左右諸左王将居東方直上谷以東接濊貃朝鮮右王将居西方直上郡以西接氐羌故謂之</hi>
<hi>左右方亦謂之左右地</hi>獲屯頭王韓王等三人将軍相國當户都<lb/>
尉八十三人封狼居胥山禪于姑衍登臨翰海<hi>張晏曰登海邊</hi>
<hi>山以望海也有大功故增山而廣地也如淳曰翰海北海名崔浩曰羣鳥之所解羽故曰翰海廣志瀚海在沙</hi>
<pb n="KR2b0007_WYG_019-35a"/>
<hi>漠北師古曰積土増髙曰封為墠祭地曰禪</hi>鹵獲七萬四百四十三級天子<lb/>
以五千八百户益封票騎将軍又封其所部右北平太<lb/>
守路博德等四人為列侯<hi>路博徳為邳離侯衛山為義陽侯復陸支為杜侯伊即靬</hi>
<hi>為衆利侯</hi>從票侯破奴等二人益封校尉敢為闗内侯食邑<lb/>
軍吏卒為官賞賜甚多而大将軍不得益封軍吏卒皆<lb/>
無封侯者兩軍之出塞塞閲官及私馬凡十四萬匹而<lb/>
復入塞者不滿三萬匹乃益置大司馬位大将軍票騎<lb/>
将軍皆為大司馬定令令票騎将軍秩禄與大将軍等<lb/>
<pb n="KR2b0007_WYG_019-35b"/>
<hi>應劭曰司馬主武事諸武官亦以為號漢官儀曰時議者以為軍中有侯司馬故加大為大司馬以别異之自</hi>
<hi>此票騎将軍同大将軍品秩位亞丞相</hi>自是之後大将軍青日退而票騎<lb/>
日益貴大将軍故人門下士多去事票騎輙得官爵唯<lb/>
任安不肻票騎将軍為人少言不泄<hi>孔文祥曰謂質重少言膽氣在中也</hi>
有氣敢往天子嘗欲教之孫吳兵法<hi>孫孫武吳吳起也</hi>對曰顧<lb/>
方略何如耳不至學古兵法天子為治第令票騎視之<lb/>
對曰匈奴未滅無以家為也<hi>治直之翻</hi>由此上益重愛之然<lb/>
少貴不省士<hi>師古曰省視也言不恤視軍士也少詩沼翻</hi>其從軍天子為遣<lb/>
<pb n="KR2b0007_WYG_019-36a"/>
太官齎數十乘<hi>班表太官有令有丞主膳食師古曰齎與資同予謂音則兮翻亦通裝也為于</hi>
<hi>偽翻乘繩證翻</hi>既還重車餘棄粱肉<hi>師古曰重直用翻粱粟類也米之善者</hi>而士<lb/>
有飢者其在塞外卒乏糧或不能自振而票騎尚穿域<lb/>
蹋鞠<hi>服䖍曰穿域作鞠室也師古曰鞫以皮為之實以毛蹴蹋為戲也劉向别録曰蹴鞫相傳以為黄帝</hi>
<hi>所作或曰起戰國之時所以講武知有材也蹋徒臘翻鞠居六翻</hi>事多此類大将軍為<lb/>
人仁喜士退讓<hi>師古曰喜許吏翻</hi>以和柔自媚於上兩人志操<lb/>
如此<hi>操七到翻</hi>是時漢所殺虜匈奴合八九萬而漢士卒物<lb/>
故亦數萬<hi>魏臺訪議髙堂隆曰聞之先師物無也故事也言無復所能於事也索隠曰漢以來謂死</hi>
<pb n="KR2b0007_WYG_019-36b"/>
<hi>為物故就朽故也師古曰物故謂死也言其同於鬼物而故也盖漢軍死者亦數萬</hi>是後匈奴逺<lb/>
遁而幕南無王庭<hi>冒頓之强盡取蒙恬所奪匈奴地而王庭列置於幕南今匈奴為漢所攻</hi>
<hi>逺遁幕北故幕南無王庭也</hi>漢渡河自朔方以西至令居<hi>班志令居縣屬金城</hi>
<hi>郡令音零</hi>往往通渠置田官<hi>置官以主屯田</hi>吏卒五六萬人稍蠶食<lb/>
匈奴以北<hi>蠶食言如蠶之食葉以漸而侵其地也</hi>然亦以馬少不復大出<lb/>
擊匈奴矣<hi>少詩沼翻復扶又翻</hi>匈奴用趙信計遣使於漢好辭請<lb/>
和親天子下其議<hi>下遐嫁翻</hi>或言和親或言遂臣之丞相長<lb/>
史任敞曰<hi>班表丞相冇二長史秩二千石任音壬</hi>匈奴新破困宜可使為<lb/>
<pb n="KR2b0007_WYG_019-37a"/>
外臣朝請於邊漢使任敞於單于單于大怒留之不遣<lb/>
<hi>朝直遥翻請才性翻使疏吏翻</hi>是時博士狄山議以為和親便<hi>姓譜狄春秋狄</hi>
<hi>國之後又曰周文王封少子於狄城</hi>上以問張湯湯曰此愚儒無知狄山<lb/>
曰臣固愚愚忠若御史大夫湯乃詐忠于是上作色曰<lb/>
吾使生居一郡<hi>師古曰博士儒官也故呼為生</hi>能無使虜入盗乎曰不<lb/>
能曰居一縣對曰不能復曰居一障間<hi>師古曰障謂塞上要險之處别</hi>
<hi>築為城因置吏士而為蔽障以禦冦也障之尚翻又漢制每塞要處别築為城置人鎮守謂之候城此即障也</hi>
山自度辯窮且下吏<hi>師古曰度計也見詰辯而辭窮當下吏也下遐嫁翻</hi>曰能於<lb/>
<pb n="KR2b0007_WYG_019-37b"/>
是上遣山乘障<hi>師古曰乘登也登而守之</hi>至月餘匈奴斬山頭而去<lb/>
自是之後羣臣震慴<hi>師古曰震動也慴失氣也慴之涉翻</hi>無敢忤湯者<hi>忤五</hi>
<hi>故翻</hi>是嵗汲黯坐法免以定襄太守義縱為右内史河内<lb/>
太守王温舒為中尉<hi>守式又翻</hi>先是寗成為闗都尉<hi>函谷闗都尉也</hi>
<hi>先悉薦翻</hi>吏民出入闗者號曰寜見乳虎無值寗成之怒<hi>師古</hi>
<hi>曰猛虎産乳䕶養其子則博噬過當故以為喻乳人喻翻</hi>及義縱為南陽太守<hi>義姓也縱</hi>
<hi>其名</hi>至闗寗成側行送迎<hi>側行不敢正行言恭甚</hi>至郡遂按寗氏破<lb/>
碎其家南陽吏民重足一迹<hi>言絫足也畏懼之甚重直龍翻</hi>後徙定襄<lb/>
<pb n="KR2b0007_WYG_019-38a"/>
太守初至掩定襄獄中重罪輕繫二百餘人及賓客昆<lb/>
弟私入視亦二百餘人一捕鞫日為死罪解脱<hi>一切皆捕而鞫</hi>
<hi>問之也服䖍曰律諸囚徒私解脱桎梏鉗赭加罪一等為人解脱與同罪縱鞫相賂餉者二百人以為解脱死</hi>
<hi>罪盡殺之師古曰鞫窮也謂窮治也</hi>是日皆報殺四百餘人<hi>師古曰奏請得報而論殺</hi>
<hi>原父曰縱掩定襄獄一切捕鞫而云是日皆報殺則非奏請報可之報矣然則以論次為報也</hi>其後郡<lb/>
中不寒而栗是時趙禹張湯以深刻為九卿然其治尚<lb/>
輔法而行縱専以鷹擊為治<hi>師古曰言如鷹隼之擊也治直吏翻</hi>王温舒<lb/>
始為廣平都尉<hi>廣平本屬趙國景武之間分為廣平郡征和元年立為平王國</hi>擇郡中<lb/>
<pb n="KR2b0007_WYG_019-38b"/>
豪敢往吏十餘人<hi>師古曰豪桀而性果敢一往無所顧者以為吏也</hi>以為爪牙<lb/>
皆把其隂重罪而縱使督盗賊<hi>師古曰縱放也督察視也</hi>快其意所<lb/>
欲得此人雖有百罪弗法<hi>師古曰言所捕盗賊得其人而快温舒意則不問其先所</hi>
<hi>犯罪也弗法謂弗行法也</hi>即有避因其事夷之亦滅宗<hi>師古曰避謂不盡意捕擊</hi>
<hi>也</hi>以其故齊趙之郊盗賊不敢近廣平<hi>近其靳翻</hi>廣平聲為<lb/>
道不拾遺遷河内太守以九月至令郡具馬五十匹為<lb/>
驛<hi>師古曰以私馬於道上往往置驛自河内至長安</hi>捕郡中豪猾相連坐千餘<lb/>
家上書請大者至族小者乃死家盡没入償臧<hi>師古曰以臧獲</hi>
<pb n="KR2b0007_WYG_019-39a"/>
<hi>罪者既没入之又令出倍臧或收入官或還其主也予謂没入共家以償所受之臧其義似逕臧讀曰贓</hi>奏<lb/>
行不過二三日得可<hi>奏而天子可之謂之得可</hi>事論報至流血十餘<lb/>
里河内皆怪其奏以為神速盡十二月郡中毋聲毋敢<lb/>
夜行<hi>古毋無通</hi>野無犬吠之盗其頗不得失之旁郡國追求<lb/>
會春温舒頓足歎曰嗟乎令冬月益展一月足吾事矣<lb/>
<hi>師古曰立春之後不復行刑故云然展伸也</hi>天子聞之皆以為能故擢為中<lb/>
二千石<hi>郡守二千石正卿及列卿皆中二千石</hi>　齊人少翁以鬼神方見<lb/>
上上有所幸王夫人卒<hi>上夫人齊王閎之母</hi>少翁以方夜致鬼如<lb/>
<pb n="KR2b0007_WYG_019-39b"/>
王夫人之貌天子自帷中望見焉<hi>考異曰漢書以此事置李夫人𫝊中古今</hi>
<hi>相承皆以為李夫人事史記封禪書少翁見上上有所幸王夫人卒少翁以方夜致王夫人及竈鬼之貌云按</hi>
<hi>李夫人卒時少翁死已久漢書誤也今從史記</hi>于是乃拜少翁為文成将軍賞<lb/>
賜甚多以客禮禮之文成又勸上作甘泉宫中為臺室<lb/>
畫天地太一諸鬼神而置祭具以致天神居嵗餘其方<lb/>
益衰神不至乃為帛書以飯牛<hi>師古曰謂雜艸以飯牛也飯扶晚翻</hi>佯不<lb/>
知言曰此牛腹中有竒殺視得書書言甚怪天子識其<lb/>
手書<hi>謂識其親書手蹟也</hi>問其人果是偽書于是誅文成将軍而<lb/>
<pb n="KR2b0007_WYG_019-40a"/>
隠之<hi>隠謂秘誅文成之事不令人知之也</hi>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR2b0007_WYG_019-40b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　資治通鑑卷十九<lb/>
</p>
<p>
</p>
  </div>
</body>
</text>
</TEI>