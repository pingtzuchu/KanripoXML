<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>資治通鑑卷九十四</head>
    <p>
<pb n="KR2b0007_WYG_094-1a"/>
欽定四庫全書<lb/>
　資治通鑑卷九十四　　　宋　司馬光　撰<lb/>
　　　　　　　　　　　　　　胡三省　音注<lb/>
　晉紀十六<hi>起著雍困敦盡重光單閼凡四年</hi>
　　顯宗成皇帝上之下<lb/>
咸和三年春正月温嶠入救建康軍于尋陽<hi>自武昌東下軍于尋</hi>
<hi>陽</hi>韓晃襲司馬流於慈湖流素懦怯將戰食炙不知口<lb/>
處兵敗而死<hi>炙之夜翻燔肉也</hi>丁未蘇峻帥祖渙許栁等衆二<lb/>
<pb n="KR2b0007_WYG_094-1b"/>
萬人濟自横江登牛渚軍于陵口<hi>牛渚山在今太平州當塗縣北三十里山</hi>
<hi>下有磯津渡之處與和州横江渡相對陵口當在牛渚山東北即東陵口也帥讀曰率</hi>臺兵禦之<lb/>
屢敗二月庚戌峻至蔣陵覆舟山<hi>陵阜也蔣陵蔣山之阜也覆舟山形如覆</hi>
<hi>舟故名</hi>陶囘謂庾亮曰峻知石頭有重戍不敢直下必向<lb/>
小丹陽南道步來<hi>漢丹陽郡治宛陵縣武帝太康二年分丹陽置宣城郡治宛陵而丹陽移</hi>
<hi>治建業建業本漢之秣陵也呉改曰建業晉復曰秣陵至太康三年分秣陵之水北為建業後避愍帝諱改曰</hi>
<hi>建康元帝南渡建康置丹陽尹治于臺城西而丹陽太守舊治秣陵縣俗謂之小丹陽其路即今太平州取建</hi>
<hi>康之路也</hi>宜伏兵邀之可一戰擒也亮不從峻果自小丹陽<lb/>
<pb n="KR2b0007_WYG_094-2a"/>
來迷失道夜行無復部分<hi>分扶問翻</hi>亮聞乃悔之朝士以京<lb/>
邑危逼<hi>朝直遥翻</hi>多遣家人入東避難<hi>建康以呉㑹稽為東難乃旦翻</hi>左衛<lb/>
將軍劉超獨遷妻孥入居宮内<hi>孥音奴子也</hi>詔以卞壼都督<lb/>
大桁東諸軍事<hi>壼苦本翻桁讀與航同</hi>與侍中鍾雅帥郭黙趙𦙍<lb/>
等軍及峻戰于西陵<hi>據壼傳峻至東陵口壼與戰于陵西成帝紀作西陵</hi>壼等大<lb/>
敗死傷以千數丙辰峻攻青溪柵卞壼率諸軍拒擊不<lb/>
能禁峻因風縱火燒臺省及諸營寺署一時蕩盡<hi>杜佑曰宋</hi>
<hi>齊有三臺五省之號三臺盖兩漢舊名五省謂尚書中書門下祕書集書省也</hi>壼背癰新愈創<lb/>
<pb n="KR2b0007_WYG_094-2b"/>
猶未合<hi>創初良翻</hi>力疾帥左右苦戰而死二子眕盱隨父後<lb/>
亦赴敵而死其母撫尸哭曰父為忠臣子為孝子夫何<lb/>
恨乎<hi>眕之忍翻盱凶于翻夫音扶</hi>丹陽尹羊曼勒兵守雲龍門與黄<lb/>
門侍郎周導廬江太守陶瞻皆戰死庾亮帥衆將陳于<lb/>
宣陽門内<hi>帥讀曰率陳讀曰陣</hi>未及成列士衆皆弃甲走亮與弟<lb/>
懌條翼及郭黙趙𦙍俱奔尋陽<hi>依温嶠也</hi>將行顧謂鍾雅曰<lb/>
後事深以相委雅曰棟折榱崩誰之咎也<hi>折而設翻榱所追翻秦曰</hi>
<hi>屋椽齊魯曰桷周曰榱</hi>亮曰今日之事不容復言<hi>復扶又翻</hi>亮乘小船<lb/>
<pb n="KR2b0007_WYG_094-3a"/>
亂兵相剝掠亮左右射賊誤中柂工應弦而倒<hi>柂待可翻柂以</hi>
<hi>正船柂工一船之司命也射而亦翻中竹仲翻</hi>船上咸失色欲散亮不動徐曰<lb/>
此手何可使著賊<hi>言射不能殺賊而反射殺柂工自恨之辭也著直畧翻</hi>衆乃安<lb/>
峻兵入臺城司徒導謂侍中禇翜曰至尊當御正殿君<lb/>
可啓令速出翜即入上閤躬自抱帝登太極前殿<hi>翜所甲翻</hi>
導及光禄大夫陸曄荀崧尚書張闓共登御床擁衛帝<lb/>
<hi>闓苦亥翻又音開</hi>以劉超為右衛將軍<hi>晉志文帝初置中衛及衛將軍武帝受命分為</hi>
<hi>左右衛以羊琇為左趙序為右</hi>使與鍾雅禇翜侍立左右太常孔愉朝<lb/>
<pb n="KR2b0007_WYG_094-3b"/>
服守宗廟<hi>朝直遥翻</hi>時百官奔散殿省蕭然峻兵既入叱禇<lb/>
翜令下翜正色不動呵之曰蘇冠軍來覲至尊<hi>峻先以討沈充</hi>
<hi>功進冠軍將軍故稱之冠古玩翻</hi>軍人豈得侵逼由是峻兵不敢上殿<lb/>
<hi>上時掌翻</hi>突入後宮宮人及太后左右侍人皆見掠奪峻兵<lb/>
驅役百官光祿勲王彬等皆被捶撻<hi>捶止橤翻</hi>令負擔登蔣<lb/>
山<hi>擔都藍翻又徒濫翻蔣山即鍾山在今上元縣東北十八里輿地志曰古曰金陵山縣名因此又名蔣山</hi>
<hi>漢末秣陵尉蔣子文討賊戰死于此呉太帝為立廟子文祖諱鍾因改曰蔣山予謂孫權祖亦諱鍾當因是改</hi>
<hi>也</hi>裸剝士女<hi>祼魯果翻</hi>皆以壊席苫草自障無草者坐地以<lb/>
<pb n="KR2b0007_WYG_094-4a"/>
土自覆哀號之聲震動内外<hi>苫詩亷翻覆敷救翻下同號户刀翻</hi>初姑孰<lb/>
既陷尚書左丞孔坦謂人曰觀峻之埶必破臺城自非<lb/>
戰士不須戎服及臺城陷戎服者多死白衣者無他時<lb/>
官有布二十萬匹金銀五千斤錢億萬絹數萬匹他物<lb/>
稱是<hi>言他物與布金銀錢絹相稱也稱尺證翻</hi>峻盡費之太官惟有燒餘米<lb/>
數石以供御膳或謂鍾雅曰君性亮直必不容於㓂讐<lb/>
盍早為之計雅曰國亂不能匡君危不能濟各遁逃以<lb/>
求免何以為臣丁巳峻稱詔大赦惟庾亮兄弟不在原<lb/>
<pb n="KR2b0007_WYG_094-4b"/>
例<hi>不在見赦之例</hi>以王導有徳望猶使以本官居已之右祖約<lb/>
為侍中太尉尚書令峻自為驃騎將軍録尚書事<hi>驃匹妙翻</hi>
許柳為丹陽尹馬雄為左衛將軍祖渙為驍騎將軍<hi>驍堅</hi>
<hi>堯翻</hi>弋陽王羕詣峻稱述峻功峻復以羕為西陽王太宰<lb/>
録尚書事<hi>羕降爵見上卷咸和元年羕余亮翻</hi>峻遣兵攻呉國内史庾氷<lb/>
氷不能禦弃郡奔㑹稽<hi>時以呉郡為呉國太守為内史㑹工外翻</hi>至浙江峻<lb/>
購之甚急呉鈴下卒引氷入船以蘧蒢覆之吟嘯鼓枻<lb/>
沂流而去<hi>蘧求於翻蒢陳如翻說文曰蘧蒢竹席也予謂從艸者今蘆䕠也枻以制翻楫謂之枻泝</hi>
<pb n="KR2b0007_WYG_094-5a"/>
<hi>蘇故翻逆流曰泝</hi>每逢邏所<hi>邏所謂津要置邏卒之所邏郎佐翻</hi>輒以杖叩船曰<lb/>
何處覓庾氷庾氷正在此人以為醉不疑之氷僅免峻<lb/>
以侍中蔡謨為呉國内史温嶠聞建康不守號慟<hi>號戸刀翻</hi>
人有候之者悲哭相對庾亮至尋陽宣太后詔以嶠為<lb/>
驃騎將軍開府儀同三司又加徐州刺史郗鑒司空<hi>郗丑</hi>
<hi>之翻</hi>嶠曰今日當以滅賊為急未有功而先拜官將何以<lb/>
示天下遂不受嶠素重亮亮雖奔敗嶠愈推奉之分兵<lb/>
給亮　後趙大赦改元太和<hi>帝考異曰晉春秋云勒即  位改元太和按勒建平</hi>
<pb n="KR2b0007_WYG_094-5b"/>
<hi>元年始即帝位今從勒載記</hi>　三月丙子庾太后以憂崩　蘇峻南<lb/>
屯于湖　夏四月後趙將石堪攻宛南陽太守王國降<lb/>
之<hi>宛於元翻降戸江翻</hi>遂進攻祖約軍于淮上約將陳光起兵攻<lb/>
約約左右閻秃貌類約<hi>秃吐谷翻</hi>光謂為約而擒之約踰垣<lb/>
獲免光奔後趙　壬申葬明穆皇后于武平陵　庾亮<lb/>
温嶠將起兵討蘇峻而道路斷絶不知建康聲聞<hi>聞音問</hi>
㑹南陽范汪至尋陽言峻政令不壹貪暴縱横<hi>横户孟翻</hi>滅<lb/>
亡已兆雖彊易弱<hi>易以䜴反</hi>朝廷有倒懸之急宜時進討嶠<lb/>
<pb n="KR2b0007_WYG_094-6a"/>
深納之亮辟汪參䕶軍事亮嶠互相推為盟主嶠從弟<lb/>
充曰<hi>從才用翻今考異曰晉春秋作從兄  從晉書嶠傳</hi>陶征西位重兵彊<hi>侃時為征</hi>
<hi>西大將軍都督荆湘雍梁專制上流</hi>宜共推之嶠乃遣督䕶王愆期詣荆<lb/>
州邀陶侃與之同赴國難<hi>難乃旦翻下同</hi>侃猶以不豫顧命為<lb/>
恨<hi>事見上卷咸和元年</hi>答曰吾疆場外將不敢越局<hi>謂内輔外禦各有局分不</hi>
<hi>敢踰越也將即亮翻</hi>嶠屢說不能囘<hi>說輸芮翻</hi>乃順侃意遣使謂之曰<lb/>
仁公且守<hi>漢魏以来率呼宰輔岳牧為明公今嶠呼侃為仁公盖取天下歸仁之義言晉之征鎮皆</hi>
<hi>歸重於侃也使疏吏翻下同</hi>僕當先下使者去已二日平南叅軍滎<lb/>
<pb n="KR2b0007_WYG_094-6b"/>
陽毛寳<hi>嶠為平南將軍以寳為參軍</hi>别使還聞之<hi>還從宣翻又如字</hi>說嶠曰<lb/>
凡舉大事當與天下共之師克在和不宜異同<hi>左傳楚鬭亷曰</hi>
<hi>師克在和不在衆也</hi>假令可疑猶當外示不覺况自為攜貳邪宜<lb/>
急追信改書<hi>信即使也</hi>言必應俱進若不及前信當更遣使<lb/>
嶠意悟即追使者改書侃果許之遣督䕶龔登帥兵詣<lb/>
嶠<hi>帥讀曰率</hi>嶠有衆七千於是列上尚書<hi>以侃為盟主與亮嶠列名上之尚書</hi>
<hi>也上時掌翻</hi>陳祖約蘇峻罪狀移告征鎮灑泣登舟陶侃復<lb/>
追龔登還嶠遺侃書曰大軍有進而無退可増而不可<lb/>
<pb n="KR2b0007_WYG_094-7a"/>
減近已移檄逺近言于盟府<hi>盟府謂侃府也侃為盟主故稱為盟府復扶又翻遺</hi>
<hi>于季翻</hi>刻後月半大舉諸郡軍並在路次惟須仁公軍至<lb/>
便齊進耳仁公今召軍還疑惑逺近成敗之由將在於<lb/>
此僕才輕任重實憑仁公篤愛逺禀成規至于首啓戎<lb/>
行<hi>行戸剛翻詩元戎十乘以先啓行</hi>不敢有辭僕與仁公如首尾相衛<lb/>
脣齒相依也恐或者不達髙㫖將謂仁公緩於討賊此<lb/>
聲難追僕與仁公並受方岳之任安危休戚理既同之<lb/>
且自頃之顧綢繆徃來情深義重<hi>綢除留翻繆莫彪翻纒綿也</hi>一旦<lb/>
<pb n="KR2b0007_WYG_094-7b"/>
有急亦望仁公悉衆見救况社稷之難乎今日之憂豈<lb/>
惟僕一州文武莫不翹企<hi>言翹首企足以望侃兵之來難乃旦翻</hi>假令此<lb/>
州不守約峻樹置官長於此<hi>此謂江州也長知兩翻</hi>荆楚西逼彊<lb/>
胡東接逆賊因之以飢饉將來之危乃當甚於此州之<lb/>
今日也仁公進當為大晉之忠臣參桓文之功退當以<lb/>
慈父之情雪愛子之痛<hi>謂侃子瞻為峻所殺</hi>今約峻凶逆無道痛<lb/>
感天地人心齊壹咸皆切齒今之進討若以石投卵耳<lb/>
茍復召兵還是為敗於幾成也<hi>復扶又翻幾居希翻</hi>願深察所陳<lb/>
<pb n="KR2b0007_WYG_094-8a"/>
王愆期謂侃曰蘇峻豺狼也如得遂志四海雖廣公寧<lb/>
有容足之地乎侃深感悟即戎服登舟瞻喪至不臨<hi>臨力</hi>
<hi>鴆翻</hi>晝夜兼道而進郗鑒在廣陵城孤糧少逼近胡㓂<hi>近其</hi>
<hi>靳翻</hi>人無固志得詔書即流涕誓衆入赴國難將士争奮<lb/>
<hi>難乃旦翻將即亮翻</hi>遣將軍夏侯長等間行謂温嶠曰或聞賊欲<lb/>
挾天子東入㑹稽當先立營壘屯據要害既防其越逸<lb/>
又斷賊糧運<hi>間古莧翻斷丁管翻</hi>然後清野堅壁以待賊賊攻城<lb/>
不㧞野無所掠東道既斷糧運自絶必自潰矣嶠深以<lb/>
<pb n="KR2b0007_WYG_094-8b"/>
為然<hi>晉都建康粮運皆仰三呉故欲先斷東道王敦蘇峻之亂匡復之謀郗鍳為多</hi>五月陶侃<lb/>
率衆至尋陽議者咸謂侃欲誅庾亮以謝天下亮甚懼<lb/>
用温嶠計詣侃拜謝侃驚止之曰庾元規乃拜陶士行<lb/>
邪<hi>陶侃字士行</hi>亮引咎自責風止可觀侃不覺釋然曰君侯<lb/>
修石頭以擬老子<hi>見上卷咸和元年</hi>今日反見求邪即與之談<lb/>
宴終日遂與亮嶠同趣建康<hi>趣七喻翻</hi>戎卒四萬旌旗七百<lb/>
餘里鉦鼓之聲震於逺近蘇峻聞西方兵起用叅軍賈<lb/>
寧計自姑孰還據石頭分兵以拒侃等乙未峻逼遷帝<lb/>
<pb n="KR2b0007_WYG_094-9a"/>
於石頭司徒導固争不從帝哀泣升車宮中慟哭時天<lb/>
大雨道路泥濘<hi>濘乃定翻淖也</hi>劉超鍾雅步侍左右峻給馬不<lb/>
肻乘而悲哀忼慨峻聞而惡之然未敢殺也<hi>惡烏路翻</hi>以其<lb/>
親信許方等補司馬督殿中監外託宿衛内實防禦超<lb/>
等峻以倉屋為帝宮日來帝前肆醜言劉超鍾雅與右<lb/>
光禄大夫荀崧金紫光禄大夫華恒<hi>左右光禄大夫金章紫綬光禄大夫</hi>
<hi>銀章青綬加金章紫綬者謂之金紫光禄大夫華戸化翻恒戸登翻</hi>尚書荀邃侍中丁潭<lb/>
侍從不離帝側<hi>從才用翻離力智翻</hi>時飢饉米貴峻問遺超一無<lb/>
<pb n="KR2b0007_WYG_094-9b"/>
所受繾綣朝夕<hi>遺于季翻繾詰戰翻又去演翻綣區願翻繾綣反覆不相離也孔穎達曰繾綣</hi>
<hi>牢固相著之意左傳曰繾綣從公毋通内外</hi>臣節愈恭雖居幽厄之中超猶<lb/>
啓帝授孝經論語峻使左光禄大夫陸曄守留臺逼迫<lb/>
居民盡聚之後苑使匡術守苑城尚書左丞孔坦奔陶<lb/>
侃侃以為長史初蘇峻遣尚書張闓權督東軍司徒導<lb/>
密令以太后詔諭三呉吏士<hi>漢置呉郡呉分呉郡置呉興郡晉又分呉興丹陽置</hi>
<hi>義興郡是為三呉酈道元曰世謂呉郡呉興㑹稽為三呉杜佑曰晉宋之間以呉郡呉興丹陽為三呉</hi>使<lb/>
起義兵救天子㑹稽内史王舒以庾氷行奮武將軍使<lb/>
<pb n="KR2b0007_WYG_094-10a"/>
將兵一萬西渡浙江<hi>將即亮翻下同</hi>于是呉興太守虞潭呉國<lb/>
内史蔡謨前義興太守顧衆等皆舉兵應之潭母孫氏<lb/>
謂潭曰汝當捨生取義勿以吾老為累<hi>累力瑞翻</hi>盡遣其家<lb/>
僮從軍鬻其環珮以為軍資謨以庾氷當還舊任即去<lb/>
郡以讓氷蘇峻聞東方兵起遣其將管商張健𢎞徽等<lb/>
拒之虞潭等與戰互有勝負未能得前陶侃温嶠軍于<lb/>
茄子浦嶠以南兵習水蘇峻兵便步<hi>南兵謂温嶠之兵便步謂便於步戰</hi>
令將士有上岸者死<hi>上時掌翻</hi>㑹峻送米萬斛饋祖約約遣<lb/>
<pb n="KR2b0007_WYG_094-10b"/>
司馬桓撫等迎之毛寳帥千人為嶠前鋒<hi>帥讀曰率下同</hi>告其<lb/>
衆曰兵法軍令有所不從豈可視賊可擊不上岸擊之<lb/>
邪乃擅徃襲撫悉獲其米斬獲萬計約由是飢乏嶠表<lb/>
寳為廬江太守陶侃表王舒監浙東軍事虞潭監浙西<lb/>
軍事<hi>監工銜翻</hi>郗鑒都督揚州八郡諸軍事令舒潭皆受鑒<lb/>
節度鑒帥衆渡江與侃等會于茄子浦<hi>類篇茄求加翻菜名子可食茄</hi>
<hi>葉似高蓼葉而青子熟於夏秋之間大如秤錘有紫色者有白色者及其熟也色正黄盖其地宜茄子人多於</hi>
<hi>此樹蓺因以名浦</hi>雍州刺史魏該亦以兵㑹之<hi>雍於用翻</hi>丙辰侃等<lb/>
<pb n="KR2b0007_WYG_094-11a"/>
舟師直指石頭至于蔡洲侃屯查浦<hi>蔡洲在石頭西岸查浦在大江南岸</hi>
<hi>直秦淮口</hi>嶠屯沙門浦峻登烽火樓望見士衆之盛有懼色<lb/>
謂左右曰吾本知温嶠能得衆也庾亮遣督䕶王彰擊<lb/>
峻黨張曜反為所敗亮送節傳以謝侃<hi>敗補邁翻傳株戀翻</hi>侃答<lb/>
曰古人三敗<hi>謂魯將曹沬也</hi>君侯始二當今事急不宜數爾<hi>言不</hi>
<hi>宜數數如此數所角翻</hi>亮司馬陳郡殷融詣侃謝曰將軍為此非<lb/>
融等所裁王彰至曰彰自為之將軍不知也侃曰昔殷<lb/>
融為君子王彰為小人今王彰為君子殷融為小人宣<lb/>
<pb n="KR2b0007_WYG_094-11b"/>
城内史桓彛聞京城不守慷慨流涕進屯涇縣<hi>彛自廣德進屯</hi>
<hi>涇縣</hi>時州郡多遣使降蘇峻<hi>使疏吏翻降戸江翻</hi>禆惠復勸彛宜且<lb/>
與通使以紓交至之禍<hi>紓緩也交至之禍言州郡多降峻兵將四合而交至也復扶又</hi>
<hi>翻</hi>彛曰吾受國厚恩義在致死焉能忍恥與逆臣通問<lb/>
<hi>焉於䖍翻</hi>如其不濟此則命也彛遣將軍俞縱守蘭石<hi>蘭石在涇</hi>
<hi>縣東北</hi>峻遣其將韓晃攻之縱將敗左右勸縱退軍縱曰<lb/>
吾受桓侯厚恩當以死報吾之不可負桓侯猶桓侯之<lb/>
不負國也遂力戰而死晃進軍攻彛六月城陷執彛殺<lb/>
<pb n="KR2b0007_WYG_094-12a"/>
之諸軍初至石頭即欲决戰陶侃曰賊衆方盛難與争<lb/>
鋒當以嵗月智計破之既而屢戰無功監軍部將李根<lb/>
請築白石壘<hi>是時同盟諸將無監軍事者竊意李根盖郗鑒軍部將也前史既逸郗字後人遂改</hi>
<hi>鑒為監白石壘在石頭東北峻極險固杜佑曰白石壘在臺城西宋武帝大明四年為蠶所置大殿於此</hi>侃<lb/>
從之夜築壘至曉而成聞峻軍嚴聲<hi>聞峻軍擊鼔嚴隊之聲</hi>諸將<lb/>
咸愳其來攻孔坦曰不然若峻攻壘必須東北風急令<lb/>
我水軍不得徃救今天清静賊必不來所以嚴者必遣<lb/>
軍出江乘掠京口以東矣已而果然侃使庾亮以二千<lb/>
<pb n="KR2b0007_WYG_094-12b"/>
人守白石峻帥步騎萬餘四面攻之不克<hi>帥讀曰率</hi>王舒虞<lb/>
潭等數與峻兵戰不利<hi>數所角翻</hi>孔坦曰本不須召郗公遂<lb/>
使東門無限今宜遣還雖晩猶勝不也<hi>言雖遣還之晚猶勝不遣還也</hi>
侃乃令鑒與後將軍郭黙還據京口立大業曲阿庱亭<lb/>
三壘以分峻之兵埶<hi>曲阿秦雲陽縣也前漢屬㑹稽郡後漢屬呉郡晉屬毗陵郡大業里</hi>
<hi>名在曲阿北丁度曰庱亭在呉興庱丑升翻裴松之曰庱攄陵翻</hi>使郭黙守大業壬辰<lb/>
魏該卒祖約遣祖渙桓撫襲湓口<hi>湓口在尋陽今江州徳化縣西一里有湓</hi>
<hi>浦</hi>陶侃聞之將自擊之毛寳曰義軍恃公公不可動寳<lb/>
<pb n="KR2b0007_WYG_094-13a"/>
請討之侃從之渙撫過皖因攻譙國内史桓宣<hi>宣時屯皖縣馬</hi>
<hi>頭山皖戸版翻</hi>寳徃救之為渙撫所敗<hi>敗補/邁翻</hi>箭貫寳髀徹鞍<hi>徹敕</hi>
<hi>列翻</hi>寳使人蹋鞍㧞箭血流滿鞾<hi>鞾許戈翻</hi>還擊渙撫破走之<lb/>
宣乃得出歸于温嶠寶進攻祖約軍于東闗㧞合肥戍<lb/>
㑹嶠召之復歸石頭祖約諸將隂與後趙通謀許為内<lb/>
應後趙將石聰石堪引兵濟淮攻壽春秋七月約衆潰<lb/>
奔歴陽聰等虜壽春二萬餘戸而歸　後趙中山公虎<lb/>
帥衆四萬自軹闗西入擊趙河東<hi>軹闗在河内軹縣帥讀曰率</hi>應之<lb/>
<pb n="KR2b0007_WYG_094-13b"/>
者五十餘縣遂進攻蒲阪趙主曜遣河間王述發氐羌<lb/>
之衆屯秦州以備張駿楊難敵自將中外精銳水陸諸<lb/>
軍以救蒲阪自衛闗北濟<hi>晉書地理志汲郡汲縣有衛闗</hi>虎懼引退曜<lb/>
追之八月及於高候<hi>杜佑曰今絳州聞喜縣北有高候原</hi>與虎戰大破之<lb/>
斬石瞻枕尸二百餘里<hi>枕職鴆翻</hi>収其資仗億計虎奔朝歌<lb/>
<hi>杜佑曰衛州衛縣漢朝歌縣紂都朝歌在今縣西</hi>曜濟自大陽<hi>大陽屬河東郡應劭曰在大河</hi>
<hi>之陽故曰大陽唐志陜州陜縣有大陽故闗春秋之茅津也</hi>攻石生于金墉決千金<lb/>
堨以灌之<hi>堨烏葛翻</hi>分遣諸將攻汲郡河内後趙滎陽太守<lb/>
<pb n="KR2b0007_WYG_094-14a"/>
尹矩野王太守張進等皆降之<hi>野王縣自漢以來屬河内郡後趙始置郡也降</hi>
<hi>户江翻</hi>襄國大震　張駿治兵欲乘虛襲長安理曹郎中<lb/>
索詢諌曰<hi>理曹郎中張氏所置以掌刑獄索昔各翻</hi>劉曜雖東征其子𦙍守<lb/>
長安未易輕也<hi>易以䜴翻下同</hi>借使小有所獲彼若釋東方之<lb/>
圖還與我校禍難之期未可量也<hi>難乃旦翻量音良</hi>駿乃止<lb/>
蘇峻腹心路永匡術賈寧聞祖約敗恐事不濟勸峻盡<lb/>
誅司徒導等諸大臣更樹腹心<hi>更工衡翻</hi>峻雅敬導不許永<lb/>
等更貳於峻<hi>貳者其心攜而兩向</hi>導使參軍袁耽潜誘永使歸順<lb/>
<pb n="KR2b0007_WYG_094-14b"/>
<hi>誘音酉</hi>九月戊申導攜二子與永皆奔白石耽渙之曽孫<lb/>
也<hi>袁渙事曹操</hi>陶侃温嶠等與蘇峻久相持不决峻分遣諸<lb/>
將東西攻掠所嚮多捷人情恟懼<hi>恟許拱翻</hi>朝士之奔西軍<lb/>
者皆曰峻狡黠有膽决其徒驍勇所向無敵<hi>朝直遥翻黠下八翻</hi>
<hi>驍堅堯翻</hi>若天討有罪則峻終滅亡止以人事言之未易除<lb/>
也温嶠怒曰諸君怯懦乃更譽賊<hi>譽羊諸翻稱揚之也</hi>及累戰不<lb/>
勝嶠亦憚之嶠軍食盡貸於陶侃<hi>貸他代翻借也</hi>侃怒曰使君<lb/>
前云不憂無良將及兵食惟欲得老僕為主耳今數戰<lb/>
<pb n="KR2b0007_WYG_094-15a"/>
皆北良將安在荆州接胡蜀二虜當備不虞若復無食<lb/>
<hi>復扶又翻</hi>僕便欲西歸更思良算徐來殄賊不為晚也嶠曰<lb/>
凡師克在和古之善教也光武之濟昆陽<hi>見三十九卷漢淮陽王更</hi>
<hi>始元年</hi>曹公之㧞官渡<hi>見六十二卷漢獻帝建安五年</hi>以寡敵衆杖義故<lb/>
也峻約小豎凶逆滔天何憂不滅峻驟勝而驕自謂無<lb/>
前今挑之戰<hi>挑徒了翻</hi>可一鼔而擒也奈何捨垂立之功設<lb/>
進退之計乎且天子幽逼社稷危殆乃四海臣子肝腦<lb/>
塗地之日嶠等與公並受國恩事若克濟則臣主同祚<lb/>
<pb n="KR2b0007_WYG_094-15b"/>
如其不捷當灰身以謝先帝耳今之事埶義無旋踵譬<lb/>
如騎虎安可中下哉公若違衆獨返人心必沮沮衆敗<lb/>
事義旗將迴指於公矣<hi>温嶠辭嚴義正所以能留陶侃共成大功沮在呂翻敗補邁翻</hi>
毛寳言於嶠曰下官能留陶公乃徃說侃曰<hi>說輸芮翻</hi>公本<lb/>
應鎮蕪湖為南北埶援前既已下埶不可還且軍政有<lb/>
進無退非直整齊三軍示衆必死而已亦謂退無所據<lb/>
終至滅亡徃者杜弢非不彊盛公竟滅之<hi>見八十九卷愍帝建興三</hi>
<hi>年弢士刀翻</hi>何至於峻獨不可破邪賊亦畏死非皆勇健公<lb/>
<pb n="KR2b0007_WYG_094-16a"/>
可試與寳兵使上岸斷賊資糧<hi>上時掌翻斷丁管翻</hi>若寳不立効<lb/>
然後公去人心不恨矣侃然之加寶督䕶而遣之竟陵<lb/>
太守李陽說侃曰<hi>惠帝元康九年分江夏西界立竟陵郡</hi>今大事若不濟<lb/>
公雖有粟安得而食諸侃乃分米五萬石以餉嶠軍毛<lb/>
寳燒峻句容湖孰積聚<hi>句容湖孰二縣屬丹陽郡</hi>峻軍乏食侃遂留<lb/>
不去張健韓晃等急攻大業壘中乏水人飲糞汁郭黙<lb/>
懼潜突圍出外留兵守之郗鑒在京口軍士聞之皆失<lb/>
色參軍曹納曰大業京口之扞蔽也一旦不守則賊兵<lb/>
<pb n="KR2b0007_WYG_094-16b"/>
徑至不可當也請還廣陵以俟後舉鑒大㑹僚佐責納<lb/>
曰吾受先帝顧託之重正復捐軀九泉不足報塞<hi>復扶又翻</hi>
<hi>塞悉則翻</hi>今彊㓂在近衆心危逼君腹心之佐而生長異端<lb/>
<hi>長丁丈翻又知兩翻</hi>當何以帥先義衆鎮壹三軍邪<hi>帥讀曰率下同</hi>將斬<lb/>
之久乃得釋陶侃將救大業長史殷羨曰吾兵不習步<lb/>
戰救大業而不捷則大事去矣不如急攻石頭則大業<lb/>
自解<hi>謂急攻蘇峻健晃必還救之大業之兵自解</hi>侃從之羨融之兄也庚午<lb/>
侃督水軍向石頭庾亮温嶠趙𦙍帥步兵萬人從白石<lb/>
<pb n="KR2b0007_WYG_094-17a"/>
南上欲挑戰峻將八千人逆戰<hi>上時掌翻挑徒了翻將即亮翻下同</hi>遣其<lb/>
子碩及其將匡孝分兵先薄趙𦙍軍敗之<hi>薄迫也敗補邁翻</hi>峻<lb/>
方勞其將士<hi>勞力到翻</hi>乘醉望見𦙍走曰孝能破賊我更不<lb/>
如邪因舍其衆<hi>舍讀曰捨</hi>與數騎北下突陳不得入<hi>陳讀曰陣</hi>將<lb/>
囘趨白木陂馬躓<hi>躓陟利翻跲也白木陂在東陵東趨七喻翻下兵趨同</hi>侃部將<lb/>
彭世李千等投之以矛峻墜馬斬首臠割之焚其骨三<lb/>
軍皆稱萬嵗餘衆大潰<hi>一鼔禽峻果如温嶠之言</hi>峻司馬任讓等共<lb/>
立峻弟逸為主閉城自守<hi>任音壬</hi>温嶠乃立行臺布告逺<lb/>
<pb n="KR2b0007_WYG_094-17b"/>
近凡故吏二千石以下皆令赴臺于是至者雲集韓晃<lb/>
聞峻死引兵趣石頭管商𢎞徽攻庱亭壘督䕶李閎輕<lb/>
車長史滕含擊破之<hi>輕車長史輕車將軍長史也</hi>含修之孫也商走<lb/>
詣庾亮降<hi>降戸江翻</hi>餘衆皆歸張健　冬十一月後趙王勒<lb/>
欲自將救洛陽<hi>將即亮翻</hi>僚佐程遐等固諫曰劉曜懸軍千<lb/>
里埶不支久大王不宜親動動無萬全勒大怒按劒叱<lb/>
遐等出乃赦徐光<hi>光被囚見上卷咸和元年</hi>召而謂之曰劉曜乘一<lb/>
戰之勝圍守洛陽庸人之情皆謂其鋒不可當曜帶甲<lb/>
<pb n="KR2b0007_WYG_094-18a"/>
十萬攻一城而百日不克師老卒怠以我初銳擊之可<lb/>
一戰而禽也若洛陽不守曜必送死冀州<hi>後趙都襄國冀州之地</hi>
自河以北席卷而來<hi>卷讀曰捲下同</hi>吾事去矣程遐等不欲吾<lb/>
行卿以為何如對曰劉曜乘高候之勢不能進臨襄國<lb/>
更守金墉此其無能為可知也以大王威畧臨之彼必<lb/>
望旗奔敗平定天下在今一舉不可失也勒笑曰光言<lb/>
是也乃使内外戒嚴有諫者斬命石堪石聰及豫州刺<lb/>
史桃豹等各統見衆㑹滎陽<hi>見賢遍翻</hi>中山公虎進據石門<lb/>
<pb n="KR2b0007_WYG_094-18b"/>
<hi>水經注漢靈帝於敖城西北壘石為門以遏浚儀渠口謂之石門而滎瀆受河水亦有石門</hi>勒自統<lb/>
步騎四萬趣金墉濟自大堨<hi>水經注石勒襲劉曜塗出延津以河氷泮為神靈之</hi>
<hi>助號是處為靈昌津騎奇寄翻趣七喻翻堨烏葛翻</hi>勒謂徐光曰曜盛兵成臯闗<lb/>
上䇿也阻洛水其次也坐守洛陽此成禽耳十二月乙<lb/>
亥後趙諸軍集于成臯步卒六萬騎二萬七千勒見趙<lb/>
無守兵大喜舉手指天復加額曰天也<hi>復扶又翻</hi>卷甲銜枚<lb/>
詭道兼行出于鞏訾之間<hi>鞏縣屬河南郡有東訾城左傳單子取訾杜預曰在鞏縣</hi>
<hi>西南晉地道記曰在縣之東訾于斯翻</hi>趙主曜專與嬖臣飲博不撫士卒<lb/>
<pb n="KR2b0007_WYG_094-19a"/>
左右或諫曜怒以為妖言斬之<hi>嬖卑義翻又必計翻妖於驕翻</hi>聞勒已<lb/>
濟河始議増滎陽戍杜黄馬闗<hi>據水經黄馬坂在成臯縣河水逕其北謂之黄</hi>
<hi>馬闗</hi>俄而洛水候者與後趙前鋒交戰擒羯送之曜問大<lb/>
胡自來邪其衆幾何羯曰王自來軍埶甚盛<hi>羯居謁翻</hi>曜色<lb/>
變使攝金墉之圍<hi>攝馭也</hi>陳于洛西<hi>陳讀曰陣下揮陳同</hi>衆十餘萬<lb/>
南北十餘里勒望見益喜謂左右曰可以賀我矣勒帥<lb/>
步騎四萬入洛陽城<hi>帥讀曰率</hi>己卯中山公虎引步卒三萬<lb/>
自城北而西攻趙中軍石堪石聰等各以精騎八千自<lb/>
<pb n="KR2b0007_WYG_094-19b"/>
城西而北擊趙前鋒大戰于西陽門<hi>西陽門即洛城宣陽門也城西面南</hi>
<hi>頭第一門或曰西陽門即第二門西明門也</hi>勒躬貫甲胄出自閶闔門夾擊<lb/>
之<hi>閶闔門洛城西面北頭門</hi>曜少而嗜酒<hi>少詩照翻</hi>末年尤甚將戰飲酒<lb/>
數斗常乘赤馬無故跼頓<hi>跼足踡曲不能伸也頓首低下不能舉也跼音局</hi>乃<lb/>
乘小馬比出復飲酒斗餘<hi>比必寐翻復扶又翻下同</hi>至西陽門揮陳<lb/>
就平石堪因而乘之趙兵大潰曜昏醉退走馬陷石渠<lb/>
墜于氷上被瘡十餘通中者三<hi>中竹仲翻</hi>為堪所執勒遂大<lb/>
破趙兵斬首五萬餘級下令曰所欲擒者一人耳今已<lb/>
<pb n="KR2b0007_WYG_094-20a"/>
獲之其勑將士抑鋒止銳縱其歸命之路曜見勒曰石<lb/>
王頗憶重門之盟否<hi>據水經注重門城在河内共縣故城西北二十里此盟當在懷帝永</hi>
<hi>嘉四年同圍河内之時重直龍翻</hi>勒使徐光謂之曰今日之事天使其<lb/>
然復云何邪<hi>復扶又翻</hi>乙酉勒班師使征東將軍石邃將兵<lb/>
衛送曜邃虎之子也曜瘡甚載以馬輿使毉李永與同<lb/>
載己亥至襄國舍曜於永豐小城給其妓妾嚴兵圍守<lb/>
<hi>妓渠綺翻</hi>遣劉岳劉震等從男女盛服以見之<hi>岳被禽見上卷明帝太寧</hi>
<hi>三年</hi>曜曰吾謂卿等久為灰土石王仁厚乃全宥至今邪<lb/>
<pb n="KR2b0007_WYG_094-20b"/>
我殺石佗<hi>見上卷太寧三年</hi>愧之多矣今日之禍自其分耳<hi>分扶</hi>
<hi>問翻</hi>留宴終日而去勒使曜與其太子熈書諭令速降<hi>降戸</hi>
<hi>江翻</hi>曜但敕熈與諸大臣匡維社稷勿以吾易意也勒見<lb/>
而惡之<hi>惡烏路翻</hi>久之乃殺曜　是嵗成漢獻王驤卒<hi>成封李驤</hi>
<hi>為漢王驤思將翻</hi>其子征東將軍壽以喪還成都成主雄以李<lb/>
玝為征北將軍梁州刺史代壽屯晉壽<hi>玝阮古翻</hi>
四年春正月光禄大夫陸曄及弟尚書左僕射玩說匡<lb/>
術以苑城附于西軍<hi>說輸芮翻</hi>百官皆赴之推曄督宮城軍<lb/>
<pb n="KR2b0007_WYG_094-21a"/>
事陶侃命毛寳守南城鄧岳守西城<hi>苑城之南城西城也</hi>右衛將<lb/>
軍劉超侍中鍾雅與建康令管斾等謀奉帝出赴西軍<lb/>
事洩蘇逸使其將平原任讓將兵入宮収超雅<hi>將即亮翻任音</hi>
<hi>壬</hi>帝抱持悲泣曰還我侍中右衛讓奪而殺之初讓少<lb/>
無行太常華恒為本州大中正<hi>華恒平原高唐人少詩照翻行下孟翻華戸化</hi>
<hi>翻恒戸登翻</hi>黜其品及讓為蘇峻將乘埶多所誅殺見恒輙<lb/>
恭敬不敢縱暴及鍾劉之死蘇逸欲并殺恒讓盡心救<lb/>
衛恒乃得免　冠軍將軍趙𦙍遣部將甘苗擊祖約于<lb/>
<pb n="KR2b0007_WYG_094-21b"/>
歴陽戊辰約夜帥左右數百人奔後趙<hi>為後石勒殺祖約張本冠古玩</hi>
<hi>翻帥讀曰率下同</hi>其將牽騰率衆出降<hi>降戸江翻下同</hi>　蘇逸蘇碩韓<lb/>
晃并力攻臺城焚太極東堂及祕閣毛寳登城射殺數<lb/>
十人<hi>射而亦翻</hi>晃謂寳曰君名勇果何不出鬬寳曰君名健<lb/>
將<hi>將即亮翻</hi>何不入鬬晃笑而退　趙太子熈聞趙主曜被<lb/>
禽大懼<hi>被皮義翻</hi>與南陽王𦙍謀西保秦州尚書胡勲曰今<lb/>
雖喪君境土尚完將士不叛且當并力拒之力不能拒<lb/>
走未晚也𦙍怒以為沮衆斬之遂帥百官奔上邽<hi>以劉𦙍之</hi>
<pb n="KR2b0007_WYG_094-22a"/>
<hi>才武不能守長安以抗石勒劉曜既禽𦙍膽破矣喪息浪翻沮在呂翻</hi>諸征鎮亦皆棄所<lb/>
守從之闗中大亂將軍蔣英辛恕擁衆數十萬據長安<lb/>
遣使降于後趙後趙遣石生帥洛陽之衆赴之　二月<lb/>
丙戌諸軍攻石頭建威長史滕含擊蘇逸大破之<hi>滕含自輕</hi>
<hi>車長史進建威將軍長史</hi>蘇碩帥驍勇數百渡淮而戰<hi>淮秦淮也驍堅堯翻</hi>温<lb/>
嶠擊斬之韓晃等懼以其衆就張健於曲阿門隘不得<lb/>
出更相蹈藉<hi>更工衡翻藉慈夜翻</hi>死者萬數西軍獲蘇逸斬之滕<lb/>
含部將曹據抱帝奔温嶠船羣臣見帝頓首號泣請罪<lb/>
<pb n="KR2b0007_WYG_094-22b"/>
殺西陽王羕并其二子播充孫崧及彭城王雄<hi>羕附蘇峻見上</hi>
<hi>咸和三年雄奔峻見上卷二年</hi>陶侃與任讓有舊為請其死<hi>為于偽翻</hi>帝曰<lb/>
是殺吾侍中右衛者不可赦也乃殺之司徒導入石頭<lb/>
令取故節<hi>導自討王敦時假節其自石頭出奔也弃之</hi>陶侃笑曰蘇武節似<lb/>
不如是導有慙色<hi>導為侃所譏自愧其失節</hi>丁亥大赦張健疑𢎞徽<lb/>
等貳於已皆殺之帥舟師自延陵將入呉興<hi>毗陵縣前漢屬㑹稽</hi>
<hi>郡後漢分屬呉郡晉分屬毗陵郡師古曰毗陵舊延陵漢改之晉分毗陵延陵為兩縣毗陵則今常州晉陵縣</hi>
<hi>地延陵則今之潤州丹徒金壇之地宋白曰延陵縣本漢曲阿縣地晉太康二年分曲阿之延陵鄉置帥讀曰</hi>
<pb n="KR2b0007_WYG_094-23a"/>
<hi>率</hi>乙未揚烈將軍王允之與戰大破之獲男女萬餘口<lb/>
健復與韓晃馬雄等西趨故鄣<hi>故鄣縣漢屬丹陽郡呉分呉郡丹陽置呉興郡</hi>
<hi>故鄣屬焉其地本秦鄣郡所治故曰故鄣今湖州安吉縣故鄣之南郷也今廣徳軍漢故鄣縣之地杜佑曰湖</hi>
<hi>州長城縣西八十里鄣郡故城即秦鄣郡縣城也復扶又翻趨七喻翻</hi>郗鑒遣參軍李閎<lb/>
追之及於平陵山皆斬之<hi>蘇峻傳作巖山據帝紀平陵山當在溧陽界沈約曰呉分</hi>
<hi>溧陽為永平縣晉武帝更名永世董覧呉地志云晉分永世為平陵縣宋文帝元嘉九年併入永世溧陽二縣</hi>
是時宮闕灰燼以建平園為宮温嶠欲遷都豫章三呉<lb/>
之豪請都㑹稽<hi>㑹工外翻</hi>二論紛紜未决司徒導曰孫仲謀<lb/>
<pb n="KR2b0007_WYG_094-23b"/>
劉𤣥徳俱言建康王者之宅<hi>見六十六卷漢獻帝建安十七年</hi>古之帝<lb/>
王不必以豐儉移都茍務本節用何憂彫敝若農事不<lb/>
修則樂土為墟矣<hi>樂音洛</hi>且北㓂游魂伺我之隙<hi>伺相吏翻</hi>一<lb/>
旦示弱竄於蠻越求之望實懼非良計<hi>望者見於外者也實者有諸中</hi>
<hi>者也</hi>今特宜鎮之以静羣情自安由是不復徙都以禇翜<lb/>
為丹陽尹<hi>復扶又翻翜所甲翻</hi>時兵火之後民物彫殘翜収集散<lb/>
亡京邑遂安　壬寅以湘州并荆州<hi>分湘州見八十六卷懷帝永嘉元年</hi>
　三月壬子論平蘇峻功以陶侃為侍中太尉封長沙<lb/>
<pb n="KR2b0007_WYG_094-24a"/>
郡公加都督交廣寧州諸軍事<hi>侃先督荆襄雍梁四州今加都督三州</hi>郗<lb/>
鑒為侍中司空南昌縣公温嶠為驃騎將軍開府儀同<lb/>
三司加散騎常侍始安郡公<hi>晉制驃騎將軍位從公驃匹妙翻</hi>陸曄進<lb/>
爵江陵公自餘賜爵侯伯子男者甚衆卞壼及二子眕<lb/>
盱桓彛劉超鍾雅羊曼陶瞻皆加贈諡路永匡術賈寧<lb/>
皆蘇峻之黨也峻未敗永等去峻歸朝廷王導欲賞以<lb/>
官爵温嶠曰永等皆峻之腹心首為亂階罪莫大焉晚<lb/>
雖改悟未足以贖前罪得全首領為幸多矣豈可復褒<lb/>
<pb n="KR2b0007_WYG_094-24b"/>
寵之哉<hi>復扶又翻下同</hi>導乃止陶侃以江陵偏逺移鎮巴陵<hi>江陵</hi>
<hi>偏在江北又逺建康武帝太康元年立巴陵縣屬長沙郡後置建昌郡水經注曰湘水北至巴丘山入于江石</hi>
<hi>岸有巴陵故城本呉之巴丘邸閣也巴丘山名天岳山一名幕阜前有培塿曰巴蛇冡</hi>朝議欲留<lb/>
温嶠輔政<hi>朝直遥翻下同</hi>嶠以王導先帝所任固辭還藩又以<lb/>
京邑荒殘資用不給乃留資蓄具器用而後旋于武昌<lb/>
帝之出石頭也庾亮見帝稽顙哽咽<hi>稽音啓哽古杏翻</hi>詔亮與<lb/>
大臣俱升御座明日亮復泥首謝罪<hi>復扶又翻下同</hi>乞骸骨欲<lb/>
闔門投竄山海帝遣尚書侍中手詔慰喻曰此社稷之<lb/>
<pb n="KR2b0007_WYG_094-25a"/>
難<hi>難乃旦翻</hi>非舅之責也亮上疏自陳祖約蘇峻縱肆凶逆<lb/>
罪由臣發<hi>事見上卷元年</hi>寸斬屠戮不足以謝七廟之靈塞四<lb/>
海之責<hi>塞悉則翻</hi>朝廷復何理齒臣於人次臣亦何顔自次<lb/>
於人理願陛下雖垂寛宥全其首領猶宜弃之任其自<lb/>
存自没則天下粗知勸戒之綱矣<hi>粗坐五翻</hi>優詔不許亮又<lb/>
欲遁逃山海自暨陽東出<hi>武帝太康二年分毗陵無錫立暨陽縣屬毘陵郡其地在</hi>
<hi>今平江府常熟縣界杜佑曰江隂晉曰暨陽按暨陽今江隂軍城秦漢為暨陽鄉晉置暨陽縣城更有暨陽湖</hi>
詔有司錄奪舟船<hi>録拘也収也</hi>亮乃求外鎮自效出為都督<lb/>
<pb n="KR2b0007_WYG_094-25b"/>
豫州揚州之江西宣城諸軍事<hi>豫州揚州之江西淮南廬江弋陽安豐歴陽等</hi>
<hi>郡也宣城郡屬揚州</hi>豫州刺史領宣城内史鎮蕪湖陶侃温嶠之<lb/>
討蘇峻也移檄征鎮使各引兵入援湘州刺史益陽侯<lb/>
卞敦擁兵不赴又不給軍糧遣督䕶將數百人隨大軍<lb/>
而已朝野莫不怪歎<hi>不料其如此而乃如此故怪之又念其平昔為何如人而今乃為此</hi>
<hi>故歎之</hi>及峻平陶侃奏敦沮軍顧望不赴國難請檻車収<lb/>
付廷尉<hi>勤王之師侃為盟主湘州又侃所督也故侃奏収敦沮在呂翻難乃旦翻</hi>王導以喪<lb/>
亂之後宜加寛宥轉敦安南將軍廣州刺史病不赴徴<lb/>
<pb n="KR2b0007_WYG_094-26a"/>
為光禄大夫領少府敦憂愧而卒<hi>少詩照翻卒子恤翻</hi>追贈本官<lb/>
加散騎常侍諡曰敬<hi>諡法夙夜警戒曰敬合善典法曰敬卞敦何足以當之</hi>
　臣光曰庾亮以外戚輔政首發禍機國破君危竄身<lb/>
　茍免卞敦位列方鎮兵粮俱足朝廷顛覆坐觀勝負<lb/>
　人臣之罪孰大於此既不能明正典刑又以寵禄報<lb/>
　之晉室無政亦可知矣任是責者豈非王導乎<lb/>
徙高密王紘為彭城王紘雄之弟也　夏四月乙未始<lb/>
安忠武公温嶠卒葬於豫章朝廷欲為之造大墓於元<lb/>
<pb n="KR2b0007_WYG_094-26b"/>
明二帝陵之北<hi>為于偽翻</hi>太尉侃上表曰嶠忠誠著於聖世<lb/>
勲義感於人神使亡而有知豈樂今日勞費之事<hi>樂音洛</hi>
願陛下慈恩停其移𦵏詔從之以平南軍司劉𦙍為江<lb/>
州刺史<hi>𦙍本為温嶠軍司</hi>陶侃郗鑒皆言𦙍非方伯才司徒導<lb/>
不從或謂導子悅曰今大難之後<hi>難乃旦翻</hi>紀綱弛頓自江<lb/>
陵至于建康三千餘里流民萬計布在江州江州國之<lb/>
南藩要害之地而𦙍以忲侈之性卧而對之<hi>忲奢也忲音太又音</hi>
<hi>大</hi>不有外變必有内患矣悦曰此温平南之意也<hi>温嶠為平</hi>
<pb n="KR2b0007_WYG_094-27a"/>
<hi>南將軍</hi>𦙍秋八月趙南陽王　帥衆數萬自上邽趣長安<lb/>
<hi>帥讀曰率趣七喻翻</hi>隴東武都安定新平北地扶風始平諸郡戎<lb/>
夏皆起兵應之<hi>魏収地形志有隴東郡領涇陽祖厲撫夷三縣盖後趙分安定置也應劭曰祖</hi>
<hi>音罝師古曰厲音賴夏戸雅翻</hi>𦙍軍于仲橋<hi>鄭國渠涇仲山渠上有橋謂之仲橋在九嵏山之東</hi>
<hi>宋白曰雍州醴泉縣城即仲橋城</hi>石生嬰城自守後趙中山公虎帥騎<lb/>
二萬救之九月虎大破趙兵於義渠<hi>義渠戰國時義渠戎之地前漢為義</hi>
<hi>渠縣後漢晉省</hi>𦙍犇還上邽虎乘勝追擊枕尸千里<hi>枕職鴆翻</hi>上邽<lb/>
潰虎執趙太子熈南陽王𦙍及其將王公卿校以下三<lb/>
<pb n="KR2b0007_WYG_094-27b"/>
千餘人皆殺之<hi>載記曰自劉淵至曜三世二十七年而滅將即亮翻校戸教翻</hi>徙其臺<lb/>
省文武闗東流民秦雍大族九千餘人于襄國<hi>雍於用翻</hi>又<lb/>
阬五郡屠各五千餘人于洛陽進攻集木且羌于河西<lb/>
克之<hi>屠各匈奴種前趙之族類也五郡屠各即匈奴五部之衆集木且羌種落之名屠直於翻且子於翻</hi>
俘獲數萬秦隴悉平氐王蒲洪羌酋姚弋仲俱降于虎<lb/>
虎表洪監六夷軍事<hi>酋慈由翻降戸江翻監工銜翻</hi>弋仲為六夷左都<lb/>
督徙氐羌十五萬落于司冀州　初隴西鮮卑乞伏述<lb/>
延居于苑川<hi>乞伏鮮卑部落之名後以為姓苑川水出天水勇士縣之子城南山東流歴子城川</hi>
<pb n="KR2b0007_WYG_094-28a"/>
<hi>又北逕牧師苑故漢牧苑之地也有東西苑城相去七里西城即乞伏所都也杜佑曰苑川在蘭州五泉縣界</hi>
侵并鄰部士馬彊盛及趙亡述延懼遷于麥田述延卒<lb/>
子傉大寒立傉大寒卒子司繁立<hi>水經注麥田山在安定北界山之東北有</hi>
<hi>麥田城又北有麥田泉傉奴沃翻乞伏始見于此</hi>　江州刺史劉𦙍矜豪日甚<lb/>
專務商販殖財百萬縱酒躭樂不恤政事冬十二月詔<lb/>
徴後將軍郭黙為右軍將軍黙樂為邊將不願宿衛以<lb/>
情愬於𦙍<hi>黙盖自平蘇峻還至尋陽而被徵也晉志云按魏明帝時有左軍則左軍魏官也武帝時</hi>
<hi>又置前軍右軍泰始八年又置後軍是為四軍皆宿衛兵也樂音洛邊將即亮翻下同</hi>𦙍曰此非<lb/>
<pb n="KR2b0007_WYG_094-28b"/>
小人之所及也<hi>晉以後文武之士率稱小人今西北之人猶然</hi>黙將赴召求資<lb/>
於𦙍𦙍不與黙由是怨𦙍𦙍長史張滿等素輕黙或倮<lb/>
露見之<hi>倮郎果翻</hi>黙常切齒臘日𦙍餉黙豚酒黙對信投之<lb/>
水中<hi>信使也</hi>㑹有司奏今朝廷空竭百官無祿惟資江州<lb/>
運漕而𦙍商旅繼路以私廢公請免𦙍官書下<hi>下遐稼翻</hi>𦙍<lb/>
不即歸罪方自申理僑人葢肫掠人女為妻<hi>寄寓者為僑人葢古</hi>
<hi>盍翻肫徒昆翻</hi>張滿使還其家肫不從而謂郭黙曰劉江州不<lb/>
受免<hi>謂𦙍不受免官之命也</hi>密有異圖與張滿等日夜計議惟忌<lb/>
<pb n="KR2b0007_WYG_094-29a"/>
郭侯一人欲先除之黙以為然帥其徒候旦門開襲<lb/>
<hi>帥讀曰率</hi>　將吏欲拒黙黙呵之曰我被詔有所討<hi>被皮義翻</hi>動<lb/>
者誅三族遂入至内寢牽𦙍下斬之出取𦙍僚佐張滿<lb/>
等誣以大逆悉斬之傳𦙍首于京師詐作詔書宣示内<lb/>
外掠　女及諸妾<hi>孔穎達曰妾之言接也聞彼有禮走而徃以得接見于君子也</hi>并金<lb/>
寳還船初云下都既而停𦙍故府招引譙國内史桓宣<lb/>
宣固守不從<hi>桓宣自去年歸温嶠屯于武昌</hi>　是嵗賀蘭部及諸大人<lb/>
共立拓㧞翳槐為代王<hi>賀蘭部擁䕶翳槐見上卷咸和二年</hi>代王紇那奔<lb/>
<pb n="KR2b0007_WYG_094-29b"/>
宇文部<hi>後周書言宇文之先出自炎帝炎帝為黄帝所滅其子孫遁居朔野後有大人普回因狩得玉</hi>
<hi>璽文曰皇帝璽普回以為天授其俗謂天子曰宇文故國號宇文因以為氏予謂此盖宇文氏既興於闗西其</hi>
<hi>臣子為之緣飾耳李延夀曰宇文部出遼東塞外其先南軍于之逺屬也世為東部大人此言為得其實</hi>翳<lb/>
槐遣其弟什翼犍質於趙以請和<hi>犍居延翻質音致</hi>　河南王<lb/>
吐延雄勇多猜忌羌酋姜聰刺之<hi>酋慈由翻刺七亦翻</hi>吐延不抽<lb/>
劒召其將紇扢埿<hi>紇胡骨翻又恨竭翻扢古齕翻又胡骨翻渥與泥同</hi>使輔其子<lb/>
葉延保于白蘭<hi>白蘭在吐谷渾西南其地險逺羌之别種居之西北接利摸徒南界郍卾風俗</hi>
<hi>物産與宕昌畧同</hi>抽劒而死葉延孝而好學<hi>好呼到翻</hi>以為禮公孫<lb/>
<pb n="KR2b0007_WYG_094-30a"/>
之子得以王父字為氏乃自號其國曰吐谷渾<hi>左傳魯衆仲曰</hi>
<hi>天子建徳因生以賜姓胙之土而命之氏諸侯以字杜預注曰諸侯之子稱公子公子之子稱公孫公孫之子</hi>
<hi>以王父字為氏</hi>
五年春正月劉𦙍首至建康司徒導以郭黙驍勇難制<lb/>
己亥大赦梟𦙍首于大航<hi>驍梟並音堅堯翻</hi>以黙為江州刺史<lb/>
太尉侃聞之投袂起曰此必詐也即將兵討之黙遣使<lb/>
送妓妾及絹并冩中詔呈侃<hi>妓渠綺翻</hi>參佐多諫曰黙不被<lb/>
詔豈敢為此<hi>被皮義翻</hi>若欲進軍宜待詔報侃厲色曰國家<lb/>
<pb n="KR2b0007_WYG_094-30b"/>
年幼詔令不出胷懐劉𦙍為朝廷所禮雖方任非才何<lb/>
緣猥加極刑郭黙恃勇所在貪暴以大難新除<hi>謂蘇峻新平也</hi>
<hi>難乃旦翻</hi>禁綱寛簡欲因際㑹騁其從横耳<hi>騁丑郢翻從子容翻</hi>發使<lb/>
上表言狀<hi>使疏吏翻上時掌翻</hi>且與導書曰郭黙殺方州即用為<lb/>
方州害宰相便為宰相乎導乃収𦙍首答侃書曰黙據<lb/>
上流之埶加有船艦成資<hi>艦戸黯翻</hi>故苞含隱忍使有其地<lb/>
朝廷得以潛嚴<hi>潛密也潛嚴密敕諸軍嚴裝也</hi>俟足下軍到風發相赴<lb/>
<hi>風發言其速也</hi>豈非遵養時晦以定大事者邪侃笑曰是乃遵<lb/>
<pb n="KR2b0007_WYG_094-31a"/>
養時賊也豫州刺史庾亮亦請討黙詔加亮征討都督<lb/>
帥步騎二萬徃與侃㑹<hi>帥讀曰率</hi>西陽太守鄧岳武昌太守<lb/>
劉詡皆疑桓宣與黙同豫州西曹王隨曰宣尚不附祖<lb/>
約<hi>事見上卷咸和二年</hi>豈肻同郭黙邪岳詡遣隨詣宣觀之隨說<lb/>
宣曰明府心雖不爾<hi>不爾猶言不如此也說輸芮翻</hi>無以自明惟有以<lb/>
賢子付隨耳宣乃遣其子戎與隨俱迎陶侃侃辟戎為<lb/>
掾<hi>掾于眷翻</hi>上宣為武昌太守<hi>上時掌翻上言於天臺也</hi>　二月後趙羣<lb/>
臣請後趙王勒即皇帝位勒乃稱大趙天王行皇帝事<lb/>
<pb n="KR2b0007_WYG_094-31b"/>
<hi>勒字世龍初名胷上黨武鄉羯人也其先匈奴别部羌渠之胄祖耶奕干父周曷朱一名乞翼加並為部落小</hi>
<hi>帥</hi>立妃劉氏為王后世子𢎞為太子以其子宏為驃騎<lb/>
大將軍都督中外諸軍事大單于封秦王<hi>驃匹妙翻單音蟬</hi>斌<lb/>
為左衛將軍封太原王<hi>斌音彬</hi>恢為輔國將軍封南陽王<lb/>
以中山公虎為太尉尚書令進爵為王虎子邃為冀州<lb/>
刺史封齊王宣為左將軍挺為侍中封梁王又封石生<lb/>
為河東王石堪為彭城王以左長史郭敖為尚書左僕<lb/>
射右長史程遐為右僕射領吏部尚書左司馬䕫安右<lb/>
<pb n="KR2b0007_WYG_094-32a"/>
司馬郭殷從事中郎李鳯前郎中令裴憲皆為尚書參<lb/>
軍事徐光為中書令領祕書監自餘文武封拜各有差<lb/>
中山王虎怒私謂齊王邃曰主上自都襄國以來<hi>懷帝永嘉</hi>
<hi>六年勒據襄國</hi>端拱仰成<hi>仰牛向翻</hi>以吾身當矢石二十餘年南擒<lb/>
劉岳<hi>見上卷明帝太寧三年</hi>北走索頭<hi>見上卷咸和二年索昔各翻</hi>東平齊魯<lb/>
西定秦雍<hi>平齊魯謂滅徐龕曹嶷也見九十二卷元帝永昌元年明帝太寧元年定秦雍謂滅劉氏</hi>
<hi>降苻姚也</hi>克十有三州成大趙之業者我也大單于當以授<lb/>
我今乃以與黄吻婢兒<hi>吻武粉翻口邊曰吻鳥雛始出巢者口黄未褪目之曰黄吻言</hi>
<pb n="KR2b0007_WYG_094-32b"/>
<hi>少艾也</hi>念之令人氣塞不能寢食待主上晏駕之後不足<lb/>
復留種也<hi>塞悉則翻復扶又翻種章勇翻</hi>程遐言於勒曰天下粗定<hi>粗坐</hi>
<hi>五翻</hi>當顯明逆順故漢高祖赦季布斬丁公<hi>事見十一卷高祖五年</hi>
大王自起兵以來見忠於其君者輒褒之背叛不臣者<lb/>
輒誅之<hi>背蒲妹翻</hi>此天下所以歸盛徳也今祖約猶存臣竊<lb/>
惑之安西將軍姚弋仲亦以為言勒乃収約并其親屬<lb/>
中外百餘人悉誅之妻妾兒女分賜諸胡初祖逖有胡<lb/>
奴曰王安逖甚愛之在雍丘謂安曰石勒是汝種類<hi>種章</hi>
<pb n="KR2b0007_WYG_094-33a"/>
<hi>勇翻</hi>吾亦無在爾一人厚資送而遣之安以勇幹仕趙為<lb/>
左衛將軍及約之誅安歎曰豈可使祖士雅無後乎<hi>祖逖</hi>
<hi>字士雅</hi>乃徃就市觀刑逖庶子道重始十嵗安竊取以歸<lb/>
匿之變服為沙門及石氏亡道重復歸江南　郭黙欲<lb/>
南據豫章<hi>欲自尋陽而南據也</hi>㑹太尉侃兵至黙出戰不利入城<lb/>
固守聚米為壘以示有餘侃築土山臨之三月庾亮兵<lb/>
至湓口<hi>湓口湓浦口也湓蒲奔翻</hi>諸軍大集夏五月乙卯黙將宋侯<lb/>
縳黙父子出降<hi>將即亮翻降戸江翻</hi>侃斬黙于軍門傳首建康同<lb/>
<pb n="KR2b0007_WYG_094-33b"/>
黨死者四十人詔以侃都督江州領刺史<hi>至是侃都督八州</hi>以<lb/>
鄧岳督交廣諸軍事領廣州刺史侃還巴陵因移鎮武<lb/>
昌庾亮還蕪湖辭爵賞不受　趙將劉徴帥衆數千浮<lb/>
海抄東南諸縣殺南沙都尉許儒<hi>沈約志晉陵太守有南沙令本呉縣司鹽</hi>
<hi>都尉署呉時名沙中呉平後立暨陽割屬之晉成帝咸康七年罷鹽署立以為南沙縣今平江府常熟縣地帥</hi>
<hi>讀曰率抄楚交翻</hi>　張駿因前趙之亡復収河南地至于狄道<lb/>
置五屯䕶軍與趙分境<hi>駿失河南地見上卷咸和二年五屯䕶軍武街石門侯和漒川</hi>
<hi>甘松也</hi>六月趙遣鴻臚孟毅拜駿征西大將軍凉州牧加<lb/>
<pb n="KR2b0007_WYG_094-34a"/>
九錫<hi>臚陵如翻</hi>駿恥為之臣不受留毅不遣　初丁零翟斌<lb/>
世居康居後徙中國至是入朝於趙趙以斌為句町王<lb/>
<hi>朝直遥翻句音胊町音捉斌考異曰晉書春秋作翟真按秦亡後慕容垂誅翟斌  兄子真北走故知此乃斌</hi>
<hi>也</hi>　趙羣臣固請正尊號秋九月趙王勒即皇帝位<hi>考</hi>
<hi>異曰載記云自襄國都臨漳即鄴也按建平二年四月勒如鄴議營新宮三年勒如鄴臨石虎第勒疾虎詐召</hi>
<hi>石宏還襄國至虎建武元年九月始遷鄴是勒未嘗都鄴也</hi>大赦改元建平文武封<lb/>
進各有差立其妻劉氏為皇后太子𢎞為皇太子𢎞好<lb/>
屬文<hi>好呼到翻屬之欲翻</hi>親敬儒素勒謂徐光曰大雅愔愔<hi>𢎞字大雅</hi>
<pb n="KR2b0007_WYG_094-34b"/>
<hi>愔愔安和貌音揖淫翻</hi>殊不似將家子<hi>將即亮翻</hi>光曰漢祖以馬上取<lb/>
天下孝文以𤣥黙守之聖人之後必有勝殘去殺者天<lb/>
之道也<hi>論語孔子曰善人為邦百年亦可以勝殘去殺矣王氏注曰勝殘能使殘暴之人不為惡也去</hi>
<hi>殺去刑殺也勝音升去羌呂翻</hi>勒甚悅光因說曰<hi>說輸芮翻</hi>皇太子仁孝温<lb/>
恭中山王雄暴多詐陛下一旦不諱臣恐社稷非太子<lb/>
所有也宜漸奪中山王權使太子早參朝政<hi>朝直遥翻</hi>勒心<lb/>
然之而未能從　趙荆州監軍郭敬㓂襄陽南中郎將<lb/>
周撫監沔北軍事屯襄陽<hi>監工銜翻</hi>趙主勒以驛書敕敬退<lb/>
<pb n="KR2b0007_WYG_094-35a"/>
屯樊城使之偃藏旗幟寂若無人<hi>幟尺志翻</hi>曰彼若使人觀<lb/>
察則告之曰汝宜自愛堅守後七八日大騎將至<hi>騎奇寄翻</hi>
相䇿<hi>相䇿謂相䇿厯也杜佑通典作相禁一曰相策屬下句策計也猶言計汝不復得走也</hi>不復<lb/>
得走矣<hi>復扶又翻下同</hi>敬使人浴馬于津周而復始晝夜不絶<lb/>
偵者還以告周撫<hi>偵丑鄭翻</hi>撫以為趙兵大至愳奔武昌敬<lb/>
入襄陽中州流民悉降于趙魏該弟遐帥其部衆自石<lb/>
城降敬<hi>帥讀曰率降戸江翻</hi>敬毁襄陽城遷其民于沔北城樊城<lb/>
以戍之趙以敬為荆州刺史周撫坐免官　休屠王羌<lb/>
<pb n="KR2b0007_WYG_094-35b"/>
叛趙<hi>休屠王羌石武之部落也屠直於翻</hi>趙河東王生擊破之羌奔凉州<lb/>
西平公駿懼遣孟毅還使其長史馬詵稱臣入貢于趙<lb/>
　更造新宮<hi>蘇峻之亂宮闕焚毁故更造之更工衡翻</hi>　甲辰徙樂成王欽<lb/>
為河間王<hi>河間王顒之死也詔以彭城王植子融為顒嗣改封樂成縣王薨無子元帝又以彭城王</hi>
<hi>釋子欽為融嗣今復其河間舊封</hi>封彭城王紘子俊為高密王<hi>初元帝以紘繼</hi>
<hi>高密王據後及彭城王雄以附蘇峻誅紘還繼本宗以俊奉高密王後  考異曰宗室傳作俊今從帝紀</hi>
冬十月成大將軍壽督征南將軍費黑等攻巴東建平<lb/>
㧞之巴東太守楊謙監軍毋丘奥退保宜都<hi>費扶沸翻監工銜翻</hi>
<pb n="KR2b0007_WYG_094-36a"/>
<hi>謙考異曰帝紀作陽  今從李雄載記</hi>
六年春正月趙劉徴復㓂婁縣掠武進<hi>婁縣前漢屬㑹稽郡後漢晉屬</hi>
<hi>呉郡呉孫權嘉禾三年改丹徒曰武進晉武帝太康三年復曰丹徒仍分丹徒曲阿立武進縣屬毗陵郡晉改</hi>
<hi>毗陵曰晉陵劉昫曰唐蘇州崑山縣漢婁縣地復扶又翻下同</hi>郗鑒擊却之　三月壬<lb/>
戌朔日有食之　夏趙主勒如鄴將營新宮廷尉上黨<lb/>
續咸苦諫勒怒欲斬之中書令徐光曰咸言不可用亦<lb/>
當容之奈何一旦以直言斬列卿乎勒歎曰為人君不<lb/>
得自專如是乎匹夫家貲滿百匹猶欲市宅况富有四<lb/>
<pb n="KR2b0007_WYG_094-36b"/>
海乎此宮終當營之且敕停作以成吾直臣之氣因賜<lb/>
咸絹百匹稻百斛又詔公卿以下嵗舉賢良方正仍令<lb/>
舉人得更相薦引以廣求賢之路起明堂辟雍靈臺于<lb/>
襄國城西<hi>史言石勒能矯其獷悍之習而修文</hi>　秋七月成大將軍壽攻<lb/>
隂平武都楊難敵降之<hi>降戸江翻</hi>　九月趙主勒復營鄴宮<lb/>
以洛陽為南都置行臺　冬蒸祭太廟詔歸胙於司徒<lb/>
導<hi>禮記冬祭曰烝史漢亦作蒸祭餘肉曰胙今謂之祭福肉</hi>且命無下拜<hi>晉以周之禮齊桓公</hi>
<hi>者禮王導</hi>導辭疾不敢當初帝即位冲幼每見導必拜與導<lb/>
<pb n="KR2b0007_WYG_094-37a"/>
手詔則云惶恐言中書作詔則曰敬問有司議元㑹日<lb/>
帝應敬導不<hi>不讀曰否</hi>博士郭熈杜援議以為禮無拜臣之<lb/>
文謂宜除敬侍中馮懐議以為天子臨辟雍拜三老况<lb/>
先帝師傅謂宜盡敬侍中荀奕議以為三朝之首<hi>元旦為三</hi>
<hi>朝謂嵗之朝月之朝日之朝朝如字</hi>宜明君臣之體則不應敬若它日小<lb/>
㑹自可盡禮<hi>以君拜臣謂之盡禮可乎</hi>詔從之奕組之子也　慕容<lb/>
廆遣使與太尉陶侃牋勸以興兵北伐共清中原僚屬<lb/>
宋該等共議以廆立功一隅位卑任重等差無别不足<lb/>
<pb n="KR2b0007_WYG_094-37b"/>
以鎮華夷宜表請進廆官爵參軍韓恒駁曰<hi>廆戸罪翻使疏吏翻</hi>
<hi>恒戸登翻駁北角翻</hi>夫立功者患信義不著不患名位不高桓文<lb/>
有匡復之功不先求禮命以令諸侯宜繕甲兵除羣凶<lb/>
功成之後九錫自至比於邀君以求寵不亦榮乎廆不<lb/>
悅出恒為新昌令<hi>新昌縣屬遼東郡</hi>於是東夷校尉封抽等疏<lb/>
上侃府<hi>上時掌翻</hi>請封廆為燕王行大將軍事侃復書曰夫<lb/>
功成進爵古之成制也車騎雖未能為官摧勒<hi>廆加車騎將軍</hi>
<hi>故侃稱之官謂天子勒謂石勒也騎奇寄翻</hi>然忠義竭誠今騰牋上聴<hi>騰牋以達</hi>
<pb n="KR2b0007_WYG_094-38a"/>
<hi>上聴</hi>可不遲速當在天臺也<hi>陶侃復書殊得體天臺尊晉室也不讀曰否</hi>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR2b0007_WYG_094-38b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　資治通鑑卷九十四<lb/>
</p>
<p>
</p>
  </div>
</body>
</text>
</TEI>