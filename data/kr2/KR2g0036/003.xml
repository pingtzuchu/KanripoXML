<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>殿閣詞林記卷三</head> <lb/>
    <p>
<pb n="KR2g0036_WYG_003-1a"/>
欽定四庫全書<lb/>
　殿閣詞林記卷三<lb/>
　　　　　　　　　　　　明　廖道南　撰<lb/>
　　　閣學<lb/>
　　文淵閣大學士宋訥<lb/>
宋訥字仲敏大名滑縣人父崇祿元陜西行臺侍御史<lb/>
訥博學強記動遵矩矱性遲重不妄言笑登元至正癸<lb/>
卯進士任鹽山縣令洪武十三年徴為國子助教横經<lb/>
<pb n="KR2g0036_WYG_003-1b"/>
發難繫蔀廓塞學者如歸嘗同諸儒應制撰諸勑文操<lb/>
筆立就雅稱上意遂遷學士十五年五月命撰宣聖廟<lb/>
碑文賜衣帽文綺鈔錠秋七月庚戌上謂訥曰朕觀尚<lb/>
書至敬授人時嘗嘆敬天之事後世中主猶能知之敬<lb/>
民之事則鮮有知者盖彼自謂崇髙謂民皆事我者分<lb/>
所當然故威嚴日重而恩禮寖薄所以然者視民輕故<lb/>
也視民輕則與己不相干而畔涣離散不難矣惟能知<lb/>
民與已相資則必無慢視之弊故曰可愛非君可畏非<lb/>
<pb n="KR2g0036_WYG_003-2a"/>
民衆非元后何戴后非衆罔與守邦古之帝王視民何<lb/>
嘗敢輕故致天下長久者以此而已是月有廣東儒士<lb/>
獻治平䇿上覽之謂訥曰此人不識道理豈有涉數千<lb/>
言而不及用賢天下之大欲朕一人自理可乎盖自知<lb/>
而用則所見者狹知賢而用則所及者廣訥對曰賢才<lb/>
在天下人主豈能知之必頼羣臣薦舉然得賢與否係<lb/>
所舉在何如爾上曰小人所舉未必為君子君子所舉<lb/>
未必為小人故觀其舉者可知其人之賢否矣十一月<lb/>
<pb n="KR2g0036_WYG_003-2b"/>
以訥為文淵閣大學士制曰朕觀古今賢者遇君有遲<lb/>
速名譽有先後昔望于磻溪有飛熊之兆而乃興周八<lb/>
百訥年雖髙邁特授是官爾往欽哉未幾以為國子祭<lb/>
酒上復勅諭曰太學賢士所闗禮義所由出人材所由<lb/>
興自建學以來厯選師儒以居是職至今未臻其效豈<lb/>
士習之難變與抑師道之不立與此朕所以夙夜究心<lb/>
慎擇老成以任之惟卿夙學耆徳可以任此卿宜體朕<lb/>
意使士習丕變邦其有頼焉十八年二月甲辰隂晦不<lb/>
<pb n="KR2g0036_WYG_003-3a"/>
雨雪雹如雷訥上守邊䇿曰今海内既安蠻夷奉貢惟<lb/>
沙漠未遵聲教若置之弗治恐嵗久滋患邊圉卒荒若<lb/>
窮追逺繫恐士馬疲費餽餉艱難陛下為聖子神孫萬<lb/>
世計莫若善備邊之策爾備邉固在乎兵食足食又在<lb/>
乎屯田漢本始中匈奴率十萬餘騎為冦趙充國乃率<lb/>
四萬騎分屯緣邉九郡單于聞之引去夫以四萬騎屯<lb/>
九郡而充國統制其間則當時之籌畫可見矣今諸將<lb/>
中豈皆借才於異代哉宜選其有智勇謀畧者數人每<lb/>
<pb n="KR2g0036_WYG_003-3b"/>
將以東西五百里為制隨其逺近髙下分屯所領衛兵<lb/>
斟酌損益率五百里一將彼此相望首尾相應耕作以<lb/>
時訓練有法遇敵則戰冦去則耕此長久安邊之䇿也<lb/>
上善其言其為祭酒嚴毅莊敬諸生畏如神明乙丑戊<lb/>
辰兩科得士最多而魁選出太學大被賞遇及遘疾上<lb/>
遣中使諭之畧曰卿禀性純誠疾必速瘥命畫工圗其<lb/>
像子麟往候問至廂房疾篤始請歸寢訥厲聲曰何風<lb/>
雲氣少兒女情多耶卒年八十上親為文祭之官其次<lb/>
<pb n="KR2g0036_WYG_003-4a"/>
子復祖為司業廖道南曰往予甲戌遊南雍時沔陽魯<lb/>
公鐸為祭酒乃令習誦監規乃嘆我聖祖每戒敕諸生<lb/>
恒曰宋訥云乃知師道立善人多訥之名不朽矣彭韶<lb/>
賛曰中州文獻遺緒可徴稽古力學飾車以行百僚讓<lb/>
徳六館蜚聲嚴而有度樂育羣英乃叙教條爾準爾䋲<lb/>
士皆適用一人以寜制詞褒重吾道増榮<lb/>
　　文淵閣大學士朱善<lb/>
朱善字備萬江西豐城人少聰頴十嵗能文通五經四<lb/>
<pb n="KR2g0036_WYG_003-4b"/>
書大義祖雲洞先生嘗謂人曰吾孫他日必為令器及<lb/>
壯以經學授徒壬辰兵變隐居鄉里養親教子杜門絶<lb/>
跡以聖賢道學為巳任奉繼母李氏克盡孝道友諒戰争<lb/>
扶母奔竄十餘日復全人謂孝感所至髙皇帝平一海<lb/>
内開建學校乃以豐城為富州州守強憲中南昌守許<lb/>
方俱延至郡庠教有成效以名聞於朝授郡學教授洪<lb/>
武八年廷試諸儒善為首乃以為修撰署院事知制誥<lb/>
逾年以奏對失㫖謫戍遼東復改典籍放還十七年上<lb/>
<pb n="KR2g0036_WYG_003-5a"/>
思用老成驛召善還京以為待詔七月戊戍上御東閣<lb/>
謂善曰人君能以天下之好惡為好惡則公以天下之<lb/>
智識為智識則明盖人之常情多矜已能好言人過君<lb/>
子則不然揚人之善不矜已之善貸人之過不貸己之<lb/>
過又曰萬事不可以耳目察惟虚心以應之萬方不可<lb/>
以智力服惟誠心以待之善嘗奏有國者重世臣有家<lb/>
者重世婚近日禮教弗明婚姻混亂或已聘而見絶或<lb/>
既婚而復離議律不精其禍乃至於此成周之世為婚<lb/>
<pb n="KR2g0036_WYG_003-5b"/>
姻者不過齊宋陳杞數國而已故當時稱大國曰伯舅<lb/>
小國曰叔舅世為婚姻可知也列國之君曹魏陳鄭秦<lb/>
晉莫不皆然降及後世如晉之王謝唐之崔盧潘楊之<lb/>
睦朱陳之好罔不以世婚為重今宜弛禁以通人情別<lb/>
族以明世教上從之十八年命主考禮闈撤棘之日乃<lb/>
超遷奉議大夫文淵閣大學士五月辛酉朔上御華盖<lb/>
殿命善進讀心箴上曰人心道心有倚伏之幾盖仁愛<lb/>
之心生則忮害之心息正直之心存則邪詖之心消羞<lb/>
<pb n="KR2g0036_WYG_003-6a"/>
惡之心形則貪鄙之心絶忠慤之心萌則巧偽之心伏<lb/>
故人常持此心不為情欲所蔽則至公無私自無物我<lb/>
之累矣八月丙辰善復言曰古者人君至治重在任人<lb/>
蓋任衆賢為耳目則視聽周乎四海任衆知為計慮則<lb/>
利澤施於萬民今天下太平惟選任賢才宜留聖慮上<lb/>
曰任人之道當嚴於簡擇簡擇嚴則庸鄙之人不進當<lb/>
專於任使任使專則茍且之意不行然必賢者乃可以<lb/>
專任之非賢而專任者必生亂也是任人為難然人亦<lb/>
<pb n="KR2g0036_WYG_003-6b"/>
有謹始怠終者亦有過於前改於後者固不能保其始<lb/>
終惟始終如一者其懐忠報國之心堅如金石安得不<lb/>
任之若匿詐似信懐姦似忠者决不可任也是年忽遘<lb/>
危疾上遣醫調治其子逢掖請告還豐城卒年七十有<lb/>
二屬纊正冠危坐舉手加額曰感荷聖恩無以報也語<lb/>
畢而絶鄉人見有星如虹墜其舍所著有詩經解頥輯<lb/>
釋史輯諸書廖道南曰予幼學詩誦善所著解頥輯釋<lb/>
頗得其要領然而國風民謡宗廟朝廷雅頌之詩爰自<lb/>
<pb n="KR2g0036_WYG_003-7a"/>
千篇刪為三百亦已嚴矣宋儒泥於鄭聲淫之說遂槩<lb/>
以為淫奔而不以進講豈皆作者之本㫖哉思欲起善<lb/>
于九原而與之論難又胡可得也林塾賛曰羡彼雲洞<lb/>
煜有来裔道立教成令聞斯渒乃擢翰林掌帝之制寵<lb/>
辱不驚皇極經世爰起校文登華振滯墜星有占歸則<lb/>
云逝<lb/>
　　東閣大學士吴沉<lb/>
吴沉字濬之浙江金華人故元國子博士師道子也博<lb/>
<pb n="KR2g0036_WYG_003-7b"/>
學有文累徵為縣庠訓導辭不就洪武十二年薦授待<lb/>
制十一月甲午朔上觀漢紀顧謂沉曰人君理財之道<lb/>
視國如家可也一家之内父子不異貲其父經營儲蓄<lb/>
未有不為子計者父子而異貲家必隳矣君民猶父子<lb/>
也若損民以益君民衣食不給而君獨富豈有是理哉<lb/>
丁酉上論持身保業之道又謂沉曰人當無所不謹事<lb/>
雖㣲而必慮行雖小而必防不慮於㣲終貽大患不防<lb/>
於小終虧大徳謹小行而無已者可以成大善忽細事<lb/>
<pb n="KR2g0036_WYG_003-8a"/>
而不戒者必至於成大惡常人且然况人君乎沉對曰<lb/>
聖慮及此誠社稷永安之道上曰安生於危危生於安<lb/>
安不克慮則能致危危而克慮則能致安在於能謹與<lb/>
否爾上御奉天門視朝畢又謂沉曰人君治天下進賢<lb/>
納諫二者真切事也沉曰求之於古克行者鮮矣是故<lb/>
亂日常多治日常少上曰使其真知賢者與治其國何<lb/>
有不好真知諫者在於忠已何有不納惟其知之不真<lb/>
是以於已難入若誠能好賢則不待招<graphic n="KR1880" url="https://raw.githubusercontent.com/kanripo/KR-Gaiji/master/images/KR1880.png" mimeType="image/png"/>而賢者自至<lb/>
<pb n="KR2g0036_WYG_003-8b"/>
誠能納諫則不待旌賞而諫者必來沉曰陛下之言及<lb/>
此國家何幸焉未幾降編修十三年六月丁卯復以為<lb/>
待制沉薦教授童冀儒士吴慎遣使徴之十四年冬十<lb/>
月辛酉給事中鄭相奏言尊無二上稱臣於東宫是並<lb/>
所尊矣沉駁之曰東宫國之大本所以繼聖體承天位<lb/>
者也臣子尊敬之禮胡得而異焉請凡啓事東宫如舊<lb/>
制上從之十五年十一月戊午乃以為東閣大學士十<lb/>
六年二月朔上將享太廟沉進精誠錄先是上謂沉曰<lb/>
<pb n="KR2g0036_WYG_003-9a"/>
朕閱古昔聖賢其垂訓立教大要有三曰敬天曰忠君<lb/>
曰孝親君能敬天臣能忠君子能孝親則人道立矣然<lb/>
其言散在經傳未易㑹其要領爾等其以三事以類編<lb/>
輯至是書成上覽而善之命沉撰序三月沉因講周書<lb/>
至國則罔有立政用憸人上曰甚矣國家不可有小人<lb/>
有小人必敗君子故唐虞任禹稷必去四凶魯用仲尼<lb/>
必誅正卯沉進曰書言去邪勿貳所以深致其戒上曰<lb/>
國家不幸有小人如蓄毒藥不急去之必為身患小人<lb/>
<pb n="KR2g0036_WYG_003-9b"/>
巧于恱上忍于賊下人君若喜其順已而恣其所為將<lb/>
無所不至矣沉曰小人中懐奸邪而言似忠信不可不<lb/>
察上曰然小人善於逢迎彼知人主所樂為者不顧非<lb/>
義乃牽合附㑹曰是不可不為人主不樂為者不顧有<lb/>
益於國家亦牽合附㑹曰是不必為此誠國之賊也自<lb/>
古知人固難而知言亦不易八月丙戌以進講後期降<lb/>
侍書尋改博士十九年七月丁丑卒沉富蓄逺覽嘗因<lb/>
奏對誤遷渭源教諭未行改典籍陟大學士考功監劾<lb/>
<pb n="KR2g0036_WYG_003-10a"/>
其怠事降侍讀終博士三仕三已無喜愠人以此多之<lb/>
廖道南曰予觀沉所進精誠錄其學粹乎正矣至論小<lb/>
人不可用斷斷乎其為確論也金華之學沉亦可取矣<lb/>
贊曰於乎君子浙水之英竒氣焕發正學端純精誠有<lb/>
錄格于皇天天心克享秉志彌堅三仕三黜喜愠不形<lb/>
於乎君子浙水之英<lb/>
　　文淵閣學士兼左春坊大學士解縉<lb/>
解縉字大紳世居鴈門厥後徙居吉水遂為吉水人曽<lb/>
<pb n="KR2g0036_WYG_003-10b"/>
大父應辰元髙安教諭應辰生子元子元生開先開先<lb/>
生縉縉生而英悟竒絶五嵗誦書七嵗賦詩十嵗日記<lb/>
數千言十八舉江西鄉試第一洪武二十一年計偕如<lb/>
京師考官劉三吾閱卷極其稱賞名遂大振與弟綸暨<lb/>
女弟之夫黄金華同舉進士皇祖親加簡㧞選縉及金<lb/>
華為庶吉士讀中秘書日侍左右特被寵眷一日寓大<lb/>
庖西室諭之曰爾縉試舉今日施政所宜直述以聞縉<lb/>
即屬草以進其畧曰陛下得國之正非漢唐宋所及取<lb/>
<pb n="KR2g0036_WYG_003-11a"/>
天下于羣盗捄民生於塗炭命將出師皆受成筭不假<lb/>
良平不倚信布女寵外戚寺人藩鎮之患消融底定且<lb/>
不邇聲色不殖貨利不為逰畋又逺過漢唐宋之君而<lb/>
無愧三代盛王矣夫令出惟行也不宜數改令數改則<lb/>
民疑刑期無刑也寜失不經刑太繁則民玩今好善而<lb/>
善不顯善者未必䝉福惡惡而惡日滋惡者未必䝉禍<lb/>
臣願篤惇信之本加慎密之功喜怒一聽于天理存養<lb/>
無間于須㬰夫人君不以察為明也元首叢脞則股肱<lb/>
<pb n="KR2g0036_WYG_003-11b"/>
惰萬事皆隳人君當以徳為政也帝徳罔愆則衆志應<lb/>
天命用休今畏天畏鬼神矣畏民則未至治民治強暴<lb/>
矣治心則未至臣願畏民為畏天之本治心為治民之<lb/>
本祭不必瀆受無咎之福神不必勞享無為之治夫經<lb/>
正則庶民興故孟子距詖行息邪說臣願上泝虞夏商<lb/>
周之華奥下及濓洛闗閩之佳葩釋老之壮者驅之復<lb/>
于人倫經咒之妄者火之絶其欺誑斷瑜珈之教禁符<lb/>
式之條夫名不正則言不順故賈生定官名易服色臣<lb/>
<pb n="KR2g0036_WYG_003-12a"/>
願明經制以任諸侯王於衆職推恩義以待百執事于<lb/>
一體大臣不施辱罰屬官不加捶楚夫禮樂不備非所<lb/>
以協神人臣願配天復掃地之規尊祖隆七廟之制祀<lb/>
列聖于太學祀孔子於諸學而又訪求審樂之儒大備<lb/>
禮經之缺夫險要不防非所以保邦國臣願開武舉以<lb/>
收英才擇闗隘以屯重鎮額設弓手課之以弓弩兼教<lb/>
民兵習之于兵農而又時申戒飭之令特重官守之防<lb/>
夫風俗不正非所以示民趍臣願倣藍田吕氏鄉約及<lb/>
<pb n="KR2g0036_WYG_003-12b"/>
浦江鄭氏家範率先于世族以端軌則夫田稅不均非<lb/>
所以厚民生臣願行授田均田之法擬常平義倉之舉<lb/>
積久以嵗月以豐財賦夫臺綱不肅非所以厲清要長<lb/>
風采今御史糾彈咸承密㫖未聞舉善但日除姧臣願<lb/>
去朋姦倚法之條使民有所恃而不恐夫賢路不清非<lb/>
所以勵頑鈍奨忠貞今椎埋嚚悍列布朝省朝捐刀鑷<lb/>
暮擁冠裳臣願遵鄉舉里選之法使民有所勸而為善<lb/>
尤願陛下推所以愛臣之心以愛天下推所以待臣之<lb/>
<pb n="KR2g0036_WYG_003-13a"/>
心以待萬物幸埀鑒焉奏凡數千言上嘉其識時兵部<lb/>
侍郎沈溍忌縉才誣其狎侮胥𨽻上慮其中傷即拜江<lb/>
西道監察御史值都御史袁泰搆害張昶怙勢恣横諸<lb/>
御史莫敢糾其非縉執筆起草力詆其姧狀又代虞部<lb/>
郎中王國用論救韓國公李善長寃疏上又慮其涵養<lb/>
未至召縉父謂曰才之生甚難而大器者晚成其以而<lb/>
子歸益進其學又諭縉曰朕與爾義則君臣恩猶父子<lb/>
其歸益盡心于古人後十年來朕大用爾未晚也縉侍<lb/>
<pb n="KR2g0036_WYG_003-13b"/>
父歸感恩勵志所造益深矣髙皇帝升遐縉趍赴臨權<lb/>
臣搆害謂赴臨非詔㫖遂謫河州未幾召還入為待詔<lb/>
一日於宫中披覧建文時羣臣所上封事千餘通命縉<lb/>
徧閱有闗政治者留覧餘悉焚之文皇靖難雅聞縉名<lb/>
拜侍讀學士階奉訓大夫初開文淵閣簡用七人備顧<lb/>
問以縉為首諭之曰爾七人朝夕相與共事鮮離左右<lb/>
朕嘉爾等恭慎故在宫中亦屢言之然恒情保初易保<lb/>
終難朕常存于心爾等亦宜謹終如故庶幾君臣保全<lb/>
<pb n="KR2g0036_WYG_003-14a"/>
之美縉對曰陛下不以臣等淺陋俯垂信任敢不策勵<lb/>
圗報上喜各賜五品公服又曰皇后欲召見爾七人命<lb/>
婦其即令赴柔儀殿見之永樂元年十二月壬辰上御<lb/>
謹身殿閱髙祖御製文集諭縉曰皇考文章天資超邁<lb/>
然亦學問所至觀其所著皆天地之心帝王之度語簡<lb/>
理至藹然可見朕于宫中徧索宸翰不可得有言建文<lb/>
君自焚時并寳璽皆毁矣意者其有遺帙乎縉對曰國<lb/>
初佐命之臣理當有之於是遺書諸藩索之二年八月<lb/>
<pb n="KR2g0036_WYG_003-14b"/>
己丑縉進呈大學正心章講義上覧之至再諭之曰人<lb/>
心誠不可有所好樂一有好樂泥而不返則欲必勝理<lb/>
若心能静虚事來則應事去如明鑑止水自然純是天<lb/>
理朕每朝退默坐未嘗不思管此心為切要十二月進<lb/>
文獻大成賜宴禮部是嵗文華寳鑑成上賜皇太子諭<lb/>
縉曰朕皇考訓戒太子嘗采經傳格言為儲君昭鑑録<lb/>
朕此書稍加充廣益以皇考聖謨大訓以為子孫帝王<lb/>
萬世之法誠能守此足為賢君昔秦始皇教太子以法<lb/>
<pb n="KR2g0036_WYG_003-15a"/>
律晉元帝授太子以韓非書帝王之道廢而不講此所<lb/>
以亂亡朕此書皆大經大法卿等兼輔東宫從容閒暇<lb/>
亦當以此為說庶幾成其徳業他日不失為守成令主<lb/>
嗣後纂修髙廟實錄及永樂大典命縉為總裁官先是<lb/>
上與淇國公丘福等二三大臣議建儲諸臣咸謂髙煦<lb/>
有扈從功上不以為然召縉密議事遂定立仁宗為皇<lb/>
太子髙煦為漢王加縉為學士兼右春坊大學士階奉<lb/>
議大夫未幾福等初議泄于外髙煦知之憾縉獨深遂<lb/>
<pb n="KR2g0036_WYG_003-15b"/>
譛于上曰藩邸舊臣無泄者其縉泄之乃坐縉廷試讀<lb/>
巻不公罪出為廣西㕘議既而禮部尚書李至剛誣縉<lb/>
怨望改交阯八年入京奏事時車駕北征皇太子監國<lb/>
縉伏謁徑歸髙煦聞之又譛縉私覲儲君無人臣禮復<lb/>
竄交阯之化州檢討王偁在謫所邀與同趍廣東之化<lb/>
州縉復上言請用數萬人鑿贑江上大震怒徴逮詔獄<lb/>
拷掠備楚詞連大理丞湯宗中允李貫賛善王汝玉編<lb/>
修朱紘檢討蔣驥潘畿蕭引髙經厯髙得暘及李至剛<lb/>
<pb n="KR2g0036_WYG_003-16a"/>
相繼死獄中縉子禎應禎亮舉家俱戍邊仁宗登極特<lb/>
宥還官其子禎亮為中書舍人縉襟宇曠略絶無城府<lb/>
喜引㧞士類如曽棨等二十八人俱所奨進太宗嘗命<lb/>
縉評諸臣縉以實對於蹇義曰其資重厚中無定見於<lb/>
夏原吉曰有徳有量不逺小人於劉<graphic n="KR1441" url="https://raw.githubusercontent.com/kanripo/KR-Gaiji/master/images/KR1441.png" mimeType="image/png"/>曰雖有才幹不<lb/>
知顧義於鄭賜曰可為君子頗短於才於李至剛曰誕<lb/>
而附勢雖才不端於黄福曰秉心易直確有定守於陳<lb/>
瑛曰刻于用法好惡頗端於宋禮曰戅直而苛人怨不<lb/>
<pb n="KR2g0036_WYG_003-16b"/>
恤於陳洽曰疏通警敏亦不失正於方賓曰簿書之才<lb/>
狙儈之心既奏上以授仁宗曰李至剛朕洞燭之矣餘<lb/>
徐騐之仁宗嘗問建文所用諸臣縉對曰此皆洪武中<lb/>
人才往事不足論已問尹昌隆王汝玉曰昌隆君子而<lb/>
量不洪汝玉文翰不易得所惜者市心爾縉卒後十餘<lb/>
年仁宗出所評十人者示楊士竒曰人謂縉狂士乃今<lb/>
知非狂士也楊士竒銘其墓曰千里之足越國過都或<lb/>
一蹷之不虞梗楠百尋其才之螙寜見捐于匠輸郁乎<lb/>
<pb n="KR2g0036_WYG_003-17a"/>
紛紛五采承日競瞻望以忻快何泯沒之遄疾干將地<lb/>
下其神不死尚有光華天漢之涘廖道南曰縉負竒氣<lb/>
抱儁才意興所到肆筆成章水摶蛟蚪陸剸犀象淵乎<lb/>
其不窮浩乎其若有餘其自視何如者髙皇網羅英俊<lb/>
智屈羣䇿當時翊運元臣雖親如善長貴如廣洋惟庸<lb/>
近侍如安如濓如觀如素雷霆所擊罔不震慴縉以一<lb/>
少年上庖西萬言疏批鱗逆心罔所諱忌而聖度優容<lb/>
令其進學才難之嘆猶可想見規模真𢎞逺矣召旋河<lb/>
<pb n="KR2g0036_WYG_003-17b"/>
隴踐厯清華密賛建儲有故老舊臣所不及知而獨斡<lb/>
運廟謨措神器于磐石視古英哲何以加諸然諫沮交<lb/>
阯力抗權倖卒罹于讒莫之敢白悲夫賛曰董子三策<lb/>
賈生萬言誓日邅廻遡風孤騫縉也竒才國士鮮儷遭<lb/>
際真龍逆鱗弗諱河朔既竄日南載遷魂飛湯火殄瘁<lb/>
疇憐文貞銘辭勒于貞石潜光益彰照耀方策<lb/>
　　文淵閣大學士胡廣<lb/>
胡廣字光大江西吉水人延平守子祺之孫永豐丞師<lb/>
<pb n="KR2g0036_WYG_003-18a"/>
尹之子也㓜受學于叔祖子貞及長之閩從黄仲器逰<lb/>
建文庚辰舉進士第一賜名靖授修撰文皇登極簡用<lb/>
儒臣入文淵閣擢侍講疏請復其舊名允之踰月改侍<lb/>
講階承徳郎上一日問百姓安否廣對曰郡縣窮治姦<lb/>
黨外親深為民厲詔免䆒頼全活者甚衆四年七月又<lb/>
問曰昨有中官自江西來言田家刈稻已畢何獨大早<lb/>
對曰臣鄉民多勤且多種早稻上曰勤之一字豈獨農<lb/>
家為然至于人君尤當致勤於心朕每退朝静坐必思<lb/>
<pb n="KR2g0036_WYG_003-18b"/>
今日所行幾事果當於天理合於人情則心安矣否則<lb/>
中夜必思命左右記之俟旦改之盖一事失當民受其<lb/>
弊故不得不勤爾廣對曰誠如聖諭未幾陟右庶子仍<lb/>
兼侍讀四年七月命撰神木山碑文皇太子立遷廣為<lb/>
學士兼右春坊大學士階奉政大夫諭吏部曰廣等侍<lb/>
朕日久繼自今秩滿勿改外任五年七月命同淇國公<lb/>
丘福等輔導皇太孫賜之𠡠諭略曰棟樑之建必由匠<lb/>
石之功圭瓉之成必假琢磨之力卿等皆懋簡徳藝職<lb/>
<pb n="KR2g0036_WYG_003-19a"/>
輔東宫東宫之子必資兼弼宜協心同志輔導于成推<lb/>
廣仁義道徳之源開陳二帝三王之治涵養本原恢𢎞<lb/>
智量以成其徳器庶國家有無窮之休卿等亦有無窮<lb/>
之聞五年冬廣進呈文字上覽之稱善問曰黄淮不滿<lb/>
于楊士竒何也廣對曰淮有政事士竒有文學盖因解<lb/>
縉重士竒輕淮故併及於臣上曰知汝不客于淮惟朕<lb/>
不為所惑廣頓首謝六年七月命撰浡泥國恭順王碑<lb/>
文七年二月甲戌聖學心法成諭廣曰古人治天下皆<lb/>
<pb n="KR2g0036_WYG_003-19b"/>
有其要雖生知之聖亦資學問由唐虞至宋聖賢名訓<lb/>
具著經傳然簡帙浩繁未易遽領帝王之學惟得其要<lb/>
篤信力行足以為治朕惟皇太子天下之本今當進學<lb/>
貴在知要朕因機暇采輯古聖之學如執中建極切于<lb/>
身心家國天下者類為成書卿等試觀之廣曰帝王道<lb/>
徳之要備載此書宜與典謨訓誥並傳萬世八年上大<lb/>
閱誓師聞衛喇特使者言諭廣曰國家無所用兵今日此<lb/>
舉非得已也廣對曰孔子所慎齊戰疾願致謹焉上曰<lb/>
<pb n="KR2g0036_WYG_003-20a"/>
孔子又言我戰則必勝祭則受福誠敬之至效可必也<lb/>
三月丙子上北征次凌霄峰諭廣曰諸將比來不進一<lb/>
言何也廣曰成筭在上莫之能禆上曰好問則裕自用<lb/>
則小雖聖人資于芻蕘朕曷敢任巳以掩羣䇿暨旋師<lb/>
廣等頒賚有差九年多罕台吉并女直野人來朝上諭<lb/>
廣曰朕非欲併其土地良以此輩貪殘數為邉患來嵗<lb/>
賂以金幣剥民膏血若餌虎狼今既畏服授官賜賚捐<lb/>
小費以弭大患可也十一月乙巳重修髙廟實錄命廣<lb/>
<pb n="KR2g0036_WYG_003-20b"/>
同胡儼等為纂修官十二年十月甲寅諭廣等曰五經<lb/>
四書皆聖賢精義要道其傳註之外諸儒議論有發明<lb/>
餘藴者爾等采其精語増附於下其周程張朱諸君子<lb/>
性理之言如太極通書西銘正䝉之類皆六經羽翼爾<lb/>
等亦别類成編務極詳備庶幾可垂後世命廣為總裁<lb/>
官書成廣等撰表進呈上親製序文擢廣為文淵閣大<lb/>
學士時禮部郎中周訥建請封禪羣臣多從之廣撰却<lb/>
封禪頌以進上大嘉賞十六年五月嬰疾卒年四十九<lb/>
<pb n="KR2g0036_WYG_003-21a"/>
仁宗登極贈官賜謚奠章有云卿徳行文學士林所重<lb/>
事我皇考論思宥密十有七年清慎恭勤始終一節輔<lb/>
朕春宫小心直諒今特加贈榮祿大夫少師禮部尚書<lb/>
謚文穆仍賜其家金鈔文綺官其子穜為檢討楊士竒<lb/>
銘其墓曰經國所資文武並施惟武以靖惟文以治巍<lb/>
巍太宗統御九有任武暨文如左右手公職詞坦十有<lb/>
九禩秉恭執勤司帝之制玉冊金簡天章龍文光華日<lb/>
星敷宣帝仁萬幾燕閒清問前席公所入告惟帝時懌<lb/>
<pb n="KR2g0036_WYG_003-21b"/>
公所蓄志寛惠被下沕穆泯焉密賛鴻化春宫輔徳平<lb/>
直之行二聖惟明獨鍳公誠好文之朝儒林之首人聳<lb/>
其瞻公眎無有泊虚之存簡肅之度彼其何心有好有<lb/>
惡寵章駢蕃賁終猶始始終之全曠代其幾金螺在左<lb/>
文江在右埋璧有光上貫牛斗廖道南曰國朝選士擢<lb/>
冠於廷者自吴伯宗任亨㤗軰受知皇祖至廣益大以<lb/>
肆表章六經及性理諸書可謂有大造於後學者觀其<lb/>
扈蹕帷幄之籌與夫典樞綸綍之文蔚然炳矣視文貞<lb/>
<pb n="KR2g0036_WYG_003-22a"/>
以下鮮與其儷云賛曰東壁之躔月合星聮西崑之岫<lb/>
玉澤珠懸彼美人兮龍見于田運逢九五風雲翕焉本<lb/>
天親上上際九𤣥本地親下下徹九淵七俊廻翔頡頏<lb/>
誰先宏猷秘畧公也則然<lb/>
　　吏部侍郎兼學士曹鼐<lb/>
曹鼐字萬鍾真定寜晋人曽祖克柔祖廷訓父祉咸隐<lb/>
徳弗耀鼐幼有遐志日誦數千言居常篤行事繼母備<lb/>
極孝養初舉鄉薦中乙榜授代州學官疏辭不受銓曹<lb/>
<pb n="KR2g0036_WYG_003-22b"/>
衘之改任泰和典史時中使旁午置郵無虚日鼐處之<lb/>
裕如公暇即延禮師儒講明理性宣徳壬子督部工匠<lb/>
赴闕䟽乞入試中第二人楊文真公一見竒之明年廷<lb/>
試宣皇策以羲禹河洛象數鼐對稱㫖上親擢第一授<lb/>
翰林修撰從楊文定公逰所得益深英廟初御經筵掄<lb/>
選講讀官鼐首預焉敷納明暢聞者聳敬預修宣廟實<lb/>
錄轉侍講五年簡入内閣叅知政事甲子進學士乙丑<lb/>
廷試讀卷得商輅為第一是嵗陟吏部右侍郎仍兼學<lb/>
<pb n="KR2g0036_WYG_003-23a"/>
士己巳五月戊申鼐奏侍講劉鉉修撰王振堪教庶吉<lb/>
士修撰許彬郎中潘勤堪督四夷館從之七月俄聞額<lb/>
森大舉入境中官王振力請親征上命武官英國公張<lb/>
輔等文官兵部尚書鄺埜等及鼐與侍讀學士張益扈<lb/>
從廵邉是月壬寅車駕次鷄鳴山癸卯次萬全峪是夕<lb/>
金星犯亢甲辰次懐安是夕黒氣四塞乙巳次天城丙<lb/>
午次陽和是夕火星犯土丁未次聚落驛戊申次大同<lb/>
庚戌次雙寨王振蔚州人邀上幸其第辛亥次滴水岩<lb/>
<pb n="KR2g0036_WYG_003-23b"/>
壬子次洪州癸丑次白登王振益恣廹挾進兵成國公<lb/>
朱勇膝行聽命户部尚書王佐竟日跪伏草中噤無一<lb/>
語惟欽天監正彭徳清首斥振曰象緯示警不可復前<lb/>
若有疎虞䧟乗輿于草莾誰執其咎鼐繼之曰臣子固<lb/>
不足惜主上繫宗社安危豈可輕進振怒詈之曰儻有<lb/>
此亦天命也八月辛酉次土木命太監吴亮相地布營<lb/>
陣未定敵已據南河次日敵偽退王振復矯制起營追<lb/>
之大為蹂躪我師敗績死者十餘萬人鼐及諸臣五十<lb/>
<pb n="KR2g0036_WYG_003-24a"/>
二員皆死之景帝聞之贈鼐榮祿大夫少傅吏部尚書<lb/>
文淵閣大學士謚文襄遣官諭祭官其子恩為大理評<lb/>
事英宗復辟加贈太傅改謚文忠又官其孫為錦衣百<lb/>
户廖道南曰予觀李忠文公及劉文安公奏疏謂自古<lb/>
外國之禍未有甚于土木之難者夫漢之冒頓桀黠方<lb/>
張唐之安祿豢飬已久宋之遼金及元則又中國偏安<lb/>
勢匪其敵我明當全盛之時王用三驅獲狐射隼而乃<lb/>
受制閹䜿親勞六飛至使全師覆沒善人殄瘁如鼐者<lb/>
<pb n="KR2g0036_WYG_003-24b"/>
褎然為廷魁首元䘮沙漢身膏草野不亦可悲乎予故<lb/>
備述國史亦以為世鍳也已賛曰六龍北狩八駿西馳<lb/>
龍沙遼邈狼山逶迤矯矯倫魁耿耿大節其身雖隕其<lb/>
神猶烈人亦有言泰山鴻毛之子之死當辨秋毫<lb/>
　　文淵閣大學士彭時<lb/>
彭時字純道江西安福人正統戊辰進士第一授修撰<lb/>
己巳英廟北狩郕王監國命時奪情起復入文淵閣陞<lb/>
侍讀賜五品服時請終制不允值易儲遷左春坊大學<lb/>
<pb n="KR2g0036_WYG_003-25a"/>
士寰宇志成陞太常卿兼侍讀天順元年九月上御文<lb/>
華殿召時入見問年幾何時對曰犬馬齒四十有二上<lb/>
笑曰年方壯可用也覆命入閣兼學士時徐有貞既去<lb/>
許彬薛瑄岳正吕原相繼拜命及李賢復入欲于閣中<lb/>
南向坐時曰不可宣宗臨幸跡猶在也賢曰東閣何獨<lb/>
正坐時曰東閣西向内閣南向恐非臣子所敢專且華<lb/>
盖謹身文華武英皆至尊所御設官兼殿止可侍坐備<lb/>
顧問正坐非禮也賢語塞戊寅二月恭上聖烈慈夀皇<lb/>
<pb n="KR2g0036_WYG_003-25b"/>
太后徽號時條上寛恤數事詔頒行之仍賜金綺有差<lb/>
十月扈駕校獵于南海己卯賜逰西苑五月端午賜觀<lb/>
驃騎七月賜逰南内庚辰上御南薫殿召時同李賢吕<lb/>
原入命内侍鼔琴賜博帯十二月閱射西内召時同觀<lb/>
憲宗即位陞吏部侍郎知經筵尋進兵部尚書兼學士<lb/>
給假歸省遣中官䕶行因四川地震時上言十事賜麒<lb/>
麟服總裁英廟實錄成加太子太保兼文淵閣大學士<lb/>
慈懿皇太后崩時上言請如漢文葬吕后宋仁葬劉后<lb/>
<pb n="KR2g0036_WYG_003-26a"/>
故事不報時同禮部尚書姚夔率百官伏文華門號泣<lb/>
争葬禮上感動從之戊子九月丙寅彗星見時上言正<lb/>
宫闈廣儲嗣數事是嵗改吏部尚書賜玉帯己丑冬無<lb/>
雪時上言三事因及景帝固安公主及筓宜出嫁太監<lb/>
劉永誠冒軍功不宜封以伯爵從之丙申十二月庚辰<lb/>
時上言比者彗見天田西掃太㣲北近紫宫警懼譴告<lb/>
可謂至矣因條上七事一曰正心術二曰謹命令三曰<lb/>
親接見四曰慎賞罰五曰納諫諍六曰勵官守七曰恤<lb/>
<pb n="KR2g0036_WYG_003-26b"/>
軍民上嘉納之是嵗加少保卒贈太師謚文憲官其子<lb/>
頥為尚寳寺丞廖道南曰予觀可齋記乃見文憲公之<lb/>
貞朴非若文達公之多智也及讀國史謂時端慎嚴密<lb/>
外和内剛立朝三十年未嘗不在公公退未嘗語子姓<lb/>
以政事於手今之君子何獨不然温室之對可為永鍳<lb/>
也已賛曰漢稱丙魏吉知大體唐稱姚宋璟能正已惟<lb/>
明達務惟介知止於乎文憲無愧斯語<lb/>
　　文淵閣學士階兵部尚書苗𠂻<lb/>
<pb n="KR2g0036_WYG_003-27a"/>
苖𠂻字秉彛鳯陽定逺人永樂辛卯進士及第授編修<lb/>
宣徳初預修兩朝實錄轉侍讀正統紀元侍經筵預修<lb/>
宣廟實錄進侍讀學士命入内閣典機務乙丑充廷試<lb/>
讀卷官丁卯擢兵部侍郎兼前職戊辰廷試讀卷得彭<lb/>
時為第一景㤗初陟兵部尚書兼學士乞休景帝賜之<lb/>
勑曰卿以科目髙第發身事我皇曽祖考以至于朕凡<lb/>
四十年厯官翰苑寅畏小心朕方進卿以大司馬兼翰<lb/>
林長官冀有倚毗曽未幾時遽以老辭揆之古先哲王<lb/>
<pb n="KR2g0036_WYG_003-27b"/>
求舊之美固不能㤀而士大夫甘退之節亦不可拂特<lb/>
賜寳鏹金綺給舟以歸以副朕懐賢念舊之意卒贈榮<lb/>
祿大夫加少保賜文康子穟為監察御史廖道南曰予<lb/>
觀中都志載苖文康素履弗得其詳及讀國史稱其為<lb/>
人温厚簡重外和内莊諳于世故樂道人善翛然有塵<lb/>
外之意予始知文康之風遐哉逖矣賛曰嵩嶽巃嵸趍<lb/>
于中都渾河洸洋風氣鬱紆乃生文康躋陟龍圗嬉笑<lb/>
叱咤咳唾璣珠急流勇退上嘉兩疏國史如丹尚有嘉<lb/>
<pb n="KR2g0036_WYG_003-28a"/>
謨<lb/>
　　文淵閣學士贈禮部尚書馬愉<lb/>
馬愉字性和山東臨朐人宣徳丁未進士第一授修撰<lb/>
正統初轉侍讀倚經筵預修宣廟實錄進侍讀學士庚<lb/>
申命入内閣乙丑遷禮部侍郎兼侍讀學士嘗奏讞疑<lb/>
獄多所平反兩考㑹試甄㧞才雋人咸稱之忽晨起趍<lb/>
朝仆不能語事聞即命醫往治越四日卒年五十三上<lb/>
聞嗟悼賜棺槨賻鏹萬緡命有司營兆域贈禮部尚書<lb/>
<pb n="KR2g0036_WYG_003-28b"/>
兼學士舊例贈者無兼官兼之自愉始廖道南曰予觀<lb/>
山東志謂愉淳雅寛厚行義可式及讀國史則又云端<lb/>
重簡黙自處澹如門無私謁於乎使居台揆者其門如<lb/>
市其心如水亦何愧於愉哉賛曰青州之野長應虚危<lb/>
倫魁之擢文炳壁奎商彭匪夀子淵匪夭大化司之若<lb/>
彼莾𦕈於乎若人入掌絲綸胡為遽隕天奪良臣天奪<lb/>
之良不憗遺老蒐幽秘史丹青厥貌<lb/>
　　文淵閣學士贈户部尚書江淵<lb/>
<pb n="KR2g0036_WYG_003-29a"/>
江淵字時用四川江津人宣徳庚戌進士選庶吉士授<lb/>
編修轉侍讀正統己巳陞刑部侍郎又改户部侍郎兼<lb/>
學士景泰辛未主考㑹試得吴匪為省元尋命廵視淮<lb/>
徐諸郡淵條奏三事一准之常盈徐之廣運諸倉俱在<lb/>
城外宜築月城以守之一天津為北河之㑹鳯陽為中<lb/>
都之㑹宜放操軍以守之一河南為中原之要地北平<lb/>
為京師之巨甸宜選民兵以守之疏上命所司議行尋<lb/>
改吏部左侍郎景泰壬申以易儲事加太子少師入内<lb/>
<pb n="KR2g0036_WYG_003-29b"/>
閣預機務英宗復辟刑于謙王文王誠舒良張永王勤<lb/>
于市謫陳循江淵俞士聰項文曜充鐵嶺軍後石亨敗<lb/>
復其官廖道南曰予觀景泰時陳循柄國凡厥有猷有<lb/>
為者咸程厥能効厥用然而任怨太深操權太重怨叢<lb/>
則衆怒權踰則主疑如江時用等才固可取而志亦可<lb/>
恤也循之明於知人暗於知已又胡足恤乎賛曰西川<lb/>
浩𣺌玉壘攸崇千崖屹嶫金峨是宗鱉靈為相杜宇為<lb/>
辟子紏小白建成元吉君子於兹權其重輕師臣雖美<lb/>
<pb n="KR2g0036_WYG_003-30a"/>
儲位當寜於乎時用昧於時中鐵嶺之役請祝勲庸<lb/>
　　文淵閣學士贈禮部尚書許彬<lb/>
許彬字道中山東寜陽人永樂乙未進士選庶吉士授<lb/>
檢討宣徳中秩滿轉修撰正統己巳曹鼐推舉提督四<lb/>
夷館九月陞大理少卿尋遷太常卿景泰庚午議遣近<lb/>
臣奉迎聖駕於沙漠彬毅然請行曰主辱臣死分也八<lb/>
月辛酉額森為土臺設座於上率衆膜拜奉辭太上皇<lb/>
進良馬貂皮遣得知院等䕶送至野狐嶺仍遣五百騎<lb/>
<pb n="KR2g0036_WYG_003-30b"/>
送至宣府彬謁見太上命寫罪已詔勑諭文武羣臣仍<lb/>
遣彬祭土木陣亡官軍英廟復辟遷禮部侍郎兼學士<lb/>
入文淵閣叅知政事嘗薦王竑治河果有成績及石亨<lb/>
専横憾岳正忤巳并及於彬調南京禮部未幾出為陜<lb/>
西叅政亨敗乃復其官卒贈禮部尚書廖道南曰予觀<lb/>
天順日錄及袁彬李實楊善紀行記乃知許道中之大<lb/>
節亦不可誣也夫晉之懐愍宋之徽欽鑾輿奔播于龍<lb/>
沙衮藻䝉塵於狼胥良以中國諸臣狃于細節闇于遐<lb/>
<pb n="KR2g0036_WYG_003-31a"/>
覽拘于𤨏務暗于逺圖未有若我朝英廟之全福而諸<lb/>
臣建䇿逺出晉宋之上如許道中者詞林中之翹楚也<lb/>
賛曰龍庭荒漠六飛廻翔虎闗嚴閟萬乗趨蹌偉哉志<lb/>
士捐生為國捧日以還赫赫業業推賢讓能綽焉有容<lb/>
立名不朽於乎道中<lb/>
　　文淵閣學士階禮部右侍郎薛瑄<lb/>
薛瑄字徳温山西河津人曽祖常祖仲義皆通經教授<lb/>
鄉里父貞領鄉薦為真定元氏教諭再調玉田母齊氏<lb/>
<pb n="KR2g0036_WYG_003-31b"/>
夢一紫衣人入謁遂生瑄於學舍初生肌如水晶五臓<lb/>
皆露祖仲義聞其啼聲曰必異人也洪武己卯父貞改<lb/>
除馬湖吏目瑄撰平雲南賦黔國見而竒之永樂己亥<lb/>
父貞復除鄢陵教諭庚子瑄發觧河南明年辛丑登進<lb/>
士宣徳戊申授監察御史差監湖廣銀塲手錄性理大<lb/>
全潜心誦讀深有所得著讀書錄正統紀元擢山東僉<lb/>
事提督學政首以朱子白鹿洞規開示學者講明理性<lb/>
多所造就楊文真公薦之入為大理少卿撰大理箴以<lb/>
<pb n="KR2g0036_WYG_003-32a"/>
自警時太監王振專柄錦衣指揮馬順附之㑹有百户<lb/>
病死其妾誣妻殺其夫瑄白其寃都御史王文譛之于<lb/>
王振振怒嗾言官劾之詔逮之獄處以大辟兵部侍郎王<lb/>
偉申救除名放歸正統己巳給事中陳信薦起為大理<lb/>
寺丞命督餉貴州户部侍郎江淵薦之陞南京大理卿<lb/>
蘇州有饑民火富室之廬者王文復往按其事坐以謀<lb/>
逆連及五百餘家瑄又白其寃文謂人曰瑄崛強猶昔<lb/>
瑄曰辨寃獲咎又何憾焉既而執之愈力頼以平反者<lb/>
<pb n="KR2g0036_WYG_003-32b"/>
甚衆天順初都御史楊善薦之特召為禮部侍郎兼學<lb/>
士入内閣一日英宗御便殿召瑄入語移時諄諄啓沃<lb/>
皆有闗於聖學君徳者是科命主考㑹試瑄以復性為<lb/>
問得劉定之為省元時曹石冒功亂政瑄曰君子見幾<lb/>
而作寜俟終日耶即上疏乞休卒年七十六子四人孫<lb/>
祺舉進士李文達公銘其墓曰昔有王氏鳴道河汾流<lb/>
風餘韻以啓休聞乃若薛公不以自足濓洛闗閩意向<lb/>
甚篤稽其出仕實始為親敡厯中外進學日新學既日<lb/>
<pb n="KR2g0036_WYG_003-33a"/>
新道亦有得身體力行至無少息操履堅定外物不移<lb/>
中心自固夫豈有私富貴利達患難貧賤隨處而安曷<lb/>
有歆羡成就後學大小不遺由粗而精以隨其質嗟今<lb/>
之人無公所好公今已矣誰臻其奥廖道南曰予㓜誦<lb/>
讀書録以為程朱語錄之後即有此書及觀國史乃見<lb/>
劉文安公定議謂瑄直躬慕古談道淑徒進不附麗退<lb/>
不慕戀允為一代名臣然論其於朱熹之學未若黄幹<lb/>
輔廣之親承㣲言金履祥許謙之推衍緒論推之從祀<lb/>
<pb n="KR2g0036_WYG_003-33b"/>
似亦為過也彭韶賛曰力行好古進趨有程寤寐河洛<lb/>
以䆒舂陵敡厯中外大棘之卿縲絏非罪復起而丞貳<lb/>
卿掌制以弼以承豈寶逺物而志可行乞年以退惟道<lb/>
之楨<lb/>
　　文淵閣學士兼右春坊大學士吕原<lb/>
吕原字逢原浙江秀水人父嗣芳為萬泉教官卒於任<lb/>
原孤貧假館養母郡守黄懋舉充邑庠生正統辛酉鄉<lb/>
薦第一明年進士及第授編修癸亥預修五倫書賜寳<lb/>
<pb n="KR2g0036_WYG_003-34a"/>
鏹丁卯被選進學東閣侍經筵景泰初遣祭於蜀歸充<lb/>
經筵講官轉侍講壬寅遷右中允兼侍講是秋進侍講<lb/>
學士兼中允癸卯預修厯代君鑒錄主考順天鄉試乙<lb/>
巳預修寰宇通志明年擢右春坊大學士仍兼侍講天<lb/>
順初改通政司左叅議兼侍講主考㑹試時徐有貞既<lb/>
黜薛瑄請老乃特用李賢并召原與岳正入内閣命原<lb/>
兼學士總裁一統志成有金帶玉杯之賜壬午守制歸<lb/>
躬視母塋哀毁踰節期年卒年四十五贈禮部侍郎謚<lb/>
<pb n="KR2g0036_WYG_003-34b"/>
文懿子㦂為太常卿廖道南曰予觀楊文懿公誄原之<lb/>
文有曰繄檇李之鍾秀兮挺碩人其頎頎植仁義以為<lb/>
本兮横百行以為枝劉文安公輓原有曰君子非始之<lb/>
難而終之難若公之終孝不㤀於其親則無愧於其君<lb/>
矣盖嘆逢原之學所從來者逺矣及國史所載謂其為<lb/>
人寛厚不立崖岸事母撫孤克盡孝友其在内閣多所<lb/>
禆益郡志亦稱其内端外和與物無競程篁墩文葺遺<lb/>
事謂居官二十年家無田宅為學務實踐不事多言盖<lb/>
<pb n="KR2g0036_WYG_003-35a"/>
皆實錄也賛曰檇李之域龍淵是名嘉禾之秀虎觀有<lb/>
人惟陸宣公為唐内相惟吕逢原為明人望文懿所誄<lb/>
文安所哀於乎已矣上燭中台<lb/>
　　文淵閣學士贈禮部尚書王一寜<lb/>
王一寜字<hi>原闕</hi>浙江仙居人十三能詩父峻任國子監<lb/>
丞一寜從侍時仁宗在春宫聞其善撫琴召見命賦銀<lb/>
河詩嘉之俾就國子監讀書永樂戊戌舉進士授吏部<lb/>
稽勲主事於文華殿供事秩滿改修撰曹鼐薦教庶吉<lb/>
<pb n="KR2g0036_WYG_003-35b"/>
士萬安等預修宣廟實錄成轉侍講兩命為京闈考官<lb/>
正統戊辰遷禮部右侍郎景㤗初勑往湖廣督理軍餉<lb/>
明年召還轉本部左侍郎兼翰林院學士命入内閣預<lb/>
機務以中官王誠軰嘗受業報其私恩也壬申易儲進<lb/>
太子少師仍兼舊職尋卒於官贈太子太保禮部尚書<lb/>
謚文通廖道南曰古之豪傑之起也固不拘其類後世<lb/>
則不然乃若王伾王叔文李訓鄭注之儔或以他伎進<lb/>
卒敗其身而動摇宗社故曰君子未嘗不欲仕也又惡<lb/>
<pb n="KR2g0036_WYG_003-36a"/>
不由其道王君始由狎客射策甲科終由佞幸絲綸秘<lb/>
閣君子奚取焉亦以寓勸戒焉爾賛曰天台窈窕赤城<lb/>
霞標鴈蕩摩雲龍湫噴霄允矣王君夙頴埀髫皷琴潜<lb/>
邸校藝京寮卒階崇秩徳音奚昭<lb/>
　　文淵閣學士階户部尚書蕭鎡<lb/>
蕭鎡字孟勤江西泰和人宣徳丁未進士選庶吉士授<lb/>
編修正統初預修宣廟實錄轉侍讀未幾陞祭酒勤于<lb/>
訓士矩度整肅嘗欲乞歸監丞鮑相合師生三千餘人<lb/>
<pb n="KR2g0036_WYG_003-36b"/>
慰留如陽城景泰辛未召入文淵閣兼學士尋擢户部<lb/>
侍郎命議易儲事鎡曰無易樹子霸者所禁况天朝乎<lb/>
不聽加鎡太子少師因天變上疏論時政甚切修寰宇<lb/>
通志充總裁官書成陟户部尚書加太子太師仍兼學<lb/>
士廖道南論曰予觀邱文莊賛辭謂鎡蒼然古色淵然<lb/>
徳光進有所施舍可以藏知鎡為可人也及讀國史稱<lb/>
鎡言動温雅性多猜忌遇事亦多退避方景泰易儲時<lb/>
則顯言以争及加官秩則又靦顔以受是遵何徳哉賛<lb/>
<pb n="KR2g0036_WYG_003-37a"/>
曰文江之源靈氣鬰蟠仁山之麓英又挺生傑哉孟勤<lb/>
幼抱巨志繼踐金華徘徊廊宁時政有疏秘省有書力<lb/>
争易儲徳也不孤<lb/>
　　文淵閣大學士陳文<lb/>
陳文字安簡其先湖廣茶陵人有名蘭孫者其仲子欽<lb/>
徙居江西之廬陵文幼警敏甫弱冠即魁多士正統丙<lb/>
辰進士及第授編修癸亥被選東閣進學士己巳秩滿<lb/>
轉侍講景泰庚午主考順天鄉試以髙文毅公薦補雲<lb/>
<pb n="KR2g0036_WYG_003-37b"/>
南右布政轉廣東左布政天順改元召旋拜詹事癸未<lb/>
遷禮部侍郎兼學士入内閣甲申改吏部左侍郎與李<lb/>
文達彭文憲同心輔政成化乙酉陟禮部尚書總裁英<lb/>
廟實録加太子少保文淵閣大學士卒年六十四贈榮<lb/>
祿大夫少傅謚荘靖官其子璋為中書舍人廖道南曰<lb/>
予觀劉文安所著陳莊靖傳邱文莊所撰哀辭咸謂文<lb/>
出厯外藩入長宫端受密命賛化權謨謀毗益眷注日<lb/>
隆及觀郡志亦稱為一時之能臣而國史小傳則寥寥<lb/>
<pb n="KR2g0036_WYG_003-38a"/>
數語於乎若人者吾奚得而名狀之哉賛曰文達之才<lb/>
如崇通變文憲之介如璟守正荘靖於時同心輔政無<lb/>
言無争惟寜惟静出厯二藩入踐三台周旋曲折亦已<lb/>
焉哉<lb/>
　　文淵閣學士階兵部尚書尹直<lb/>
尹直字正言江西泰和人景泰甲戌進士選庶吉士授<lb/>
編修轉侍讀直上言典章制度必大備于文明之朝著<lb/>
述纂修當不廢于承平之世我祖宗神功聖徳雖登于<lb/>
<pb n="KR2g0036_WYG_003-38b"/>
秘史其儀文法制未載于全書雖有諸司職掌然遺畧<lb/>
尚多更革不一欲示永久曷粹大成乃若通鑑綱目起<lb/>
自周威烈王迄於五季兹宜續修以成巨典上是其言<lb/>
尋進侍講學士上言災異修省三十二事轉吏部侍郎<lb/>
兼學士入内閣加太子少保兵部尚書兼學士主考㑹<lb/>
試得程楷為第一是科得人最多如蔣冕費宏劉眷毛<lb/>
紀時江右李孜省用事鄉宦多附誣之直密與通但其<lb/>
斥中使李毅之誣辨御史吴珍之冤人又稱之卒謚文<lb/>
<pb n="KR2g0036_WYG_003-39a"/>
和廖道南曰予讀直所撰瑣綴錄力詆吴與弼之為人<lb/>
及諸勝已者悉加媒孽心竊疑之既而讀國史狀直之<lb/>
心如其所撰者不爽也賛曰大江之西吉水之濱英才<lb/>
疊出多為名臣直負修能屢有啓沃論史有疏𤨏綴有<lb/>
錄顯斥與弼潜附孜省國史如丹洞燭幽隐<lb/>
　　文淵閣學士階禮部尚書彭華<lb/>
彭華字彦實江西安福人景泰甲戌㑹試第一選庶吉<lb/>
士授編修天順中以多支廪餼坐除名頼大學士李賢<lb/>
<pb n="KR2g0036_WYG_003-39b"/>
救免成化初轉侍讀充經筵日講官進侍讀學士預修<lb/>
宋元綱目成陞學士文華大訓成遷詹事兼學士丁未<lb/>
陞吏部左侍郎仍兼學士入内閣尋加太子少保禮部<lb/>
尚書先是江右李孜省以小吏致位卿佐華私附之又<lb/>
與大學士萬安結為心腹以故肆讒投間亟亟若狂如<lb/>
尚書李秉王恕馬文升秦紘侍郎邢讓祭酒陳鑑與其<lb/>
同鄉劉宣羅璟相繼斥逐華之力居多未㡬輿疾歸卒<lb/>
謚文思廖道南曰予觀吉安志謂華才識超邁望重一<lb/>
<pb n="KR2g0036_WYG_003-40a"/>
時及讀國史累千百言皆極其醜詆又謂羅倫之逐張<lb/>
元禎之劾皆原于華予不敢盡信姑存其著者賛曰漢<lb/>
之廣受咸事儲皇宋之郊祁並擅文塲乃若二彭盍簮<lb/>
玉堂文憲何狷文思何狂既昧介石猶慚復隍彤管紀<lb/>
之云胡不臧<lb/>
　　文淵閣學士贈禮部尚書劉定之<lb/>
劉定之字主静江西永新人正統丙辰㑹試第一明年<lb/>
進士及第授編修正統己未六月定之上言十事一曰<lb/>
<pb n="KR2g0036_WYG_003-40b"/>
謹號令二曰察人才三曰處降夷四曰重守令五曰杜<lb/>
奔競六曰訓武官七曰嚴考課八曰惜名器九曰遵服<lb/>
制十曰禁淫奔疏上留中秩滿轉侍講景泰庚午定之<lb/>
上言自古邊疆之禍未有甚于今日者昔晉懐愍䧟於<lb/>
匈奴宋徽欽䧟于女真皆因邉塞外破藩鎮内潰救援<lb/>
不集播遷無所未有若今日舉天下之大合數十萬之<lb/>
衆奉上皇於沙漠委以與衛喇特者也晉宋既遭此旤之<lb/>
後元帝繼統髙宗嗣服皆舍棄舊都偏安一隅尚能奮<lb/>
<pb n="KR2g0036_WYG_003-41a"/>
既衰之勢振方張之敵未有若今日額森入侵直抵京<lb/>
城奉上皇以來而天下之大數十萬之衆聽其自來又<lb/>
聽其自去者也謹條上十事一曰戰陳二曰守禦三曰<lb/>
通使四曰降番五曰練兵六曰撫民七曰選將八曰賞<lb/>
罰九曰議政十曰徳學景帝嘉納壬申遷司經局洗馬<lb/>
定之又上請遣使奉迎命禮部㑹議行之丙子轉右春<lb/>
坊右庶子天順紀元改通政司左叅議兼侍講是冬進<lb/>
學士甲申遷太常少卿兼侍讀學士充副總裁官成化<lb/>
<pb n="KR2g0036_WYG_003-41b"/>
丙戌簡入内閣叅預機務明年秋陞工部右侍郎又明<lb/>
年轉禮部左侍郎俱兼學士卒年六十一贈資善大夫<lb/>
禮部尚書謚文安李文正公叙其集曰譬之山焉出雲<lb/>
雨産寳玉生材木禽獸而朽株糞壤亦雜乎其間斯足<lb/>
為嶽為鎮譬之水焉吞吐日月藏蓄魚龍變現蛟蜃而<lb/>
汚泥濁潦受之而無不容斯足為江為河為海若句鍜<lb/>
字錬探之有窮取之無餘不過為孤峰絶澗而止惡足<lb/>
以成其大哉文安伸紙運思揮毫對客正書旁竄晷不<lb/>
<pb n="KR2g0036_WYG_003-42a"/>
移刻稿不易幅及登秘閣析疑義稽古訓或日詠百詩<lb/>
或一揮九制渟泓演迤頓挫奔放竒正並用變化不窮<lb/>
昔漢劉向宋劉敞皆博極羣籍未見於用若文安晚始<lb/>
大用用亦不久功業未竟而其文大鳴于時固一代之<lb/>
盛哉廖道南曰予自兒時五洪家君嘗誨以文安之受<lb/>
教於石潭君也雖古人亦無踰焉乃取果齊諸稿讀之<lb/>
郁郁乎盛矣及閱國史乃見其昌言直氣卓不可撓沛<lb/>
不可禦昔人所謂此皆節義文章可相屈耶惜乎用之<lb/>
<pb n="KR2g0036_WYG_003-42b"/>
既晚未究厥施西涯其知言哉彭韶賛曰天資絶倫八<lb/>
面受敵髙古渾雄變化莫測經筵講官太子洗馬三疏<lb/>
抗言援筆立寫惟公之文名重天下豈但當時愛而不<lb/>
捨至今後人詞林定價<lb/>
　　文淵閣大學士劉珝<lb/>
劉珝字徳温山東夀光人正統戊辰進士選庶吉士授<lb/>
編修景泰丙子預修寰宇通志轉修撰天順改元遷右<lb/>
中允侍東宫講讀憲皇登極以宫寮舊臣擢太常少卿<lb/>
<pb n="KR2g0036_WYG_003-43a"/>
兼侍讀預修英廟實錄進太常卿兼侍讀學士甲午陞<lb/>
吏部侍郎充經筵日講官乙未簡入内閣兼學士丁酉<lb/>
陟户部尚書明年加太子少保文淵閣大學士文華大<lb/>
訓成加太子太保光祿大夫柱國時妖人李孜省輩左<lb/>
道亂政動摇國本珝力争之無少避謀遂沮然亦以此<lb/>
不安於位或搆以飛語假俳優以中傷之珝遂乞休詔<lb/>
允之卒諡文和子鈗為太常卿廖道南曰予觀東土志<lb/>
謂珝事親孝母沒廬墓時父昺在珝昧爽問安畢復詣<lb/>
<pb n="KR2g0036_WYG_003-43b"/>
墓所郡守李昂表其里曰仁孝豈即昌黎所謂出則秉<lb/>
笏垂魚入則侍安問膳者耶於乎孫子之昌固有本矣<lb/>
賛曰泰山蜿蜒滄海滂洋靈精灝氣鍾於夀光惟彼文<lb/>
和其徳不窳孝以事親忠以遇主抗疏辭榮幽栖雲門<lb/>
令聞不泯有徳斯存<lb/>
　<lb/>
　<lb/>
　殿閣詞林記卷三<lb/>
</p>
<p>
</p>
  </div>
</body>
</text>
</TEI>