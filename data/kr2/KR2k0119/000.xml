<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>武林舊事</head>
    <p>
<pb n="KR2k0119_WYG_000-1a"/>
欽定四庫全書　　　　史部十一<lb/>
　武林舊事　　　　　　地理類八<hi>雜記之屬</hi>
　　提要<lb/>
　　　　<hi>臣</hi>等謹案武林舊事十巻宋周宻撰宻字<lb/>
　　　　公謹號草忩先世濟南人其曽祖隨髙宗南<lb/>
　　　　渡因家湖州淳祐中嘗官義烏令宋亡不仕<lb/>
　　　　終於家是書記宋南渡後都城雜事葢宻雖<lb/>
　　　　居於弁山實流寓杭州之癸辛街故目睹耳<lb/>
<pb n="KR2k0119_WYG_000-1b"/>
　　　　聞最為真確於乾道淳熙間三朝授受两宫<lb/>
　　　　奉養之故蹟叙述尤詳自序稱欲如吕滎陽<lb/>
　　　　雜記而加詳如孟元老夢華而近雅今考所<lb/>
　　　　載體例雖仿孟書而詞華典贍南宋人遺篇<lb/>
　　　　剰句頗賴以存近雅之言不謬吕希哲嵗時<lb/>
　　　　雜記今雖不傳然周必大平園集尚載其序<lb/>
　　　　稱其上元一門多至五十餘條不為不富而<lb/>
　　　　宻猶以為未詳則是書之賅備可知矣明人<lb/>
<pb n="KR2k0119_WYG_000-2a"/>
　　　　所刻往往隨意刋除或僅六巻或不足六巻<lb/>
　　　　惟存故都宫殿教坊樂部諸門殊失著書之<lb/>
　　　　本㫖此十巻之本乃從毛氏汲古閣元板傳<lb/>
　　　　鈔首尾完具其間逸文軼事皆可以備叅稽<lb/>
　　　　而湖山歌舞靡麗紛華著其盛正著其所以<lb/>
　　　　衰遺老故臣惻惻興亡之隠實曲寄於言外<lb/>
　　　　不僅作風俗記都邑簿也第十巻下棊待詔<lb/>
　　　　以下以是書體例推之當在六巻之末疑傳<lb/>
<pb n="KR2k0119_WYG_000-2b"/>
　　　　寫或亂其舊第然無可考證今亦姑仍之焉<lb/>
　　　　乾隆四十六年十二月恭校上<lb/>
　　　　　　　總纂官<hi>臣</hi>紀昀<hi>臣/</hi>陸錫熊<hi>臣</hi>孫士毅<lb/>
　　　　　　　　　　總　校　官<hi>臣</hi>陸　費　墀<lb/>
<pb n="KR2k0119_WYG_000-3a"/>
武林舊事原序<lb/>
乾道淳熙間三朝授受兩家奉親古昔所無一時聲名<lb/>
文物之盛號小元祐豐亨豫泰至寳祐景定則幾於政<lb/>
宣矣予曩於故家遺老得其梗槩及客修門閒聞退璫<lb/>
老監談先朝舊事輒傾耳諦聽如小兒觀優終日夕不<lb/>
少倦既而曳裾貴邸耳目益廣朝歌暮嬉酣玩嵗月意<lb/>
謂人生正復若此初不省承平樂事為難遇也及時移<lb/>
物換憂患飄零追想昔逰殆如夢寐而感慨係之矣嵗<lb/>
<pb n="KR2k0119_WYG_000-3b"/>
時檀欒酒酣耳熱時為小兒女戲道一二未必不反以<lb/>
為夸言欺我也毎欲萃成篇帙如吕滎陽雜記而加詳<lb/>
孟元老夢華而近雅病忘慵惰未能成書世故紛來懼<lb/>
終於不暇紀載因摭大槩雜然書之青燈永夜時一展<lb/>
巻恍然類昨日事朋㳺淪落如晨星霜葉而余亦老矣<lb/>
噫盛衰無常年運既往後之覽者能不興愾我寤歎之<lb/>
悲乎四水潛夫書<lb/>
</p>
<p>
</p>
  </div>
</body>
</text>
</TEI>