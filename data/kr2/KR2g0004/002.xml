<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>魏鄭公諫錄巻二</head>
    <p>
<pb n="KR2g0004_WYG_002-1a"/>
欽定四庫全書<lb/>
　魏鄭公諫錄巻二　　　　唐　王方慶　撰<lb/>
　　諫聘鄭仁基女為充華<lb/>
隋通事舍人鄭仁基女年十五六有容色文徳皇后請<lb/>
備嬪御太宗乃聘為充華詔已施行冊使將行公聞已<lb/>
許嫁陸氏遽進諫曰陛下為人父母子愛萬姓當憂其<lb/>
所憂樂其所樂自古有道之主以百姓心為心故君處<lb/>
臺榭則欲人有棟宇之安食膏粱則欲人無飢寒之患<lb/>
<pb n="KR2g0004_WYG_002-1b"/>
願嬪御則欲人有室家之歡此人主之常道也今鄭氏<lb/>
之女久已許人陛下取之而無顧問播之四海豈為人<lb/>
父母之義乎臣所傳聞或未指的恐虧盛徳情不敢隐<lb/>
君舉必書所願特留神慮太宗聞之大驚乃手詔答之<lb/>
深自尅責遂停冊使左僕射房𤣥齡中書令温彦博禮<lb/>
部尚書王珪御史大夫韋挺等内外羣官奏稱許適陸<lb/>
氏無顯然之狀大禮既行不可即止陸爽又抗表云其<lb/>
父存日與鄭家還往時相贈遺資財無婚姻交涉太宗<lb/>
<pb n="KR2g0004_WYG_002-2a"/>
謂公曰羣臣或阿順㫖陸氏何為分䟽公曰以臣度之<lb/>
其意可識將以陛下同於太上皇太宗曰何謂也公曰<lb/>
太上皇昔平都城得辛處儉婦處儉時為太子舍人太<lb/>
上皇聞之不悦遂令東宫出為萬泉令每恐懼不全首領<lb/>
此陸爽謂陛下今雖容之恐隂加譴責所以反覆自陳<lb/>
不足多怪太宗笑曰外人意見或當如此然朕之所言<lb/>
未能使人必信<lb/>
　　諫解薛仁方官加杖<lb/>
<pb n="KR2g0004_WYG_002-2b"/>
蜀王妃父楊譽競婢為都官郎中薛仁方留問未及與<lb/>
奪其子為千牛於殿庭自列云五品已上不合留身以<lb/>
臣父是國親故生節目不肯斷決淹厯嵗年太宗聞之<lb/>
大怒曰知是我之親戚猶作如此艱難不可容也即令<lb/>
杖仁方一百免所居官公進諫曰城狐社鼠皆是㣲物<lb/>
為其所憑恃除之不易况外家公主舊號難治漢晉已<lb/>
来莫能禁禦武徳之中已多驕逸陛下登極方已肅然<lb/>
仁方既是職司能為國家守法豈可横加嚴罰以成外<lb/>
<pb n="KR2g0004_WYG_002-3a"/>
戚之私乎此源一開萬端爭起後必悔之將無所及自<lb/>
古能禁此事唯陛下一人備預不虞為國常道豈以水<lb/>
未横流便欲自毁隄防臣竊思度未見其可太宗曰誠<lb/>
如公言向未思耳然仁方專擅禁不奏聞雖不合重罪<lb/>
宜少加懲肅笞三十放之<lb/>
　　諫處張君快等死<lb/>
刑部奏張君快歐陽林謀殺蘇志約取銀君快不下手<lb/>
貞觀九年三月赦劫賊不傷財主免死配流經門下奏<lb/>
<pb n="KR2g0004_WYG_002-3b"/>
定刑部郎中髙敬言舉斷合死門下執依前奏尚書任<lb/>
城王道宗錄奏太宗謂侍臣曰國有常典事迹可眀何<lb/>
得各為意見㺯其文墨因令御史勘當御史奏之太宗<lb/>
曰君快等謀為劫殺何得免死因令殺之公進諫曰據<lb/>
律劫賊傷財主者皆死謀殺之條元謀者斬下手者絞<lb/>
餘皆配流劫賊重謀殺輕赦是一時之恩劫賊不傷財<lb/>
主免死配流則君快從重法被寛而刑部扵後從輕法<lb/>
斷死臣實有疑太宗曰幾人行劫公對曰三人下手者<lb/>
<pb n="KR2g0004_WYG_002-4a"/>
處死罪太宗令議議定奏聞太宗曰三人謀從二人之<lb/>
言因令配流<lb/>
　　諫貴臣遇親王下馬<lb/>
魏王師王珪奏准令三品已上遇親王於道不下馬今<lb/>
皆失於儀准太宗怒曰爾等並自尊貴卑下我子此為<lb/>
非法我不能行公諫曰自古迄今親王在京師者班次<lb/>
三公吏部尚書侍中中書令並三品也若此等為王下<lb/>
馬王又不可安然訪諸故事則無可准行之於今自隳<lb/>
<pb n="KR2g0004_WYG_002-4b"/>
國法太宗曰國家所以立太子者擬朕百年之後以為<lb/>
君也然則人之存亡不在老㓜設無太子則立嫡孫若<lb/>
無嫡孫即立諸子以此而言亦須崇敬比孫於我不亦<lb/>
近乎公曰殷家有兄終弟及之義自周已降立嫡必長<lb/>
所以絶庶孼之覬覦塞禍亂之源本為國家者所宜深<lb/>
慎陛下向責王珪乃忿怒肆情不可以聞於臣庶太宗<lb/>
怒乃解<lb/>
　　諫責顯仁宫官司<lb/>
<pb n="KR2g0004_WYG_002-5a"/>
太宗東巡將入洛次顯仁宫宫苑官司多被責罰公進<lb/>
諫曰陛下今幸洛州為是舊征行處喜其安定故欲加<lb/>
恩故老城郭之人未蒙徳澤官司苑監多及罪辜或以<lb/>
供奉之物不精或以不為獻食此則不思止足志存奢<lb/>
靡既乖行幸本心何以副百姓所望隋主每命在下多<lb/>
作獻食好為供奉儻不好不多則有威罰上之所好下<lb/>
必有甚競為無限遂至滅亡此非載籍所傳陛下目所<lb/>
親見為其無道故天命陛下代之當須戰戰兢兢每事<lb/>
<pb n="KR2g0004_WYG_002-5b"/>
儉約參蹤盛烈貽訓子孫奈何令在下之人悔不為奢<lb/>
麗也陛下若以為足今日不啻足矣為不足萬此亦不<lb/>
足矣太宗大驚曰非公朕安得聞此言而今而後庶無<lb/>
此事<lb/>
　　諫河南安置突厥部落<lb/>
代國公李靖英國公李勣等擊突厥牙破之其部落或<lb/>
投延陁或投西域而多歸降者太宗欲於河南處之公<lb/>
諫曰匈奴自古至今未有如斯之破敗也此是上天勦<lb/>
<pb n="KR2g0004_WYG_002-6a"/>
絶宗廟神武且其積代為寇百姓冤讎陛下以其歸降<lb/>
不能誅滅即宜遣還河北居其故土匈奴人面獸心非<lb/>
我族類強必寇盜弱則卑服不顧恩義其天性也秦漢<lb/>
患之若是故發猛將以擊之収取河南以為郡縣陛下<lb/>
奈何以内地居之且今降者幾至十萬數年之間滋息<lb/>
自倍居我肘腋甫邇王畿心腹之疾將為後患尤不可<lb/>
居以河南也温彦博曰不然天子之於物也天覆地載<lb/>
有歸我者則必養之今突厥服滅餘落歸附陛下不加<lb/>
<pb n="KR2g0004_WYG_002-6b"/>
憐愍棄而不納非天地之道阻四夷之意臣愚甚謂不<lb/>
可遣居河南初無所患所謂死而生之亡而存之懐我<lb/>
徳惠終無叛逆公曰不然晉代有魏時番落分居近郡<lb/>
郭欽江統請逐塞北武帝不納欽統等言數年之後遂<lb/>
傾瀍洛前代覆車殷鑒不逺陛下必用彦博之言遣居<lb/>
河南所謂養虎自遺患也彦博又曰不然聖人之道無<lb/>
不通古先哲王有教無類突厥餘魂以命歸我我受䕶<lb/>
之使居内地指麾教𨗳示以禮法數載之後自為農夫<lb/>
<pb n="KR2g0004_WYG_002-7a"/>
選其酋首遣居宿衛畏威懐徳何患之有且光武居南<lb/>
單于於内部為漢藩翰終乎一代不有叛逆太宗遂用<lb/>
彦博計<hi>徵説與史同彦博與史不同</hi>
　　諫出韋元方為華隂令<lb/>
司門員外郎韋元方給使過所供遲晚給使奏之太宗<lb/>
大怒出元方為華隂令公進諫曰帝王震動若雷霆怒<lb/>
須當罪何得妄發前為給使夜行遂出勅書事似軍期<lb/>
誰不驚駭但宦者之徒古来難狎輕為言語易生患害<lb/>
<pb n="KR2g0004_WYG_002-7b"/>
獨行逺使深非事宜漸不可長所宜深慎太宗深納其<lb/>
言<lb/>
　　諫平髙昌以為州縣<lb/>
髙昌平太宗欲以為州縣公諫曰陛下初臨天下髙昌<lb/>
主先来朝謁自後屢有商賈稱其遏絶貢獻不禮大國<lb/>
遂使王誅再加若罪止文泰斯亦可矣未若因而撫之<lb/>
而立其子所謂伐罪弔人威徳被於遐外為國之善者<lb/>
也今若利其土壤以為州縣常須千餘兵鎮守數年一<lb/>
<pb n="KR2g0004_WYG_002-8a"/>
易每往交替死者十有三四遣辦衣資離别親戚十年<lb/>
之後隴右空虛陛下終不得髙昌撮榖尺布以助中國<lb/>
所謂散有用而事無用臣未見其可太宗不從<lb/>
　　諫髙昌不失臣禮<lb/>
太宗謂侍臣曰髙昌不失臣禮豈至滅亡朕平此一國<lb/>
甚自内懼今欲永隆功業唯在上下不驕進抜忠謇以<lb/>
自匡正黜貪殘用忠良不以小人之言而議君子以此<lb/>
三道守兹寶位公進言曰臣觀古帝王撥亂創業必自<lb/>
<pb n="KR2g0004_WYG_002-8b"/>
誡懼採芻蕘之言從忠讜之䇿天下既安恣情肆欲甘<lb/>
樂諂諛惡聞正諫張良漢王畫計之臣及髙祖為天子<lb/>
廢嫡立庶良曰今日之事非口舌所能爭也終不敢復<lb/>
言况陛下功業之盛以漢髙祖方之彼不足言唯即位<lb/>
十有五年聖澤光被今又平殄髙昌屢以安危繫意方<lb/>
欲納用忠良開正言之路天下幸甚昔齊桓公管仲鮑<lb/>
叔牙寗戚並飲桓公謂叔牙曰曷不起為寡人夀叔牙<lb/>
奉觴而起曰使公無忘出而在於莒也使管仲無忘束<lb/>
<pb n="KR2g0004_WYG_002-9a"/>
縛在於魯也使寗戚無忘飯牛車下也桓公避席再拜<lb/>
曰寡人與二大夫能無忘夫子之言則社稷不危矣太<lb/>
宗笑謂公曰朕不忘布衣公不得忘叔牙之為人也<lb/>
　　諫封禪<lb/>
貞觀六年匈奴克平逺夷入貢符瑞日至年榖頻登太<lb/>
宗欲封泰山數與房𤣥齡等言及封禪太宗欣然於是<lb/>
羣臣咸稱述功徳以為時不可違今日行之臣等猶謂<lb/>
其晚公諫以為不可太宗曰朕欲公極言之勿有所隐<lb/>
<pb n="KR2g0004_WYG_002-9b"/>
朕功不髙邪曰功髙矣徳未厚邪曰徳厚矣華夏未乂<lb/>
安邪曰乂安矣逺夷不慕義邪曰慕義矣嘉瑞不至邪<lb/>
曰至矣年榖不登邪曰登矣然則何為不可公對曰陛<lb/>
下功髙矣人未懐惠徳厚矣澤未滂流諸夏乂安矣未<lb/>
足以供事逺夷慕義矣無以供其求符瑞雖臻而罻羅<lb/>
猶宻積嵗豐稔而倉廩尚虚此臣所以竊為未可臣未<lb/>
能逺譬且借喻於人今有人長患十年疼痛不息醫療<lb/>
且愈皮骨僅存便欲負米一石日行百里必不可得隋<lb/>
<pb n="KR2g0004_WYG_002-10a"/>
氏之亂非只十年陛下為良醫除其疾雖已乂安未甚<lb/>
充實告成天地臣竊為疑且陛下東封萬國咸萃要荒<lb/>
之外莫不奔走今自伊洛已東暨乎海岱雚莽巨澤茫<lb/>
茫千里人烟斷絶雞犬不聞道路蕭條進退艱阻寧可<lb/>
引彼夷狄示以虛弱乎竭財以賞未厭逺人之望加年<lb/>
終復不償百姓之勞或遇水旱之災風雨之警又庸夫<lb/>
横議悔不可追豈獨臣之懇懇亦有輿人之誦衆無以<lb/>
奪於是乃止<lb/>
<pb n="KR2g0004_WYG_002-10b"/>
　　諫西行諸將不得上考<lb/>
太宗考三品已上令公省其當否有所疑者輒於狀傍<lb/>
注帖西行諸將並不得考公乃諫曰臣聞採尺璧者棄<lb/>
其微瑕錄大功者不論細過西行諸將雖無大功君集<lb/>
萬均克平冦亂不辱國命跋涉艱阻来往二年考其勤<lb/>
勞與在家者不異若使人無怨讟亦不可勸勉將来臣<lb/>
愚以謂西行諸將君集萬均以外五品已上有功勲無<lb/>
罪殿者其考請更斟酌匪唯一事得所足以勸後人太<lb/>
<pb n="KR2g0004_WYG_002-11a"/>
宗從之<lb/>
　　諫親格猛獸晨出夜還<lb/>
太宗幸同州校獵親格猛獸晨出夜還公諫曰臣聞書<lb/>
美文王不敢盤于逰田傳述虞箴稱夷羿以為誡昔漢<lb/>
文臨霸坂欲馳下袁盎攬轡曰聖主不乗危不徼幸今<lb/>
陛下馳六轡飛馳不測如有馬驚車敗陛下若欲自輕<lb/>
其奈髙廟何孝武好格猛獸相如諫曰力稱烏獲捷言<lb/>
慶忌人誠有之獸亦宜然卒然遇逸才之獸駭不存之<lb/>
<pb n="KR2g0004_WYG_002-11b"/>
地雖有烏獲之猛逄蒙之伎不可得用而枯木朽株盡<lb/>
為難矣雖萬全而無患然本非天子所宜近孝元郊泰<lb/>
畤因留射獵薛廣徳奏稱竊見闗東困極人民流離今<lb/>
日撞亡秦之鐘歌鄭衛之樂士卒暴露從官勞倦願亟<lb/>
反宫上即日還臣竊思此數帝之心豈同木石獨不好<lb/>
馳騁之樂而割情屈已從臣下之言者志存為國不為<lb/>
身也臣聞車駕近出親格猛獸晨往夜還以萬乗之尊<lb/>
闇行荒野踐深林渉豐澤甚非萬全之計願陛下割私<lb/>
<pb n="KR2g0004_WYG_002-12a"/>
情之娛釋格獸之樂上為宗廟社稷下慰羣寮兆庶太<lb/>
宗曰昨夜之事偶屬塵昏非故然也自今以後深用為<lb/>
誡<lb/>
　　諫禁張士貴<lb/>
太宗因教習不整遣大將軍張士貴杖中郎郎將等士<lb/>
貴坐杖輕下吏公諫曰臣在外竊聞大將軍張士貴坐<lb/>
行杖阿縱送付大理臣以為教習不整官司誠合重責<lb/>
但將軍之任職在爪牙委以心膂取其誠效行杖小有<lb/>
<pb n="KR2g0004_WYG_002-12b"/>
不稱未是將軍之罪且使將軍執杖已不可為後法又<lb/>
以杖輕加責彌復驚駭物情假令推得阿私終恐有虧<lb/>
聖徳太宗大笑遽令釋之<lb/>
　　諫案驗告訐<lb/>
太宗聴告訐之言案驗多謬公進曰凡欲致化必在上<lb/>
下相親朝廷輯睦今則告訐者進遏惡者不齒君子茍<lb/>
免小人遂忘莫相勸誡任其是非國俗如此何以求化<lb/>
太宗納之<lb/>
<pb n="KR2g0004_WYG_002-13a"/>
　　諫内出髙昌婦女與薛萬均對事<lb/>
或告大將軍薛萬均平髙昌日與髙昌婦女有私勅大<lb/>
理卿孫伏伽推鞫萬均不服内出髙昌婦女對問公諫<lb/>
曰萬均兄弟誠款蚤著姦私之事虚實難明若罪狀顯<lb/>
然錄付伏伽自了若事無指的萬均必是有辭遣大將<lb/>
軍與破亡婦女對辨姦穢辭既不伏聴者必疑臣聞君<lb/>
使臣以禮臣事君以忠實則所得者輕虛則所失者重<lb/>
故秦穆公飲盜馬之酒楚莊王赦絶纓之客且楚莊秦<lb/>
<pb n="KR2g0004_WYG_002-13b"/>
穆並夷狄之諸侯列名五伯垂芳千祀况陛下以萬乗<lb/>
之主道髙堯舜作之不法何以示逺太宗納其言而罷<lb/>
焉<lb/>
　　諫新羅國獻美女<lb/>
新羅國獻美女公諫曰臣一昨在内略聞新羅國重更<lb/>
進女未委逗留計蕃夷獻女誠不足怪但今日受納實<lb/>
非其時道路傳聞必生横議若㣲虧聖徳悔不可追且<lb/>
願詳擇事宜以禮告示申其使人誠款必不得已然後<lb/>
<pb n="KR2g0004_WYG_002-14a"/>
遂其所欲則逺夷悦服人無謗言太宗喜形於色而遣<lb/>
之<lb/>
　　諫閹豎妄有所奏<lb/>
閹豎使還妄有所奏發太宗甚怒公進諫曰閹豎雖㣲<lb/>
狎近左右時有言語輕而易信浸潤之譖為患特深以<lb/>
今日之眀必無所慮為子孫教不可不杜絶其原太宗<lb/>
笑曰非公朕安得聞此言<lb/>
　　諫責房𤣥齡等<lb/>
<pb n="KR2g0004_WYG_002-14b"/>
房𤣥齡髙士㢘問少府少監竇徳素北門近有何營造<lb/>
徳素以聞太宗大怒謂𤣥齡等曰君但知南牙耳北門<lb/>
小小營造何預君事邪𤣥齡等拜謝公進曰臣不解陛<lb/>
下所責亦不解𤣥齡等謝𤣥齡等並是大臣即陛下股<lb/>
肱耳目有何營造何容不知責其訪問臣所不解且所<lb/>
為有利害役功有多少陛下所為若是當助陛下成之<lb/>
所為若非奏陛下罷之此乃君使臣臣事君之道也𤣥<lb/>
齡等問既無事而陛下責之𤣥齡等不識所守但知拜<lb/>
<pb n="KR2g0004_WYG_002-15a"/>
謝臣亦不解太宗深媿之<lb/>
　　諫李𢎞節家人賣珠坐所舉<lb/>
桂州督李𢎞節身死之後其家賣珠太宗聞之乃宣言<lb/>
於朝曰此人平生之日宰相皆言其清其家今既賣珠<lb/>
所舉者豈得無罪勅案之公諫曰陛下生平疑此人濁<lb/>
未見受財之所今聞其賣珠將過罪舉者臣不知所謂<lb/>
自聖朝以来為國盡忠清貞自守終始不渝者屈突通<lb/>
張道源而已通子三人来選共有一匹羸馬道源兒子<lb/>
<pb n="KR2g0004_WYG_002-15b"/>
不能存立未見一言及之今𢎞節為國立功前後大蒙<lb/>
賞賚居官終没不言貧殘妻子賣珠未為有罪審其清<lb/>
者無所存問疑其濁者傍責舉人雖云疾惡情深是亦<lb/>
好善不篤臣竊思度未見其可恐有識聞之必生横議<lb/>
伏願留心再思太宗撫掌曰造次不思遂有此語方知<lb/>
談不容易<lb/>
　　諫上書多論綾錦<lb/>
或有上書者太宗覽之謂侍臣曰比来多論綾錦却不<lb/>
<pb n="KR2g0004_WYG_002-16a"/>
言獵射公對曰綾錦雖陛下所好比之猶差從禽不強<lb/>
人所不能古人有言曰道所以不言言亦知不可得太<lb/>
宗笑曰理實當然魏徵之言亦何由可得<lb/>
　　諫移魏王居武徳殿院<lb/>
太宗移魏王於武徳殿院公諫曰此殿在内處所寛閒<lb/>
參奉往来極為便近王既是愛子陛下常欲安全每事<lb/>
抑其驕奢不處嫌疑之地今移此殿便是東宫之西海<lb/>
陵昔居時人以為不可雖時異事異猶恐人之多言又<lb/>
<pb n="KR2g0004_WYG_002-16b"/>
王之本心亦不寧息既能以寵為懼伏願成人之美太<lb/>
宗欣然從之<lb/>
　<lb/>
　<lb/>
　<lb/>
　<lb/>
　<lb/>
　魏鄭公諫錄巻二<lb/>
</p>
<p>
</p>
  </div>
</body>
</text>
</TEI>