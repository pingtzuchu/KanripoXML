<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>續後漢書卷二十</head>
    <p>
<pb n="KR2d0012_WYG_020-1a"/>
欽定四庫全書<lb/>
　續後漢書卷二十　　　　　宋　蕭常　撰<lb/>
　　列傳十五<lb/>
人之行莫大于孝推以事君則爲忠故先之以孝友而<lb/>
忠義次之潛德之士重于爲己而無意于斯人則又次<lb/>
之傳曰德成而上藝成而下故以方技終焉<lb/>
李宓字令伯一名䖍犍爲武陽人父朱提太守早亡母<lb/>
何他適宓時年數歳感戀深至因以成疾祖母劉躬自<lb/>
<pb n="KR2d0012_WYG_020-1b"/>
撫養宓既長奉事以孝謹聞劉疾即涕泣侍側未嘗解<lb/>
衣藥餌必先嘗而後進暇則講學忘倦師事譙周周門<lb/>
人方之游夏博貫經史尤好左氏春秋州辟從事入爲<lb/>
尚書郎大將軍主簿太子洗馬奉使至吳孫權問漢馬<lb/>
多少對曰官用有餘人間自足權與羣臣訊論道義謂<lb/>
寧爲人弟宓曰願爲人兄權曰何以言之宓曰爲兄供<lb/>
養之日長權與羣臣皆稱善後仕晉餘事見晉史<lb/>
孟宗字恭武江夏人後以避孫皓字更名仁少從南陽<lb/>
<pb n="KR2d0012_WYG_020-2a"/>
李肅學其母爲作厚蓐大被或問其故曰小兒無德致<lb/>
客學者多貧故爲廣被庶得氣類相接也宗有志于學<lb/>
早夜不懈肅奇之曰宰相器也初爲吳驃騎將軍朱據<lb/>
軍吏居營中既不得志夜雨屋漏因起涕泣以謝其母<lb/>
母曰第當勉之何足泣也據聞之使爲鹽池司馬能自<lb/>
結網捕魚作鮓以寄母母因還之曰汝爲鹽官而以鮓<lb/>
寄我非避嫌也遷吳令時科禁不得將家之官每得時<lb/>
物必以寄母不敢先食及母亡犯禁委官奔赴已而自<lb/>
<pb n="KR2d0012_WYG_020-2b"/>
拘于武昌以聽刑陸遜表其素行力爲之請得減死初<lb/>
母性嗜笋方冬宗入竹林哀嘆笋爲之生得以供母人<lb/>
以爲至孝所感累遷光禄勲孫皓五年以右御史大夫<lb/>
拜司空八年卒<lb/>
陳表字文奥吳將軍武之庶子也少知名與顧譚張休<lb/>
等並侍東宫遷太子中庶子翼正都尉兄脩既殁表母<lb/>
事嫡母不謹表謂母曰兄不幸早世表主家事當奉嫡<lb/>
母母能爲表屈意承順嫡母者至願也若不能表當事<lb/>
<pb n="KR2d0012_WYG_020-3a"/>
嫡母出别居耳二母感悟雍睦無閒言表于大義公正<lb/>
如此餘事詳見其父傳<lb/>
張範字公儀河内脩武人性簡淡辟命無所就弟承字<lb/>
公休董卓之亂範與承避地揚州初範子陵承子戬皆<lb/>
爲山東賊所掠範徑詣賊請二子賊以陵還之範謝曰<lb/>
諸君相還兒厚矣夫人情雖愛其子然吾憐戬之小願<lb/>
以陵易戬賊義其言悉以還之袁術以禮辟召稱疾不<lb/>
往術亦不强屈也曹操嘗遣使迎範範留彭城遣承詣<lb/>
<pb n="KR2d0012_WYG_020-3b"/>
操操表爲諫議大夫操自荆州還見之于陳以爲議郎<lb/>
參丞相軍事非其志也操嘗令範及邴原與其子丕居<lb/>
守建安十七年卒承亦終于丞相掾<lb/>
贊曰李宓孟宗俱以孝謹稱儒學顯㣲二母之賢詎能<lb/>
成令名哉宓之論願爲人兄聖人復起斯言不廢而陳<lb/>
夀皆不爲之傳何也表以奉嫡母而悟其母範以其子<lb/>
而得弟之子義之感人如此哉<lb/>
　續後漢書卷二十<lb/>
</p>
<p>
</p>
  </div>
</body>
</text>
</TEI>