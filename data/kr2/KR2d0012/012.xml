<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>續後漢書卷十二</head>
    <p>
<pb n="KR2d0012_WYG_012-1a"/>
欽定四庫全書<lb/>
　續後漢書卷十二　　　　　宋　蕭常　撰<lb/>
　　列傳七<lb/>
陳震字孝起南陽人昭列領荆州牧辟為從事部諸郡<lb/>
從入益州為蜀郡北部都尉尋以北部為汶山郡復為<lb/>
太守遷犍為建興三年入拜尚書遷尚書令奉命使吳<lb/>
諸葛亮與兄瑾書曰孝起忠純之性老而益篤及其和<lb/>
合東西有可貴者還封城陽亭侯九年都䕶李平坐誣<lb/>
<pb n="KR2d0012_WYG_012-1b"/>
罔廢亮與長史蔣琬侍中董允書曰孝起前使吳為吾<lb/>
説正方腹中有鱗甲鄉里以為不可近吾以為鱗甲者<lb/>
但不當犯之耳不圖復有蘇張之事出於不意不可不<lb/>
使孝起知之十三年卒子濟嗣<lb/>
董允字休昭掌軍中郎將和之子昭烈立皇太子允以<lb/>
選為舍人轉洗馬皇太子踐祚遷黄門侍郎丞相亮將<lb/>
北征慮帝富於春秋聼斷不明以允秉心公亮欲任以<lb/>
宫省之事上疏曰侍郎董允等先帝簡㧞以遺陛下至<lb/>
<pb n="KR2d0012_WYG_012-2a"/>
於斟酌規益進盡忠言則其任也宫中之事宜悉以咨<lb/>
之尋遷侍中領虎賁中郎將統宿衛士侍中郭攸之性<lb/>
謙順備員而已獻納之任允皆專之允毎處事為防制<lb/>
甚悉得匡救之理帝嘗欲采擇以充後宫允以為古者<lb/>
天子后妃之數不過十二今嬪嬙已具不宜增益固執<lb/>
不聼帝益嚴憚之尚書令蔣琬領益州刺史上疏讓允<lb/>
與費禕又表允内侍歴年翼賛王室宜賜爵土以寵勲<lb/>
勞固辭帝既富於春秋嬖宦人黄皓皓便辟佞慧允常<lb/>
<pb n="KR2d0012_WYG_012-2b"/>
正色弼違而切責皓皓畏允不敢肆終允之世皓不過<lb/>
黄門丞允嘗與尚書令費禕中典軍胡濟等約宴集已<lb/>
命駕而郎中董恢詣允恢年少官微見允已命駕逡廵<lb/>
求去允不許曰所以出者欲與同好游談耳今君已自<lb/>
屈方展契闊舍此之彼非所謂也即命解驂其守正下<lb/>
士皆類此延熈六年加輔國將軍七年以侍中守尚書<lb/>
令副大將軍費禕九年卒孫宏晋巴西太守時益州以<lb/>
諸葛亮蔣琬費禕及允為四相又號四英陳祗代允為<lb/>
<pb n="KR2d0012_WYG_012-3a"/>
侍中與黄皓相表裏皓始與政操弄威柄遂至覆國國<lb/>
人無不追思允祗字奉宗汝南人許靖外孫也㓜孤鞠<lb/>
於靖弱冠知名稍遷至選曹郎有威儀多技藝挾術數<lb/>
費禕甚異之超繼允内侍吕乂卒祗又以侍中守尚書<lb/>
令加鎮軍將軍大將軍姜維雖班在祗上常帥師在外<lb/>
希與朝政祗上奉主意下接閹豎故見信愛權重於維<lb/>
景耀元年卒帝甚悼惜之謚曰忠自祗之得幸帝追憤<lb/>
允抗直謂為輕已愈益重祗董恢者字休緒襄陽人從<lb/>
<pb n="KR2d0012_WYG_012-3b"/>
入益州以宣信中郎副費禕使吳孫權嘗大醉問禕曰<lb/>
楊儀魏延牧豎小人且嘗有鳴吠之益然既任之勢不<lb/>
得輕若一朝無諸葛亮必為禍亂諸君憒憒曾不之慮<lb/>
此豈所謂詒厥孫謀乎禕愕然未能對恢曰儀延之不<lb/>
恊盖私憤耳而無黥彭難御之心也今方掃除强賊混<lb/>
一函夏功以才成業以才廣若舍此不任防其後患是<lb/>
猶備風波而遂廢舟楫非長計也權大笑亮聞之以為<lb/>
知言辟為丞相府屬遷巴郡太守<lb/>
<pb n="KR2d0012_WYG_012-4a"/>
吕乂字季暘南陽人父常送劉焉入益州道梗不得還<lb/>
乂少孤好讀書鼓琴初昭烈置鹽府校尉較鹽鐵之利<lb/>
校尉王連辟乂及南陽杜祺南鄉劉朝等並為典曹都<lb/>
尉轉新都綿竹令乃心隱䘏百姓稱之課最一州遷巴<lb/>
西太守諸葛亮連年出師調發諸郡多不相應乂獨募<lb/>
兵五千人詣亮慰諭檢制無逃竄者徙漢中太守兼領<lb/>
督農轉給軍粮未嘗乏絶亮薨累遷廣漢蜀郡太守蜀<lb/>
郡一大都會户口繁夥又亮薨之後士伍亡命更相沓<lb/>
<pb n="KR2d0012_WYG_012-4b"/>
冒姦偽非一乂到官為之防禁開諭勸導數年之中隱<lb/>
漏自出者萬餘口入為尚書代董允為尚書令府無滯<lb/>
事門無留賔乂更歴中外治身儉約謙靖少言為政簡<lb/>
而不煩號為清能然持法刻深好用文俗吏故居大官<lb/>
名聲减於治郡延熈十四年卒子辰景耀中為成都令<lb/>
辰弟雅謁者清厲有文著格論十五篇杜祺者歴郡守<lb/>
監軍大將軍司馬劉幹官至巴西太守皆與乂親善亦<lb/>
有當時之譽而儉素守法不及於乂<lb/>
<pb n="KR2d0012_WYG_012-5a"/>
楊洪字季休犍為武陽人昭烈定益州太守李嚴辟為<lb/>
功曹嚴欲徙郡治舍洪固諫不聼辭去嚴遂薦洪於州<lb/>
為蜀郡從事昭烈争漢中急書發兵軍師將軍諸葛亮<lb/>
遂以問洪洪曰漢中益州之咽喉存亡之機㑹若無漢<lb/>
中則無蜀矣此家門之禍也方今之事男子當戰女子<lb/>
當運發兵何疑時蜀郡太守法正從昭烈北行亮即表<lb/>
洪領太守庶事皆辦尋即真頃之轉益州治中從事帝<lb/>
征吳駐永安漢加太守黄元素為亮所不善聞帝不豫<lb/>
<pb n="KR2d0012_WYG_012-5b"/>
舉郡反燒臨卭城時亮東詣永安省疾成都單虚以故<lb/>
元益無忌憚洪即啓皇太子遣其親兵使將軍陳曶鄭<lb/>
綽討元朝議以為元若不能圍成都當由越嶲據南中<lb/>
洪曰元素凶暴無它㤙信何能辦此不過乗流東下冀<lb/>
主上平安面縳歸死如其有異奔吳求活耳因敕曶綽<lb/>
於南安峽口要之曶綽如其言果生獲元建興元年賜<lb/>
爵闗内侯復為蜀郡太守忠節將軍徙越騎校尉領郡<lb/>
如故五年丞相亮北屯漢中欲用張裔為留府長史以<lb/>
<pb n="KR2d0012_WYG_012-6a"/>
問洪洪對曰裔天資眀察長於治劇才誠堪之然性不<lb/>
公平恐不可專任不如留向朗朗情偽差少使裔從行<lb/>
得効其噐能於事兩善初裔少與洪親善裔流落於吳<lb/>
洪臨其郡裔子郁給郡吏微過受罰不少假借後還聞<lb/>
之深以為恨與洪情好日損及洪見亮出至裔許具説<lb/>
所言裔答曰公留我了矣明府不能止時人或疑洪自<lb/>
欲為之又疑其知裔自嫌不願裔處要職典後務也後<lb/>
裔與司鹽校尉岑述有隙亮與裔書曰君昔在栢下營<lb/>
<pb n="KR2d0012_WYG_012-6b"/>
使我心憂食不知味後迸流南海相為悲嘆寢不安席<lb/>
及其來還委付大任同奬王室自以為與君古之石交<lb/>
也石交之道舉讎以相益割骨肉以相明猶不相謝也<lb/>
况吾但委意於元儉而君不能忍邪論者由是明洪無<lb/>
私洪少不好學問而忠清款亮憂國如家事繼母至孝<lb/>
六年卒官始洪為李嚴功曹嚴未去犍為而洪已為蜀<lb/>
郡洪辟門下書佐何祗祗有才幹舉郡吏數年為廣漢<lb/>
太守而洪亦尚留蜀郡是以西土咸服諸葛亮能盡時<lb/>
<pb n="KR2d0012_WYG_012-7a"/>
人之噐用祗字君肅家寒窶為人寛厚通濟軀幹魁梧<lb/>
初仕郡為督軍從事時諸葛亮用法峻宻聞祗㳺戯廢<lb/>
務欲奄至録獄祗聞之即夜張燈見囚覧其款牘及亮<lb/>
晨至祗應對無滯亮甚異之出補成都令㑹郫縣闕宰<lb/>
以祗兼二縣二縣戸口繁夥切近都市饒諸姦穢祗發<lb/>
摘姦伏人以為神無敢欺者常使人設算聼其讀而心<lb/>
計之不差勺合其精敏如此時朝集坐次於洪洪嘲曰<lb/>
君馬何駚祗曰故吏馬不敢駚但明府未著鞭耳汶山<lb/>
<pb n="KR2d0012_WYG_012-7b"/>
夷人不安詔以祗為汶山太守民夷服信遷廣漢夷復<lb/>
反云得前何府君乃能安我耳遷犍為卒時年四十八<lb/>
楊顒字子昭丞相長史儀之族繇巴郡太守入遷丞相<lb/>
主簿丞相亮常自校簿書顒諫曰為治有體上下不可<lb/>
相侵請為明公以作家譬之今有人使奴執耕婢典㸑<lb/>
雞司晨犬吠盗牛負重載馬渉逺道私業無曠所求皆<lb/>
得雍容髙枕飲食而已忽一旦盡欲以身親其役不復<lb/>
付委勞其體力為此碎務形罷神困終無一成豈其知<lb/>
<pb n="KR2d0012_WYG_012-8a"/>
之不如奴婢雞狗哉失為家主之法也是以古稱坐而<lb/>
論道謂之三公作而行之謂之士大夫故邴吉不問横<lb/>
道死人而憂牛喘陳平不言錢糓之數而云自有主者<lb/>
彼誠逹於位分之體也今明公為政乃躬理簿書流汗<lb/>
竟日不亦勞乎亮謝之後遷東曹屬典選舉卒亮為之<lb/>
流涕者數日與留府長史張裔蔣琬書曰椽屬喪楊顒<lb/>
為朝中損闕多矣<lb/>
姚伷字子緒巴西閬中人昭烈定益州為功曹書佐建<lb/>
<pb n="KR2d0012_WYG_012-8b"/>
興初出為廣漢太守丞相諸葛亮北駐漢中辟為掾並<lb/>
進文武之士亮稱之曰忠益者莫大於進人進人者各<lb/>
務其所尚今姚椽並存剛柔以廣文武之用可謂博雅<lb/>
矣願諸君各希此事以屬所望遷参軍亮薨稍遷尚書<lb/>
僕射時人服其真誠篤粹延熈五年卒伷同郡馬勳馬<lb/>
齊者亦知名勲字盛衡齊字伯承勳劉璋時為書佐昭<lb/>
烈定益州辟為左將軍屬後轉州别駕卒齊為太守張<lb/>
飛功曹飛薦之昭烈為尚書郎建興中為丞相椽遷廣<lb/>
<pb n="KR2d0012_WYG_012-9a"/>
漢太守亮薨為尚書勲齊皆以才幹顯其見敬信於州<lb/>
里皆不如伷<lb/>
王謀字元㤗漢嘉人有操行劉璋時為巴郡太守還為<lb/>
州治中從事昭烈定益州以為别駕及王漢中用荆楚<lb/>
宿儒零陵頼恭為太常南陽黄柱為光禄勲謀為少府<lb/>
建興初賜爵闗内侯代頼恭為太常尋卒後大將軍蔣<lb/>
琬問張休曰漢嘉前軰有王元㤗今誰繼之者休對曰<lb/>
如元㤗州境亦無况鄙居乎其為人推仰如此恭子厷<lb/>
<pb n="KR2d0012_WYG_012-9b"/>
為丞相西曹令史從諸葛亮於漢中蚤世亮與張裔等<lb/>
書曰令史失頼厷為朝中損多矣同時有何宗者字彦<lb/>
英蜀郡郫人與杜瓊師事廣漢任安而名聞過於瓊劉<lb/>
璋時為犍為太守昭烈辟為從事祭酒援引圖䜟勸進<lb/>
帝踐祚遷大鴻臚建興中卒宗子雙字漢偶滑稽談笑<lb/>
有東方朔淳于髠之風為䨇栢長蚤卒又有習禎殷觀<lb/>
者亦有才望禎字文祥襄陽人美丰儀善談論名亞龐<lb/>
統而在馬良之右從昭烈入蜀歴雒郫令廣漢太守觀<lb/>
<pb n="KR2d0012_WYG_012-10a"/>
字孔休荆州主簿遷别駕從事事見昭烈帝本紀董厥<lb/>
者字龔襲義陽人事丞相亮為令史亮嘗稱曰董令史<lb/>
良士也吾毎與之言謹恪適宜遷主簿亮薨稍遷尚書<lb/>
僕射代陳祗為尚書令遷輔國大將軍平臺事而同郡<lb/>
樊建代焉建字長元延熙二十四年以校尉使吳㑹孫<lb/>
權病不果見問諸葛恪曰樊建何如宗預恪曰才識不<lb/>
及而雅性過之後為侍中守尚書令自諸葛瞻與厥建<lb/>
當國姜維常征伐在外瞻厥以維好戰無功百姓罷弊<lb/>
<pb n="KR2d0012_WYG_012-10b"/>
嘗表帝召維還為益州刺史欲奪其兵而不果時宦人<lb/>
黄皓專政人争趨之獨建絶不與通厥建後事晋武帝<lb/>
嘗問建諸葛亮之治國對曰聞過必改而不吝賞罰之<lb/>
信足感神明帝曰善哉使我得此人以自輔豈有今日<lb/>
之勞乎<lb/>
贊曰震知李平之不可近允制黄皓使不得逞皆有先<lb/>
見之明而允正色弼違所益多矣身歿未㡬憸佞用事<lb/>
至使人主追憤抗直謂為輕已自古忠言難入何獨允<lb/>
<pb n="KR2d0012_WYG_012-11a"/>
哉乂洪正固足以集事方時多虞頼以有濟顒引大體<lb/>
以規宰相伷薦才士以為時用賢矣哉<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR2d0012_WYG_012-11b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　續後漢書卷十二<lb/>
</p>
<p>
</p>
  </div>
</body>
</text>
</TEI>