<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR2b0037_WYG_055-1a"/>
欽定四庫全書<lb/>
御批厯代通鑑輯覽卷五十六<lb/>
唐<lb/>
肅宗皇帝<lb/>
<hi>丁酉</hi>至德二載春正月上皇以李麟<hi>懿祖之後</hi>同平章事命崔<lb/>
圓赴彭原安慶緒殺禄山<lb/>
　禄山自起兵以來目漸昏至是不復睹物又病疽性<lb/>
　益躁暴左右使令小不如意輒加箠撻時或殺之閹<lb/>
<pb n="KR2b0037_WYG_055-1b"/>
　宦李猪兒被撻尤多左右人不自保既而嬖妾生子<lb/>
　慶恩欲以代慶緒慶緒懼嚴荘為之謀夜持兵立帳<lb/>
　外使猪兒執刀直入帳中斫禄山腹禄山捫枕旁刀<lb/>
　不獲曰必家賊也　已流出數斗遂死荘宣言禄山<lb/>
　疾亟立慶緒為太子襲偽號然後發䘮<hi>慶緒性昏懦言辭無序荘</hi>
　<hi>不令見人慶緒曰縱酒為樂兄事荘以為御史大夫事無大小皆取决焉</hi>
殺建寜王倓<lb/>
　初李輔國本飛龍<hi>内廐名</hi>小兒<hi>廐牧閹奴皆謂之小兒</hi>粗閑書計<lb/>
<pb n="KR2b0037_WYG_055-2a"/>
　給事東宫上委信之輔國外恭謹而内狡險上即位<lb/>
　後見張良娣有寵隂附㑹之與相表裏建寧王倓數<lb/>
　于上前詆訐二人罪惡二人因譖之曰倓恨不得為<lb/>
　元帥謀害廣平王上怒遂賜倓死<hi>先是上謂李泌曰廣平為元帥踰年</hi>
　<hi>今欲命建寧專征又恐勢分立廣平為太子何如對曰戎事交切須即區䖏至于家事當俟上皇不然後</hi>
　<hi>代何以辨陛下靈武即位之意邪泌出以告廣平王俶俶入固辭曰陛下猶未奉晨昏臣何心敢當儲貳</hi>
　<hi>上賞慰之及建寧死俶内懼謀去輔國及良娣泌曰王不見建寧之禍乎但盡人子之孝良娣婦人委曲</hi>
　<hi>順之亦何能為</hi>
<pb n="KR2b0037_WYG_055-2b"/>
史思明等冦太原李光弼撃破之<lb/>
　史思明等引兵十萬㓂太原李光弼拒之月餘不下<lb/>
　思明乃選驍鋭為遊兵戒之曰我攻其北則汝潛趨<lb/>
　其南有隙則乗之光弼軍令整嚴雖㓂所不至警邏<lb/>
　亦不少懈賊不得入<hi>先是光弼麾下精兵皆赴朔方餘衆不滿萬人諸将皆懼光弼</hi>
　<hi>先帥士民于城外鑿壕以自固作墼數十萬衆莫知所用及賊攻城光弼用以増壘城壊輒補至是募軍</hi>
　<hi>中有小技皆取之人盡其用得錢工三善穿地道賊為梯衝土山以攻城光弼為地道以迎之近城輒䧟</hi>
　<hi>又作大礟飛巨石一發輒斃二十餘人賊死者仆二三乃退營于數十歩外  墼音吉土塼也</hi>光弼<lb/>
<pb n="KR2b0037_WYG_055-3a"/>
　遣人詐為約降而穿地道周賊營中搘之以木至期<lb/>
　遣禆将将數千人出如降状賊皆屬目俄而營中地<lb/>
　䧟死者千餘人賊衆驚亂官軍鼔譟乗之俘斬萬計<lb/>
　會安禄山死慶緒使思明歸守范陽留蔡希徳等圍<lb/>
　太原光弼復出撃之斬首七萬希德遁去<lb/>
賊将尹子竒㓂睢陽張廵入睢陽與許逺拒郤之<lb/>
　安慶緒以子竒為河南節度使子竒以歸<hi>胡三省註當作為□</hi>
　<hi>媯州也</hi>檀<hi>州名注見前</hi>兵十二萬趣睢陽許逺告急于張廵<lb/>
<pb n="KR2b0037_WYG_055-3b"/>
　廵自寧陵引兵入睢陽廵有兵三千人與許逺兵合<lb/>
　合六千八百人賊悉衆逼城廵督勵将士晝夜苦戰<lb/>
　一日或二十合凡十六日擒賊将六十餘人殺士卒<lb/>
　二萬餘衆氣自倍逺謂廵曰逺懦不習兵公智勇兼<lb/>
　濟逺為公守請公為逺戰自是逺但調軍糧修戰具<lb/>
　居中應接而已戰鬭籌畫一出于廵賊遂夜遁<lb/>
二月帝至鳯翔<lb/>
　上至鳯翔旬日隴右河西安西西域之兵皆㑹江淮<lb/>
<pb n="KR2b0037_WYG_055-4a"/>
　庸調亦至長安人聞車駕至從賊中自拔而來者日<lb/>
　夜不絶<hi>李泌請如前䇿遣安西西域之衆並塞東北取范陽上曰今大衆已集當乗兵鋒𢷬具腹</hi>
　<hi>心而更引兵東北數千里先取范陽不亦迂乎對曰今所恃者皆西北及諸塞之兵性耐寒而畏暑若乗</hi>
　<hi>其新至之鋭攻禄山已老之師其勢必克両京然春氣已深賊収其餘衆遁歸巢穴闗東地熱官軍必困</hi>
　<hi>而思歸賊俟官軍之去必復南來然則戰征之勢未有涯也不若先用之于寒郷除其巢穴則賊無所歸</hi>
　<hi>根本永絶矣上曰朕切于晨昏之戀不能待此决矣</hi>
郭子儀平河東賊将崔乾祜敗走<hi>綱目是條載在正月考通鑑二月戊子上</hi>
<hi>至鳯翔己丑郭子儀平河東其事在帝至鳯翔後今依之改輯</hi>
<pb n="KR2b0037_WYG_055-4b"/>
　初郭子儀以何東居兩京之間扼賊要衝得河東則<lb/>
　兩京可圖時賊将崔乾祐守之子儀潛遣人入河東<lb/>
　與唐官䧟賊者謀俟官軍至為内應至是子儀引兵<lb/>
　趣河東司户韓旻等翻城迎官軍乾祐踰城得免發<lb/>
　城北兵拒官軍子儀撃之斬首四千級遂平河東<lb/>
江南採訪使李成式討永王璘璘敗走死<lb/>
　成式與河北招討官李鋭合兵討璘季廣琛召諸将<lb/>
　謂曰吾屬從王至此天命未集人謀已隳不如及兵<lb/>
<pb n="KR2b0037_WYG_055-5a"/>
　鋒未交早圖去就否則死于鋒鏑永為逆臣矣諸将<lb/>
　皆然之于是廣琛以麾下奔廣陵璘黨皆散憂懼不<lb/>
　知所出成式将趙侃等濟江璘兵遂潰璘奔鄱陽江<lb/>
　西採訪使皇甫侁遣兵擒殺之<lb/>
三月上皇遣中使祭始興文獻公張九齡<lb/>
　上皇思張九齡之先見為之流涕遣中使至曲江<hi>漢縣</hi>
　<hi>今為廣東韶州府治</hi>祭之厚恤其家<lb/>
尹子竒復㓂睢陽張廵撃走之<lb/>
<pb n="KR2b0037_WYG_055-5b"/>
　子竒復兵攻睢陽張廵謂将士曰吾受國恩所守正<lb/>
　死耳但念諸君捐軀力戰而賞不酬勲以此痛心耳<lb/>
　将士皆激勵請奮廵乃椎牛饗士盡軍出戰賊望見<lb/>
　兵少笑之廵執旗帥諸将直衝賊陣賊乃大潰明<lb/>
　日賊又合兵至城下巡出戰晝夜數十合屢摧其<lb/>
　鋒而賊攻圍益急巡于城中夜鳴鼓嚴隊若將出擊者<lb/>
　賊聞之逹旦儆備既明廵乃寝兵絶鼔賊以飛樓瞰<lb/>
　城中無所見遂觧甲休息廵與南霽雲<hi>魏州頓邱人</hi>雷萬<lb/>
<pb n="KR2b0037_WYG_055-6a"/>
　春<hi>史不詳里系</hi>等十餘将各将五十騎開門突出直衝賊<lb/>
　營斬賊将五十餘人殺士卒五千餘人子竒乃走<hi>廵欲</hi>
　<hi>射子竒而不識剡篙為矢中者善謂廵矢盡走白子竒乃得其状使霽雲射之中其左目㡬復之</hi>
夏四月以郭子儀為司空天下兵馬副元帥與賊戰于<lb/>
清渠<hi>在長安縣西綱目誤作溝今依唐書通鑑改</hi>敗績<lb/>
　先是闗内節度使王思禮軍武功賊安守忠等攻之<lb/>
　兵馬使郭英乂戰不利思禮退軍扶風賊遊兵至太<lb/>
　和闗<hi>在今鳯翔府東去府五十里</hi>鳯翔大駭上以郭子儀為司空<lb/>
<pb n="KR2b0037_WYG_055-6b"/>
　副元帥子儀将兵赴鳯翔賊将李歸仁以鐵騎五千<lb/>
　邀之子儀使其将僕固懐恩等伏兵撃之殺傷畧盡<lb/>
　子儀與王思禮進屯潏西<hi>潏水之西也潏水出南山至長安入渭</hi>安守<lb/>
　忠李歸仁軍清渠相守七日官軍不進守忠偽遁子<lb/>
　儀悉師逐之賊以驍騎九千為長蛇陣官軍撃之首<lb/>
　尾為兩翼夾撃官軍大潰子儀退保武功<hi>是時府庫無蓄積朝</hi>
　<hi>廷專以官爵賞功諸将出征皆給空名告身聼臨事注名有至開府特進異姓王者諸軍但以職任為統</hi>
　<hi>攝不復計官爵高下及是復以官爵収散卒由是官爵輕而貨重大将軍告身一通纔易一醉凡應募入</hi>
<pb n="KR2b0037_WYG_055-7a"/>
　<hi>軍者一切衣金紫名器之滥至是而極焉子儀既敗詣闕請自貶以為左僕射</hi>
房琯罷以張鎬同平章事<lb/>
　琯性髙簡時國家多難而琯不以職事為意日與劉<lb/>
　秩李揖高談釋老或聼門客董庭蘭鼓琴庭蘭因是<lb/>
　大招權利御史劾之罷為太子少師以鎬同平章事<lb/>
　<hi>上常使僧𢾗百人為道塲于内張鎬諌曰帝王當修德以弭亂未聞飯僧可致太平也上然之房琯既失</hi>
　<hi>職頗怏怏多稱疾不朝而賔客常盈門上惡之貶邠州刺史乆之召拜刑部尚書道卒</hi>
山南東道節度使魯炅<hi>幽州薊人</hi>奔襄陽<lb/>
<pb n="KR2b0037_WYG_055-7b"/>
　魯炅守南陽賊将武令珣田承嗣相繼攻之城中食<lb/>
　盡餓死者相枕藉凡周嵗晝夜苦戰力竭不能支夜<lb/>
　開城帥餘兵數千突圍奔襄陽承嗣追之轉戰二日<lb/>
　不克而還時賊欲南侵江漢頼炅扼其衝要南夏得<lb/>
　全<lb/>
秋七月以張鎬兼河南節度使<lb/>
　鎬兼節度採訪等使代賀蘭進明<lb/>
賊将蔡希徳㓂上黨執節度使程千里<lb/>
<pb n="KR2b0037_WYG_055-8a"/>
　賊屡攻上黨常為節度使程千里所敗蔡希德復引<lb/>
　兵圍之以輕騎至城下挑戰千里帥百騎開門突出<lb/>
　欲擒之㑹救至退還橋壊墜塹中反為希徳所擒仰<lb/>
　謂從騎曰吾不幸至此天也歸語諸将善為守備寧<lb/>
　失帥不可失城希德攻城竟不克送千里于洛陽囚<lb/>
　之<lb/>
九月廣平王俶郭子儀收復西京<lb/>
　上勞饗諸将遣攻長安謂郭子儀曰事之濟否在此<lb/>
<pb n="KR2b0037_WYG_055-8b"/>
　行也對曰此行不㨗臣必死之囘紇懐仁可汗遣其<lb/>
　子葉䕶等将精兵四千餘人來至鳳翔廣平王俶将<lb/>
　朔方等軍及囘紇西域之衆十五萬發鳳翔俶見葉<lb/>
　䕶約為兄弟葉䕶大喜謂俶為兄至長安城西陳于<lb/>
　香積寺<hi>在長安縣東神禾原上</hi>北澧水<hi>注見前</hi>之東李嗣業為前<lb/>
　軍郭子儀為中軍王思禮為後軍賊将十萬陳于其<lb/>
　北李歸仁出挑戰官軍逐之逼于其陳賊軍齊起官<lb/>
　軍郤李嗣業曰今日不以身餌賊軍無子遺矣乃肉<lb/>
<pb n="KR2b0037_WYG_055-9a"/>
　袒執刀大呼奮撃殺數十人陳乃稍定于是嗣業帥<lb/>
　前軍各執長刀如墻而進身先士卒所向摧靡賊伏<lb/>
　精騎于陳東欲襲官軍之後偵者知之僕固懷恩引<lb/>
　囘紇就擊盡殺之李嗣業又與囘紇出賊陳後與大<lb/>
　軍夾撃自午至酉斬首六萬級賊遂大潰餘衆走入<lb/>
　城迨夜囂聲不止僕固懐恩言于廣平王俶曰賊棄<lb/>
　城走矣請以三百騎追之縳取安守忠李歸仁等俶<lb/>
　曰将軍戰亦疲矣且休息俟明日圗之懐恩曰戰尚<lb/>
<pb n="KR2b0037_WYG_055-9b"/>
　神速何明日也俶固止之遲明諜至守忠歸仁與張<lb/>
　通儒田乾真等皆已遁矣大軍遂入西京<hi>初上欲速得京師與</hi>
　<hi>囘紇約曰克城之日土地士庶歸唐金帛子女歸囘紇至是葉䕶欲如約廣平王俶拜于葉䕶馬前曰今</hi>
　<hi>始得京師若遽俘掠則東京之人皆為賊困守不可復取矣願至東京乃如約葉䕶驚躍下馬答拜曰當</hi>
　<hi>為殿下徑往東京即與僕固懷恩引囘紇西域之兵自城南過營于滻水之東軍民蕃部見俶拜者皆泣</hi>
　<hi>曰廣平王真華夷之主上聞之喜曰朕不及也</hi>俶整衆入城百姓老幼夾道<lb/>
　歡呼悲泣俶留長安鎮撫三日引大軍東出<lb/>
遣使請上皇還京師<lb/>
<pb n="KR2b0037_WYG_055-10a"/>
　㨗書至鳳翔上即日遣中使啖庭瑶奏上皇命左僕<lb/>
　射裴冕入京師告郊廟及宣慰百姓召李泌曰朕已<lb/>
　表請上皇東歸朕當還東宫復修人子之職泌曰上<lb/>
　皇不來矣上驚問故泌曰理勢自然上曰為之奈何<lb/>
　泌曰今請更為羣臣賀表言自馬嵬請留靈武勸進<lb/>
　及今成功聖上思戀晨昏請速還京師就教養之意<lb/>
　則可矣上即使泌草表立命中使奉以入蜀<hi>是夜上就泌飲</hi>
　<hi>酒同榻而寢泌曰臣今報徳足矣復為閒人何樂如之上曰朕與先生乆同憂慮今方同樂何遽云去泌</hi>
<pb n="KR2b0037_WYG_055-10b"/>
　<hi>曰臣有五不可留願陛下聴臣去免臣于死上曰何謂也對曰臣遇陛下太早任臣太重寵臣太深臣功太髙</hi>
　<hi>亦太竒此其所以不可留也上曰且眠矣異日議之對曰陛下今就臣榻卧猶不得請况異日香業之前</hi>
　<hi>乎陛下不聼臣去是殺臣也上曰不意卿疑朕如此豈朕而辦殺卿耶對曰陛下不辦殺臣故臣求歸若</hi>
　<hi>其既辦臣何敢復言且殺臣者非陛下也乃五不可也陛下曏日待臣如此臣于事猶有不敢言者况天</hi>
　<hi>下既安臣敢言乎上良乆曰卿以朕不從卿北伐之謀乎對曰非也乃建寧耳曰建寧為小人所敎欲害</hi>
　<hi>其兄圗繼嗣朕以社稷大計不得已而除之卿不知邪對曰若有此心廣平當怨之廣平每與臣言其寃</hi>
　<hi>輙流涕嗚咽且陛下昔欲用建寧為元師臣請用廣平建寧若有此心當深憾臣而以臣為忠益相親善</hi>
　<hi>陛下以此可察其心矣上乃泣曰先生言是也然既往不咎朕不欲聞之泌曰臣非咎既往乃欲陛下慎</hi>
<pb n="KR2b0037_WYG_055-11a"/>
　<hi>将來耳昔天后有四子長曰太子𢎞天后方圗稱制惡其聰明酖殺之立次子賢賢内憂懼作黄臺𤓰辭</hi>
　<hi>冀以感悟天后天后不聴賢亦廢死其辭曰種𤓰黄臺下𤓰熟子離離一摘使𤓰好再摘使𤓰稀三摘猶</hi>
　<hi>為可四摘抱蔓歸今陛下已一摘矣慎無再摘上愕然曰安有是哉朕當書紳對曰陛下但識之于心何</hi>
　<hi>必形于外也是時廣平王有大功張良娣忌而譖之故泌言及之</hi>
冬十月尹子竒陷睢陽張廵許逺死之<hi>劉友益曰廵逺之死異時異地</hi>
<hi>此並書之所以破千載之惑也</hi>
　先是子竒徴兵數萬復攻睢陽城中食盡饋救不至<lb/>
　士卒消耗至千六百人皆饑病不能鬭遂為賊所圍<lb/>
<pb n="KR2b0037_WYG_055-11b"/>
　<hi>張廵修守具賊為雲梯勢如半虹置精卒二百于其上推之臨城欲令騰入廵預于城潛鑿三穴候梯将</hi>
　<hi>至一穴中出大木末置鐵鈎鈎之使不得退一穴中出一木拄之使不得進一穴中出一木末置鐡籠盛</hi>
　<hi>火焚之賊又鈎車鈎城上棚閣廵以大木置鐵鏁大環拔其鈎而截之賊又造木驢攻城巡鎔金汁灌之</hi>
　<hi>賊又以土囊積柴為磴道欲登城廵潛以松明乾蒿投之積十餘日使人順風持火焚之巡所為皆應機</hi>
　<hi>立辨賊服其智不敢復攻遂于城外穿三重壕立木柵以守廵巡亦于其内作壕以拒之士卒死傷之餘</hi>
　<hi>纔六百人</hi>時許叔冀在譙郡尚衡在彭城賀蘭進明在臨淮<lb/>
　<hi>唐郡今江南泗州是</hi>皆擁兵不救城中日蹙張廵使南霽雲<lb/>
　犯圍而出告急于臨淮臨淮兵不至<hi>霽雲至臨淮進明愛其勇壯其</hi>
<pb n="KR2b0037_WYG_055-12a"/>
　<hi>食延之霽雲泣曰睢陽之人不食月餘矣霽雲雖欲獨食且不下咽大夫坐擁彊兵曽無分災救患之意</hi>
　<hi>豈忠臣義士之所為乎因囓落一指以示進明曰霽雲既不能逹主上之意請留一指以示信歸報座中</hi>
　<hi>皆為泣下霽雲去至寜陵與城使亷坦同将歩騎三千人且戰且行僅得千人入城城中将吏知無救皆</hi>
　<hi>痛哭賊圍益急</hi>至是張廵許逺謀曰睢陽江淮之保障若棄<lb/>
　之去賊必乗勝長驅是無江淮也且吾衆饑羸走必<lb/>
　不逹古者戰國諸侯尚相救恤况密邇羣帥乎不如<lb/>
　堅守以待之<hi>先是将士人廩米日一合雜以茶紙樹皮為食至食茶紙既盡遂食馬馬盡羅</hi>
　<hi>雀掘鼠雀䑕又盡廵出愛妾殺以食士逺亦殺其奴城中知必死莫有叛者</hi>所餘纔四百<lb/>
<pb n="KR2b0037_WYG_055-12b"/>
　人將士病不能戰廵西向再拜曰臣力竭矣生既無<lb/>
　以報陛下死當為厲鬼以殺賊城遂䧟廵逺俱被執<lb/>
　子竒問曰聞君每戰皆裂齒碎何也廵曰吾志吞逆<lb/>
　賊但力不能耳子竒以刀抉視之<hi>抉視其齒</hi>所餘纔三四<lb/>
　并南霽雲雷萬春姚誾<hi>崇曾孫</hi>等皆被殺巡且死顔色<lb/>
　不亂生致許逺于洛陽尋死偃師<hi>巡初守睢陽時卒僅萬人城中居人</hi>
　<hi>亦𢾗萬廵一見問姓名無不識者前後大小戰凡四百餘殺賊卒二十萬人巡行兵不依古法教戰陳令</hi>
　<hi>本將各以其意教之人或問其故巡曰今與逆賊戰雲合鳥散變態不恒𢾗步之間勢有同異臨期應猝</hi>
<pb n="KR2b0037_WYG_055-13a"/>
　<hi>在于呼吸之間而動詢大将事不相及非知兵之變者也故我使兵識將意將識士情投之而往如手之</hi>
　<hi>使指兵将相習人自為戰不亦可乎器械甲仗皆取之于敵未嘗自修推誠待人無所疑慮臨危應變出</hi>
　<hi>竒無窮號令明賞罰信與衆共甘苦寒暑故下争致死力先是張鎬聞睢陽圍急倍道亟進且檄譙郡太</hi>
　<hi>守閶邱曉救之曉不受命鎬至睢陽城已䧟三日矣鎬召曉杖殺之</hi>
廣平王俶郭子儀等收復東京<lb/>
　張通儒等収餘衆走保陜安慶緒悉發洛陽兵使嚴<lb/>
　荘将之就通儒以拒官軍步騎猶十五萬子儀等與<lb/>
　賊遇于新店<hi>在陜州西</hi>賊依山而陳囘紇自南山襲其背<lb/>
<pb n="KR2b0037_WYG_055-13b"/>
　于黄埃中發十餘矢賊驚顧曰囘紇至矣遂潰郭子<lb/>
　儀等與囘紇夾撃之賊大敗走僕固懐恩等分道追<lb/>
　之慶緒帥其黨走河北殺所獲唐將哥舒翰程千里<lb/>
　等三十餘人而去廣平王俶入東京囘紇縱兵大掠<lb/>
　意猶未厭俶患之父老請率羅錦萬匹以賂囘紇乃<lb/>
　止<lb/>
李泌歸衡山<lb/>
　泌屢請還山上不許㑹成都使還言上皇初得上表<lb/>
<pb n="KR2b0037_WYG_055-14a"/>
　彷徨不能食欲不歸及羣臣表至乃大喜命食作樂<lb/>
　下誥定行日上召泌告之曰皆卿力也于是泌求歸<lb/>
　不已上固留之不能得乃聼歸衡山勅郡縣為築室<lb/>
　于山中給三品料<lb/>
帝發鳯翔遣韋見索奉迎上皇<lb/>
賊將嚴莊來降以為司農卿<lb/>
陳留人殺尹子竒舉城降<lb/>
帝入西京上皇發蜀郡<lb/>
<pb n="KR2b0037_WYG_055-14b"/>
　上入西京百姓出國門奉迎二十里不絶舞躍呼萬<lb/>
　嵗有泣者上入居大明宫御史中丞崔器<hi>安平人</hi>令百<lb/>
　官受賊官爵者皆脱巾徒跣立于含元殿前頓首請<lb/>
　罪環之以兵使百官臨視之太廟為賊所焚上素服<lb/>
　向廟哭三日是日上皇發蜀郡<lb/>
安慶緒走保鄴郡<lb/>
　慶緒走保鄴歩騎不過千餘人旬日間蔡希德自上<lb/>
　黨田承嗣自頴川武令珣自南陽各帥所部兵歸又<lb/>
<pb n="KR2b0037_WYG_055-15a"/>
　召募河北諸郡人衆至六萬軍聲復振<lb/>
以甄濟<hi>字孟成定州無極人家汲郡</hi>為秘書郎蘇源明<hi>字弱夫武功人</hi>知制誥<lb/>
　初汲郡人甄濟有操行隐居青巖山<hi>在衛輝府淇縣西南亦曰蒼峪</hi>
　<hi>山</hi>安禄山為採訪使奏掌書記濟察禄山有異志詐<lb/>
　得風疾舁歸家禄山反使蔡希德引刑者二人封刀<lb/>
　召之濟引首待刃希徳以實病白禄山乃免後慶緒<lb/>
　又使彊舁至洛陽㑹官軍平東京濟超詣軍門上謁<lb/>
　廣平王俶遣詣京師上命館之于三司令受賊官爵<lb/>
<pb n="KR2b0037_WYG_055-15b"/>
　者列拜以愧其心以濟為秘書郎國子司業蘇源明<lb/>
　亦稱病不受禄山官上擢為考功郎中知制誥制士<lb/>
　庶受賊官禄者令三司條件奏聞<lb/>
宴囘紇葉䕶于宣政殿<lb/>
　葉䕶自東京還上命百官迎之與宴于宣政殿葉䕶<lb/>
　奏以軍中馬少請留兵沙苑自歸取馬還為陛下掃<lb/>
　除范陽餘孽上賜而遣之以葉䕶為忠義王嵗遺囘<lb/>
　紇絹二萬匹使就朔方軍受之<lb/>
<pb n="KR2b0037_WYG_055-16a"/>
朝享于長樂殿<lb/>
　上在彭源更以栗為九廟主至是朝享于長樂殿<lb/>
十二月上皇還西京<lb/>
　上皇至咸陽上備法駕迎于望賢宫上皇在宫南樓<lb/>
　上著紫袍望樓下馬趨進拜舞于樓下上皇降樓撫<lb/>
　上而泣索黄袍自為上著之上伏地頓首固辭上皇<lb/>
　曰天數人心皆歸于汝使朕得保養餘齒汝之孝也<lb/>
　上乃受之上皇不肯居正殿上自扶登殿尚食進食<lb/>
<pb n="KR2b0037_WYG_055-16b"/>
　嘗而薦之将發行宫上親為上皇習馬而進之執鞚<lb/>
　行數步上皇止之上乗馬前引不敢當馳道上皇謂<lb/>
　左右曰吾為天子五十年未為貴今為天子父乃貴<lb/>
　耳入御含元殿慰撫百官乃詣長樂殿謝九廟主慟<lb/>
　哭乆之即日出居興慶宫上累請避位還東宫上皇<lb/>
　不許以傳國寳授上上始涕泣受之<lb/>
赦天下<lb/>
　上御丹鳯樓赦天下惟與安禄山同反及李林甫王<lb/>
<pb n="KR2b0037_WYG_055-17a"/>
　鉷楊國忠子孫不在免例<hi>先是廣平王俶入東京按百官受禄山父子官者陳</hi>
　<hi>希烈等三百餘人皆素服悲泣請罪俶以上㫖釋之尋勒赴西京崔器令謁朝堂請罪如前西京百官之</hi>
　<hi>儀然後收繋大理京兆獄至是命禮部尚書李峴兵部侍郎吕諲與器共接之峴以侍御史李栖筠為詳</hi>
　<hi>理判官栖筠多務平恕故人皆恕諲器而峴獨得衆譽李峴呉王恪孫吕諲河中河東人</hi>
立廣平王俶為楚王<lb/>
　尋復徙為成王<lb/>
加郭子儀司徒李光弼司空功臣進階賜爵有差<lb/>
追贈死節之士<lb/>
<pb n="KR2b0037_WYG_055-17b"/>
　李憕盧奕顔杲卿袁履謙許逺張廵張介然蒋清龎<lb/>
　堅等皆加追贈官其子孫戰亡之家給復三載<hi>議者或罪</hi>
　<hi>張巡以守睢陽不去與其食人曷若全人其友人李翰為之作傳表上之曰巡以寡撃衆以弱制彊保江</hi>
　<hi>淮以待陛下之師其功大矣且廵所以固守者以待諸軍之救也救不至而食盡既盡而及人豈其素志</hi>
　<hi>哉設使守城之初已有食人之計損數百人以安天下臣猶曰功過相掩況非其素志乎衆議由是始息</hi>
　<hi>李翰贊皇人</hi>
蠲來載租庸三分之一復郡名官名<lb/>
以良娣張氏為淑妃<hi>劉友益曰書此志亂始也</hi>
<pb n="KR2b0037_WYG_055-18a"/>
賊將史思明高秀巖各以所部來降<lb/>
　史思明遣其將竇子昂以所部十三郡及兵八萬來<lb/>
　降河東節度使高秀巖亦以所部降上大喜以思明<lb/>
　為歸義王范陽節度使<hi>初安慶緒之北走也其大将李歸仁及精兵𢾗萬人皆潰</hi>
　<hi>歸范陽慶緒忌思明之彊遣阿史那承慶安守忠往徴兵因宻圖之判官耿仁智説思明曰大夫所以盡</hi>
　<hi>力于安民者廹于凶威耳今唐室中興天子仁聖大夫誠率所部歸之此轉禍為福之計也禆将烏承玼</hi>
　<hi>亦曰慶緒葉上露耳大夫奈何與之俱亡思明以為然承慶守忠以五千勁騎自随至范陽思明引入内</hi>
　<hi>㕔樂飲别遣人収其甲兵諸郡兵皆給糧縱遣之囚承慶等奉表降至是上遣内侍李思敬與烏承恩往</hi>
<pb n="KR2b0037_WYG_055-18b"/>
　<hi>宣慰使将所部兵討慶緒承恩所至宣布詔旨滄瀛安深徳棣等州皆降雖相州未下河北率為唐有矣</hi>
　<hi>掖烏承玭字徳潤張  人承恩承玭族兄</hi>
制陷賊官以六等定罪<lb/>
　崔器吕諲上言諸䧟賊官背國從偽准律皆應處死<lb/>
　李峴以為賊陷兩京天子南巡人自逃生此屬皆陛<lb/>
　下親戚或勲舊子孫今一概以叛法處死恐乖仁恕<lb/>
　之道且河北未平羣臣䧟賊者尚多若盡誅之是堅<lb/>
　其附賊之心也上從峴議以六等定罪重者刑之于<lb/>
<pb n="KR2b0037_WYG_055-19a"/>
　市次賜自盡次杖一百次三等流貶斬逹奚珣等十<lb/>
　八人陳希烈等七人賜自盡<hi>上欲免張均張垍死上皇不可上叩頭流涕曰</hi>
　<hi>臣非張説父子無有今日若不能活均垍死何面目見説于九泉上皇曰垍為汝長流嶺南均為賊毁我</hi>
　<hi>家事决不可活上泣而從命頃之有自賊中來降者言羣臣在鄴者聞赦希烈等皆自悼失身賊庭及聞</hi>
　<hi>希烈等誅乃止上甚悔之</hi>
　<hi>司馬氏光曰陳希烈等或貴為卿相或親連肺腑承平之日迎合取容禍亂既作偷生茍免至乃媚賊稱</hi>
　<hi>臣為之陳力此乃犬馬之不如六等議刑斯亦可矣又何悔焉</hi>
置左右神武軍<lb/>
<pb n="KR2b0037_WYG_055-19b"/>
　置神武軍取元從子弟<hi>胡三省注謂從帝馬嵬北行及自靈武還京師者</hi>充<lb/>
　其制皆如四軍<hi>左右羽林左右龍武</hi>縂謂之北牙六軍<hi>神武亦置左右</hi>
　<hi>共為六軍</hi>又擇善騎射者十人為殿前射生手分左右廂<lb/>
　號曰英武軍<lb/>
<hi>戊戌</hi>乾元元年<hi>是年二月改元復以載為年</hi>春正月上皇加帝尊號帝<lb/>
復上上皇尊號<lb/>
二月以李輔國兼太僕卿<lb/>
　輔國依附張淑妃勢傾朝野<lb/>
<pb n="KR2b0037_WYG_055-20a"/>
免天下今年租庸<lb/>
　以改元故有是詔<lb/>
三月立淑妃張氏為皇后<lb/>
夏五月停採訪使改黜陟使為觀察使<hi>胡三省曰觀察使始此</hi>
張鎬罷<lb/>
　張鎬性簡澹不事中要聞史思明請降上言思明凶<lb/>
　險因亂竊位人面獸心難以徳懐願勿假以威權又<lb/>
　言滑州防禦使許叔冀狡猾多詐臨難必變請徴入<lb/>
<pb n="KR2b0037_WYG_055-20b"/>
　宿衛時上已寵納思明㑹中使自范陽及白馬來皆<lb/>
　言思明叔冀忠懇可信上以鎬為不切事機罷為荆<lb/>
　州防禦使<lb/>
立成王俶為皇太子更名豫<lb/>
　張后生興王佋纔數嵗欲以為嗣上疑未决從容謂<lb/>
　知制誥李揆<hi>字端卿淮陽王道元之元孫</hi>曰成王長且有功朕欲<lb/>
　立為太子卿意何如揆再拜賀曰此社稷之福臣不<lb/>
　勝大慶上意始决<lb/>
<pb n="KR2b0037_WYG_055-21a"/>
崔圓李麟罷以王璵<hi>方慶六世孫</hi>同平章事<lb/>
　上頗好鬼神太常少卿王璵專依鬼神以求媚每議<lb/>
　禮儀多雜以巫祝俚俗上悦之遂以璵同平章事<hi>璵在</hi>
　<hi>開元時為祠祭使祈禱或焚紙錢有類巫現習禮者羞之至是復以祠禱見寵乃奏置太乙壇上嘗不豫</hi>
　<hi>卜云山川為祟與請中使與女巫乗驛分禱所過煩櫌黄州有巫盛年美色從無頼少年数十為蠧尤甚</hi>
　<hi>刺史左震悉収斬之籍其贓𢾗十萬以狀聞請以其贓代貧民租遣中使囘京上無以罪也</hi>
贈顔杲卿太子太保諡曰忠節<lb/>
　杲卿之死也以張通幽之譛<hi>杲卿初起常山與張通幽同謀通幽賊將通儒</hi>
<pb n="KR2b0037_WYG_055-21b"/>
　<hi>弟也會杲卿遣其子泉明獻俘京師通幽請偕行以救宗族杲卿許之至太原通幽欲自託于王承業殺</hi>
　<hi>之更表毁短杲卿留泉明别遣使獻之杲卿尋死難</hi>竟無襃贈及是顔真卿為<lb/>
　御史大夫泣訴于上上為之言于上皇杖殺幽通而<lb/>
　贈杲卿<hi>泉明既留太原王承業遣還使壯士翟喬賊之于路喬不平告之故乃免比至常山城已</hi>
　<hi>䧟為史思明所獲至是思明降泉明乃得歸求其父尸於東京得之遂并袁履謙尸棺歛以歸杲卿姊妹</hi>
　<hi>女及泉明之女皆流落河北泉明號泣求訪哀感路人久乃得之詣親故乞索贖之先姑姊妹而後其子</hi>
　<hi>遇父時將吏妻子流落者皆與之歸凢五十餘家均減資糧一如親戚真卿悉加贍給随其所適而資送</hi>
　<hi>之袁履謙妻疑履謙衣衾歛薄發棺視之與杲卿無異乃始慙服</hi>
<pb n="KR2b0037_WYG_055-22a"/>
初行新厯<lb/>
　山人韓頴所造<lb/>
史思明反殺范陽副使烏承恩<lb/>
　李光弼以史思明終當叛亂而烏承恩為思明所親<lb/>
　信隂使圗之又勸上以承恩為范陽節度副使賜阿<lb/>
　史那承慶鐵劵令共圗思明上從之承恩多以私財<lb/>
　募部曲又數衣婦人服詣諸將説誘之思明聞而疑<lb/>
　之㑹承恩入京師上使内侍李恩敬與俱宣慰范陽<lb/>
<pb n="KR2b0037_WYG_055-22b"/>
　謀泄思明執承恩索其装囊得鐡劵及光弼牒思明<lb/>
　乃集將佐吏民西向大哭曰臣以十三萬衆降朝廷<lb/>
　何負陛下而欲殺臣遂殺承恩及其黨二百人囚思<lb/>
　敬表言之上遣中使慰諭思明曰此非朝廷與光弼<lb/>
　之意皆承恩所為殺之甚善思明表求誅光弼命耿<lb/>
　仁智張不矜為表云陛下不為臣誅光弼臣當自引<lb/>
　兵就太原誅之不矜以示思明及将入函仁智削去<lb/>
　之思明聞之命執二人斬之<hi>仁智事思明乆思明憐欲活之仁智大呼言曰</hi>
<pb n="KR2b0037_WYG_055-23a"/>
　<hi>人生會有一死得盡忠義死之善者也今從大夫反不過延嵗月豈若速死之愈乎思明怒捶殺之</hi>
秋七月初鑄大錢<lb/>
　鑄當十大錢文曰乾元重寳<hi>從御史中丞弟五𤦺之請也</hi>明年更<lb/>
　鑄大錢加以重輪一當五十與乾元錢開元錢三品<lb/>
　並行<hi>已而民爭盗鑄貨輕物重穀價騰踊餓殍相望言者皆歸咎于𤦺乃貶𤦺忠州長史  忠州唐</hi>
　<hi>置今𨽻四川</hi>上元元年敕小錢一當十其重輪者當三十<lb/>
　<hi>三品錢行浸乆屬嵗荒米斗至錢七千人相食京兆捕私鑄者𢾗月間榜死至八百餘人尚不能禁故有</hi>
　<hi>是敕</hi>至寳應元年敕大小皆當一民始安之<lb/>
<pb n="KR2b0037_WYG_055-23b"/>
冊囘紇英武可汗以寧國公主歸之<lb/>
　冊命囘紇可汗曰英武威逺毘伽闕可汗以上㓜女<lb/>
　寜國公主妻之以漢中王瑀為冊禮使右司郎中李巽<lb/>
　<hi>字令叔趙州贊皇人</hi>副之上送至咸陽公主辭決曰國家事重<lb/>
　死且無恨上流涕而還<hi>瑀等至囘紇牙帳可汗衣赭袍坐帳中引瑀等立帳外瑀</hi>
　<hi>不拜可汗曰我與天可汗兩國之君君臣有禮何得不拜瑀對曰天子以可汗有功自以所生女妻可汗</hi>
　<hi>恩禮至重可汗奈何以子壻傲婦翁坐榻上受冊命道邪可汗改容起受冊明日立公主為可敦舉國皆喜</hi>
　<hi>騎三千助討安慶緒後囘紇以公主無子聴歸京師</hi>
<pb n="KR2b0037_WYG_055-24a"/>
郭子儀李光弼入朝八月以子儀為中書令光弼為侍<lb/>
中命郭子儀等九節度討安慶緒以宦官魚朝㤙<hi>瀘州人</hi>
為觀軍容使<lb/>
　安慶緒之初至鄴也猶據七郡兵糧豐備專以繕臺<lb/>
　沼酣飲為事髙光張通儒等爭權不恊無復剛紀蔡<lb/>
　希德有才畧好直言通儒譖而殺之諸将怨怒不為<lb/>
　用上命朔方郭子儀及淮西魯炅興平李奐滑濮許<lb/>
　叔冀鎮西北庭李嗣鄴鄭蔡季廣琛河南崔光逺<hi>靈昌</hi>
<pb n="KR2b0037_WYG_055-24b"/>
　<hi>人</hi>七節度討之又命河東李光弼澤潞王思禮二節<lb/>
　度使将所部兵助之上以子儀光弼皆元勲難相統<lb/>
　屬故不置元帥但以宦官魚朝恩為觀軍容宣慰處<lb/>
　置使觀軍容之名自此始<lb/>
冬十月郭子儀等㧞衛州遂圍鄴城<lb/>
　子儀引兵濟河東至獲嘉破安太清太清走保衛州<lb/>
　慶緒悉舉鄴中之衆七萬救衛州子儀使善射者三<lb/>
　千人伏于壘垣之内令曰我退賊必逐我汝乃登壘<lb/>
<pb n="KR2b0037_WYG_055-25a"/>
　鼓譟而討之既而與慶緒戰偽退賊逐之至壘下伏<lb/>
　兵起射之賊還走子儀復引兵逐之慶緒大敗遂㧞<lb/>
　衛州慶緒走子儀等追至鄴慶緒入城固守<hi>慶緒窘急遣薛</hi>
　<hi>嵩求救于史思明且請以位讓之思明發范陽觀望未進會崔光逺㧞魏州思明遂引兵大下光逺使将</hi>
　<hi>軍李處崟拒之連戰不利還趣城賊追至城下揚言曰處崟召我來何為不出光逺信之斬處崟處崟驍</hi>
　<hi>衆所恃也既死衆無闘志光逺脱身走思明陷魏州所殺三萬餘人  薛嵩訥之從子</hi>
以侯希逸<hi>營州人</hi>為平盧節度副使<lb/>
　平盧節度使王元志卒<hi>初元志既酖殺劉正臣禄山以親将徐歸道為節度使元</hi>
<pb n="KR2b0037_WYG_055-25b"/>
　<hi>志復與侯希逸襲殺之遣使上聞詔拜元志平盧節度使至是卒  劉正臣事具前</hi>上遣中使<lb/>
　往撫慰将士因就察軍中所欲立者授以旌節髙麗<lb/>
　人李懐玉為禆将殺元志之子推侯希逸為軍使朝<lb/>
　廷因以希逸為節度副使節度使由軍士廢立自此<lb/>
　始<lb/>
<hi>己亥</hi>二年春正月史思明自稱燕王<lb/>
　史思明自稱大聖燕王周摯為行軍司馬<hi>李光弼曰思明得魏</hi>
　<hi>州而按兵不進此欲使我懈惰而以精鋭掩吾不備也請與朔方軍同逼魏城求與之戰彼懲嘉山之敗</hi>
<pb n="KR2b0037_WYG_055-26a"/>
　<hi>必不敢輕出得曠日引乆則鄴城㧞慶緒死而彼無辭以用其衆矣魚朝恩以為不可乃止  嘉山之敗</hi>
　<hi>事具前</hi>
二月壬子月食既<hi>胡三省曰春秋之法書日食不書月食此因張后專横故特書</hi>
　先是百官請加皇后尊號上以問中書舎人李揆對<lb/>
　曰自古皇后無尊號惟韋后有之豈足為法上驚曰<lb/>
　庸人幾誤我會月食事遂寢后與李輔國相表裏干<lb/>
　預政事上頗不悦而無如之何<lb/>
三月九節度之兵潰于相州<lb/>
<pb n="KR2b0037_WYG_055-26b"/>
　郭子儀等九節度圍鄴城壅漳水灌之慶緒堅守以<lb/>
　待思明城中食盡淘馬矢以食馬而官軍無統御進<lb/>
　退無所禀城乆不下上下解體思明引兵趨鄴選精<lb/>
　騎日于城下抄掠官軍出則散歸其營晝備之則夜<lb/>
　至夜備之則晝至又多遣壯士竊官軍装號督趣運<lb/>
　者妄殺戮人舟車所聚則宻縱火焚之往復聚散自<lb/>
　相辨識而官軍不能察也由是諸軍乏食思明乃大<lb/>
　引軍直抵城下刻日決戰官軍歩騎六十萬陳于安<lb/>
<pb n="KR2b0037_WYG_055-27a"/>
　陽河北李光弼王思禮許叔冀魯炅先戰殺傷相半<lb/>
　郭子儀承其後未及布陳大風忽起吹沙㧞木天地<lb/>
　晝晦咫尺不辨兩軍大驚官軍潰而南賊潰而北子<lb/>
　儀㫁河陽橋保東京戰馬萬匹惟有三千甲仗十萬<lb/>
　遺棄殆盡東京士民駭散留守崔圓等奔㐮鄧諸道<lb/>
　兵潰歸所過剽掠惟李光弼王思禮整軍而歸<hi>子儀至河</hi>
　<hi>陽周摯引兵爭之不得都虞侯張用濟築南北兩城而守之</hi>諸将各上表請罪上<lb/>
　皆不問<lb/>
<pb n="KR2b0037_WYG_055-27b"/>
史思明殺安慶緒還范陽<lb/>
　史思明知官軍潰去還屯鄴南不與慶緒相聞慶緒<lb/>
　窘蹙不知所為上表稱臣于思明思明乃手疏唁慶<lb/>
　緒願為兄弟之國慶緒大悦以三百騎詣思明營思<lb/>
　明陳兵待之引入再拜思明忽震怒曰爾為子殺父<lb/>
　天地所不容吾為太上皇討賊豈受爾佞媚乎命左<lb/>
　右牽出并髙尚孫孝哲崔乾佑皆殺之勒兵入鄴城<lb/>
　収其士馬留其子朝義守之引兵還范陽<lb/>
<pb n="KR2b0037_WYG_055-28a"/>
苖晋卿王璵罷以李揆吕諲第五𤦺同平章事<lb/>
　上于李峴恩意尤厚峴亦以經濟為己任軍國大事<lb/>
　多獨決之<lb/>
以郭子儀為東畿等道元帥<lb/>
夏四月史思明僭號<hi>稱大燕皇帝</hi>
制停口敕處分<lb/>
　初李輔國自上在靈武侍直帷幄宣傳詔命四方文<lb/>
　奏寳印符契晨夕軍號一以委之及還京師專掌禁<lb/>
<pb n="KR2b0037_WYG_055-28b"/>
　兵常居内宅制敕必經輔國押署然後施行宰相百<lb/>
　司皆因輔國關白口為制敕付外施行御史臺大理<lb/>
　寺重囚或推㫁未畢輔國一時縱之莫敢違者李揆<lb/>
　見之執子弟禮謂之五父<hi>輔國行第五</hi>及李峴為相于上<lb/>
　前叩頭論制敕應出中書具陳輔國專權亂政之狀<lb/>
　上感悟制停口敕處分諸務各歸有司或有追攝須<lb/>
　經臺府輔國由是忌峴<lb/>
以李抱玉為鄭陳潁亳節度使<lb/>
<pb n="KR2b0037_WYG_055-29a"/>
　抱玉安興貴之後也<hi>興貴于武德初襲執李軌事具前</hi>為李光弼禆<lb/>
　将屢有戰功自陳恥與安禄山同姓賜姓李氏<lb/>
五月貶李峴為蜀州刺史<lb/>
　御史中丞崔伯陽等以鞫獄坐貶<hi>鳯翔馬坊押官為刧天興尉謝夷甫</hi>
　<hi>捕殺之其妻訟寃李輔國素出飛龍廐敕監察御史孫鎣鞫之無寃又使中丞崔伯陽等鞫之與鎣同又</hi>
　<hi>使侍御史毛若虛鞫之若虛希輔國意歸罪夷甫伯陽怒召若虚詰責欲劾奏之若虛先自歸于上上匿</hi>
　<hi>若虛簾下伯陽尋至言若虚附會中人鞫獄不直上怒叱出之貶嶺南尉鎣流播州  押官管押馬坊之</hi>
　<hi>官天興本雍縣至德初更名金改鳯翔今為鳯翔府治毛若虚絳州太平人</hi>峴奏伯陽等<lb/>
<pb n="KR2b0037_WYG_055-29b"/>
　無罪上以為黨貶蜀州刺史謂散騎常侍韓擇木<hi>昌黎</hi>
　<hi>人</hi>曰李峴專權朕自覺用法太寛對曰李峴言直非<lb/>
　專權陛下寛之袛益聖德耳<hi>若虚尋除御史中丞威振朝廷乆之以罪貶死</hi>
秋七月召郭子儀還京師以李光弼為朔方節度使兵<lb/>
馬元帥<lb/>
　魚朝恩惡郭子儀因其敗短之于上上召子儀還京<lb/>
　師以李光弼代之士卒涕泣遮中使請留子儀子儀<lb/>
　紿之曰我餞中使耳未行也因躍馬而去光弼以騎<lb/>
<pb n="KR2b0037_WYG_055-30a"/>
　五百馳赴東都夜入其軍光弼治軍嚴整始至號令<lb/>
　一施士卒壁壘旌旗精彩皆變是時朔方将士咸樂<lb/>
　子儀之寛憚光弼之嚴<hi>兵馬使張用濟屯河陽與諸将謀以精鋭突入東京逐光</hi>
　<hi>弼請子儀命其士皆披甲上馬以待朔方節度副使僕固懐恩曰鄴城之潰郭公先去朝廷責帥故罷其</hi>
　<hi>兵柄今逐李公而彊請之是反也其可乎康元寳曰君以兵請郭公朝廷必疑郭公諷君為之是破其家</hi>
　<hi>也郭公百口何負于君乎用濟乃止光弼以數千騎東出汜水用濟單騎來謁光弼責而斬之命部将辛</hi>
　<hi>京杲代領其衆人辛京杲蘭州金城</hi>
賜僕固懐恩爵大寜郡王<lb/>
<pb n="KR2b0037_WYG_055-30b"/>
　懐恩從郭子儀為前鋒勇冠三軍前後戰功居多故<lb/>
　賞之<lb/>
冬十月李光弼與史思明戰于河陽大敗之<lb/>
　史思明分軍四道濟河會于汴州李光弼方廵諸營<lb/>
　聞之入汴州謂節度使許叔冀曰大夫能守汴十五<lb/>
　日我則将兵來救許叔冀諾思明至汴州叔冀與戰<lb/>
　不勝遂降之思明乘勢西攻鄭州光弼整衆徐行至<lb/>
　洛陽留守韋陟請退守潼闗光弼曰兩敵相當貴進<lb/>
<pb n="KR2b0037_WYG_055-31a"/>
　忌退今無故棄五百里地則賊勢益張矣不若移軍<lb/>
　河陽北連澤潞利則進取不利則退守表裏相應使<lb/>
　賊不敢西侵此猿臂之勢也判官韋損曰東京帝宅<lb/>
　奈何不守光弼曰守之則汜水<hi>有虎牢</hi>崿嶺<hi>在登封縣東南即箕</hi>
　<hi>山也</hi>龍門<hi>即伊闕</hi>皆應置兵子為兵馬判官能守之乎遂<lb/>
　牒河南尹帥吏民避賊而帥軍士詣河陽遂入三城<lb/>
　有衆二萬糧纔支十日光弼按閱守備部分士卒無<lb/>
　不嚴辦思明入洛陽城空無所得遂引兵攻河陽光<lb/>
<pb n="KR2b0037_WYG_055-31b"/>
　弼斬其将劉龍僊獲良馬千餘匹<hi>思明使龍僊挑戰嫚罵光弼光弼顧</hi>
　<hi>諸将曰誰敢取彼僕固懐恩請行光弼曰此非大将所為禆将白孝德請挺身取之光弼撫其臂而遣之</hi>
　<hi>孝德挾二矛䇿馬亂流而進半涉懐恩賀曰克矣光弼曰何以知之對曰觀其攬轡安閒是以知之龍僊</hi>
　<hi>易之嫚罵如初孝德瞋目大呼運矛躍馬斬之以歸思明存良馬千餘匹每日出于河渚浴之循環不休</hi>
　<hi>光弼命索軍中牝馬得五百匹縶其駒而出之思明馬見之悉浮渡河盡驅入城  白孝德安西人</hi>思<lb/>
　明屯兵河清<hi>唐縣今為鎮在今懐慶府孟縣</hi>光弼軍于野水渡<hi>在孟縣西</hi>
　<hi>南</hi>以備之賊将髙庭暉李日越降<hi>光弼還河陽留兵千人使部将雍希</hi>
　<hi>顥守其柵曰賊将髙庭暉李日越皆萬人敵也至勿與之戰降則與之俱來諸将莫喻既而思明果謂日</hi>
<pb n="KR2b0037_WYG_055-32a"/>
　<hi>越日光弼長于慿城今出在野此成擒矣汝以鐡騎宵濟為我取之不得則勿返日越将五百騎晨至柵</hi>
　<hi>下問曰司空在乎希顥曰夜去矣日越曰失光弼而得希顥吾死必矣遂請降希顥與之見光弼光弼厚</hi>
　<hi>待之任以心腹髙庭暉聞之亦降或問光弼降二将何易也光弼曰思明常恨不得野戰聞我在外以為</hi>
　<hi>必可取日越不獲我勢不敢歸庭暉才勇過于日越聞日越𬒳寵任必思奪之矣</hi>思明復攻<lb/>
　河陽光弼使李抱玉守南城自将屯中潬賊将周摯<lb/>
　攻南城不克<hi>抱玉出竒兵夾擊殺傷甚衆摯引却</hi>乃攻中潬光弼令鎮<lb/>
　西行營節度使荔非元禮<hi>荔非関西複姓元禮寜州人</hi>拒戰羊馬<lb/>
　城<hi>胡三省曰城外更築短垣謂之羊馬城</hi>賊大潰<hi>時光弼城外置柵柵外穿塹賊塡塹八道</hi>
<pb n="KR2b0037_WYG_055-32b"/>
　<hi>開柵為門光弼使問元禮曰中丞視賊塡塹開柵晏然不動何也元禮曰司空欲守乎戰乎光弼曰欲戰</hi>
　<hi>元禮曰欲戰則賊為吾塡塹何為禁之光弼曰善吾所不及勉之元禮俟柵開帥敢死士突出奮擊破之</hi>
　摯復収兵趣北城光弼登城望曰賊兵多而不整不<lb/>
　足畏也不過日中保為諸君破之乃命出戰及期不<lb/>
　决召諸将問曰賊陣何方最堅曰西北隅命郝廷玉<lb/>
　當之又問其次曰東南隅命論惟真<hi>論姓自吐蕃來降</hi>當之<lb/>
　令諸将曰爾軰望吾旗而戰吾颭旗緩任爾擇利吾<lb/>
　急颭旗三至地則萬衆齊入死生以之少退者斬又<lb/>
<pb n="KR2b0037_WYG_055-33a"/>
　以短刀置鞾中曰戰危事吾國之三公不可死賊手<lb/>
　萬一不利諸君死敵吾自剄不令諸君獨死也再戰<lb/>
　廷玉奔還光弼驚命取其首廷玉曰馬中箭非敢退<lb/>
　也易馬遣之僕固懐恩小却光弼又命取其首懐恩<lb/>
　更前决戰光弼連颭其旗諸将齊進致死呼聲動天<lb/>
　地賊衆大敗思明及摯皆遁去<lb/>
<hi>庚子</hi>上元元年春正月以李光弼為太尉兼中書令<lb/>
　賊将安太清走懐州光弼再破之復撃破史思明於<lb/>
<pb n="KR2b0037_WYG_055-33b"/>
　河陽西渚已而光弼㧞懐州擒太清送之京師<lb/>
以郭子儀領邠寜鄜坊<hi>坊州唐置今鄜州中部縣是餘注俱見前</hi>節度使<lb/>
　党項等羌吞噬邉鄙将逼京畿乃分邠寜為鄜坊節<lb/>
　度以邠州刺史桑如珪鄜州刺史杜冕領之分道招<lb/>
　討而以郭子儀領兩道節度留京假其威名以鎮之<lb/>
　<hi>既而或上言天下未平不可置子儀散地乃命出鎮邠州党項散去</hi>
夏四月以韋倫<hi>京兆人</hi>為山南東道節度使尋以來瑱代<lb/>
　之先是襄州将康楚元等作亂商州刺史韋倫討平<lb/>
<pb n="KR2b0037_WYG_055-34a"/>
　之<hi>楚元等攻破荆州衆至萬餘倫發兵生擒楚元得其所掠租庸二百萬緡</hi>至是㐮州将<lb/>
　張維瑾曹玠殺節度使史翽據州反制以倫為節度<lb/>
　使時李輔國用事節度使皆出其門倫既朝廷所除<lb/>
　又不謁輔國尋改秦州防禦使以來瑱鎮㐮陽瑱至<lb/>
　維瑾等降<lb/>
閏月以王思禮為司空<lb/>
　武德以來不為宰相而拜三公自此始<lb/>
追諡太公望為武成王<lb/>
<pb n="KR2b0037_WYG_055-34b"/>
五月以苖晉卿行侍中<lb/>
　晉卿練逹吏事而謹身固位時人比之胡廣<lb/>
以劉晏<hi>字士安曹州南華人</hi>為户部侍郎充度支鑄錢鹽鐡等使<lb/>
　晏善治財利故用之<lb/>
興王佋卒<lb/>
　佋張后之子也張后數欲危太子太子以恭遜取容<lb/>
　會佋卒后㓜子定王侗㓜太子位遂定<lb/>
秋七月李輔國遷太上皇于西内<hi>即太極宫隋大興宫也故址在今西安府</hi>
<pb n="KR2b0037_WYG_055-35a"/>
　<hi>西北</hi>上皇愛興慶宫自蜀歸即居之上時自夾城往起<lb/>
　居上皇亦時至大明宫陳元禮高力士侍衛上又命<lb/>
　玉真公主<hi>上皇之妹</hi>如僊媛<hi>上皇舊宫人</hi>及梨園弟子往娯侍<lb/>
　之上皇多御長慶樓父老過者往往瞻拜呼萬嵗上<lb/>
　皇常于樓下置酒食賜之又嘗召将軍郭英乂等上<lb/>
　樓賜宴李輔國言于上曰上皇居興慶宫日與外人<lb/>
　交通元禮力士謀不利于陛下今六軍将士盡靈武<lb/>
　勲臣皆反仄不安臣不敢不以聞上泣曰聖皇慈仁<lb/>
<pb n="KR2b0037_WYG_055-35b"/>
　豈容有此對曰上皇固無此意其如羣小何陛下當<lb/>
　為社稷大計消亂于未萌豈得狥匹夫之孝且興慶<lb/>
　淺露非至尊所宜居大内深嚴奉迎居之有何不<lb/>
　可又令六軍将士叩頭請之上泣不應會上不豫輔<lb/>
　國矯稱上語迎上皇遊西内輔國将射生五百騎露<lb/>
　刃遮道奏曰皇帝以興慶宫湫隘迎上皇遷居西内<lb/>
　上皇驚幾墜馬髙力士曰李輔國何得無禮叱令下<lb/>
　馬力士因宣上皇語曰諸将士各好在将士皆納刃<lb/>
<pb n="KR2b0037_WYG_055-36a"/>
　再拜呼萬嵗力士又叱輔國共執上皇馬鞚侍衛如<lb/>
　西内侍衛兵纔尫老數十人元禮力士皆不得留左<lb/>
　右輔國遂與六軍大将素服見上請罪上曰卿等防<lb/>
　微杜漸以安社稷何所懼也刑部尚書顔真卿首率<lb/>
　百寮上表請問上皇起居輔國惡之奏貶蓬州<hi>後周置今</hi>
　<hi>屬四川順慶府</hi>長史髙力士流巫州<hi>唐置後改沅州今湖南沅州府是</hi>陳元<lb/>
　禮勒致仕更選後宫百餘人以備灑掃令萬安咸宜<lb/>
　二公主<hi>皆上皇之女</hi>視服膳<hi>上皇日以不懌因不茹葷辟穀浸以成疾上初猶往問安</hi>
<pb n="KR2b0037_WYG_055-36b"/>
　<hi>既而上亦有疾但遣人起居其後上稍悔悟惡輔國欲誅之畏其握兵竟不能决</hi>
制郭子儀統諸道兵取范陽定河北不果行<lb/>
　制下旬日為魚朝恩所沮事竟不行<lb/>
冬十一月江淮都統劉展反<lb/>
　李銑劉展皆領淮西節度副使銑貪暴不法展剛彊<lb/>
　自用節度使王仲昇奏誅銑又使監軍邢延恩入奏<lb/>
　展罪請除之延恩因説上請除展江淮都統代李峘<lb/>
　<hi>峴之弟</hi>俟其釋兵赴鎮中道執之上從之以展為江淮<lb/>
<pb n="KR2b0037_WYG_055-37a"/>
　都統宻敕李峘及淮東節度使鄧景山<hi>曹州人</hi>圖之延<lb/>
　恩以制書授展展疑之請先得印節延恩懼即馳詣<lb/>
　廣陵解峘印節授展展乃上表謝恩牒追江淮親舊<lb/>
　置之心膂悉與宋州兵七千趣廣陵延恩奔還廣陵<lb/>
　與李峘鄧景山發兵拒之移檄州縣言展反展亦移<lb/>
　檄言峘反州縣莫知所從峘引兵渡江屯京口鄧景<lb/>
　山将萬人屯徐城<hi>注見前</hi>展素有威名江淮人望風畏<lb/>
　之使其将孫待封撃景山景山衆潰展遂入廣陵展<lb/>
<pb n="KR2b0037_WYG_055-37b"/>
　軍白沙<hi>洲名在今揚州府儀徴縣南唐于此置鎮馮智舒釋為鳯陽府之白沙山謬甚</hi>設疑<lb/>
　兵若将趣北固<hi>山名在今鎮江府丹徒縣北</hi>者李峘悉兵拒守展<lb/>
　乃自上流濟襲下蜀<hi>鎮名在今江寜府句容縣北</hi>峘軍潰奔宣城<lb/>
　<hi>本宛陵縣隋更名今為寜國府治</hi>展遂陷昇<hi>今江寜府唐乾元初曰昇州</hi>潤及蘇<lb/>
　湖濠<hi>隋置今江南鳯陽府是</hi>楚等州所向摧靡横行江淮間時<lb/>
　平盧兵馬使田神功<hi>冀州南宫人</hi>将兵三千屯任城<hi>注見前</hi>
　鄧景山奏乞敕神功救淮南且遣人趣之許以淮南<lb/>
　金帛子女為賂神功及所部皆喜悉衆南下展懼選<lb/>
<pb n="KR2b0037_WYG_055-38a"/>
　精兵渡淮擊神功連戰皆敗神功入廣陵明年二月<lb/>
　神功遣其将分道擊展将軍賈隐林射展中目遂斬<lb/>
　之餘黨皆平平盧軍大掠十餘日安史之亂兵不至<lb/>
　江淮至是民始罹荼毒矣<lb/>
<hi>辛丑</hi>二年春二月李光弼與史思明戰于邙山敗績河陽<lb/>
懐州皆陷<lb/>
　史思明據東京<hi>思明入洛陽畏光弼掎其後不敢入宫退屯白馬寺及河陽再敗遂入城</hi>
　或言其将士皆燕人乆戍思歸上下離心急撃之可<lb/>
<pb n="KR2b0037_WYG_055-38b"/>
　破也魚朝恩以為信然屢言之上敕光弼等進取東<lb/>
　京光弼奏賊鋒尚鋭未可輕進僕固懐恩附朝恩亦<lb/>
　言東都可取<hi>懐恩勇而愎麾下皆蕃漢勁兵恃功多不法郭子儀寛厚曲容之每用兵倚以</hi>
　<hi>集事光弼一裁之以法懐恩不悦故附會朝恩</hi>由是中使相繼督光弼出師<lb/>
　光弼不得已将兵會朝恩等攻洛陽陣于邙山光弼<lb/>
　命依險而陣懐恩陳于平原光弼曰依險則可進可<lb/>
　退若陳平原戰而不利則盡矣思明不可忽也命移<lb/>
　于險懐恩復止之史思明乘其未定薄之官軍大敗<lb/>
<pb n="KR2b0037_WYG_055-39a"/>
　走保聞喜河陽懐州皆没于賊朝廷聞之大懼益兵<lb/>
　屯陜<hi>光弼既敗上表求自貶詔以為開府儀同三司未幾復為太尉統八道行營鎮臨淮</hi>
貶李揆為袁州長史以蕭華<hi>嵩之子</hi>同平章事<lb/>
　荆南節度使呂諲以善政聞揆與諲不相悦服恐其<lb/>
　復入相隂使人求諲過失諲上疏自訟乃貶揆而相<lb/>
　華<lb/>
三月史朝義殺史思明<lb/>
　史思明猜忌好殺羣下人不自保朝義其長子也無<lb/>
<pb n="KR2b0037_WYG_055-39b"/>
　寵愛少子朝清使守范陽常欲殺朝義立朝清為後<lb/>
　既破李光弼欲乘勢西入関使朝義襲陜自将大軍<lb/>
　繼之朝義數進兵皆敗思明詬怒欲斬之朝義憂懼<lb/>
　部将駱悦蔡文景説之曰悦等與王死無日矣古有<lb/>
　廢立請召曹将軍<hi>思明大将為宿衛史失其名</hi>謀之王茍不許今<lb/>
　歸李氏矣朝義召曹将軍告之遂以兵入射思明殺<lb/>
　之朝義即偽位使人至范陽殺朝清并不附已數十<lb/>
　人諸部舊将皆思明故等夷召之多不至畧相覊縻<lb/>
<pb n="KR2b0037_WYG_055-40a"/>
　而已<lb/>
秋七月癸未朔日食既大星皆見<lb/>
八月加李輔國兵部尚書<lb/>
　輔國求為宰相上曰以卿之功何官不可為其如朝<lb/>
　望未孚何輔國乃諷僕射裴冕使薦已冕曰吾臂可<lb/>
　㫁宰相不可得上大悦輔國銜之<lb/>
九月置道塲于三殿<hi>即麟德殿在大明宫中殿有三面故謂之三殿</hi>
　上以天成地平節<hi>帝生于九月三日遂以為天成地平節</hi>于三殿置道<lb/>
<pb n="KR2b0037_WYG_055-40b"/>
　塲以宫人為佛菩薩北門武士為金剛神王召大臣<lb/>
　膜拜圍繞<lb/>
制去尊號及年號以建子月為嵗首<lb/>
制除五品以上官令舉一人自代<lb/>
江淮大饑<lb/>
建子月受朝賀如正旦儀<lb/>
以元載<hi>字公輔鳯翔岐山人</hi>為度支鹽鐡轉運等使<lb/>
　度支郎中元載敏悟善奏對上愛其才委以江淮漕<lb/>
<pb n="KR2b0037_WYG_055-41a"/>
　運數月會劉晏貶<hi>司農卿嚴荘怨晏告晏道禁中語矜功怨上晏遂與荘俱坐貶</hi>載<lb/>
　遂代晏掌財利載以江淮雖經兵荒其民猶有貲産<lb/>
　乃按籍舉八年租庸之違負及逋逃者計其大數而<lb/>
　徴之擇豪吏為縣令督之不問負之有無察民有粟<lb/>
　帛者發徒圍之籍其所有而中分之甚者取八九謂<lb/>
　之白著有不服者嚴刑以威之民聚山澤為羣盗州<lb/>
　縣不能制<lb/>
上朝太上皇于西内<lb/>
<pb n="KR2b0037_WYG_055-41b"/>
　先是山人李唐見上上方抱㓜女謂唐曰朕念之卿<lb/>
　勿怪也對曰太上皇思見陛下計亦如陛下之念公<lb/>
　主也上泫然泣下然畏張后尚不敢詣西内至是始<lb/>
　往朝<lb/>
<hi>壬寅</hi>寳應元年春建辰月賜郭子儀爵汾陽王知諸道行營<lb/>
　時河東軍亂殺其節度使鄧景山諸将請以兵馬<lb/>
　使辛雲京<hi>京杲從兄</hi>為節度使<hi>景山有禆将抵罪當死諸将請之不許其弟請代死</hi>
　<hi>亦不許請入一馬以贖罪乃許之諸将怒曰我軰曽不及一馬乎遂殺景山上以景山撫御失所以致亂</hi>
<pb n="KR2b0037_WYG_055-42a"/>
　<hi>遣使慰諭以安之諸将請以兵馬使辛雲京為節度使從之</hi>既而絳州行營<hi>隨方征討</hi>
　<hi>不居本鎮謂之行營</hi>兵乏食突将王元振激怒士卒殺其都統<lb/>
　李國貞<hi>國貞淮安王神通元孫本名若幽上以為河中節度使朔方諸道行營都統鎮絳州因賜</hi>
　<hi>名絳州素無儲蓄糧賜不充國貞屢以状聞朝廷未報軍中咨怨又以國貞治軍嚴思郭子儀之寛王元</hi>
　<hi>振因矯命于衆曰來日修都統宅具畚鍤待命士卒皆怒曰朔方健皃豈修宅夫耶元振帥之執國貞置</hi>
　<hi>卒食于前曰食此而後其力可乎國貞曰修宅則無之軍食則屢奏未報諸君所知也衆欲退元振曰今</hi>
　<hi>日都統不死則我軰死矣遂殺之</hi>鎮西北庭行營兵屯翼城<hi>隋縣今屬平陽</hi>
　<hi>府</hi>亦殺其節度使荔非元禮推禆将白孝德為帥于<lb/>
<pb n="KR2b0037_WYG_055-42b"/>
　是諸軍剽掠不已朝廷憂其合從連賊非新進諸将<lb/>
　所能鎮服乃以郭子儀為汾陽王知諸道節度行營<lb/>
　兼興平定國等軍副元帥發京師粟帛數萬以給絳<lb/>
　軍時上不豫羣臣莫得進見子儀請曰老臣受命将<lb/>
　死于外不見陛下目不瞑矣王召入卧内謂曰河東<lb/>
　之事一以委卿子儀至軍王元振自以為功子儀曰<lb/>
　吾為宰相豈受一卒之私耶収元振及其黨四十人<lb/>
　皆殺之辛雲京聞之亦按誅殺鄧景山者數十人由<lb/>
<pb n="KR2b0037_WYG_055-43a"/>
　是河東諸鎮率皆奉法<lb/>
蕭華罷以元載同平章事領度支轉運使如故<lb/>
　李輔國以求宰相不得怨蕭華言華専權請罷之而<lb/>
　相載上不許固請不已上乃從之<lb/>
建巳月楚州得寳玉十三枚<lb/>
　楚州言尼真如恍惚登天見上帝賜以寳玉十三枚<lb/>
　云中國有災以此鎮之羣臣表賀<lb/>
太上皇崩<hi>年七十八</hi>
<pb n="KR2b0037_WYG_055-43b"/>
　上自仲春寢疾聞上皇登遐疾轉劇乃命太子監國<lb/>
　<hi>時髙力士遇赦自巫州還在道聞上皇崩號痛嘔血而卒</hi>
復以建寅為正月<lb/>
帝崩李輔國弑皇后張氏<lb/>
　初張后與輔國相表裏専權用事晚更有隙内射生<lb/>
　使程元振<hi>京兆三原人</hi>黨于輔國上疾篤后召太子謂曰<lb/>
　輔國乆典禁兵隂與程元振謀作亂不可不誅太子<lb/>
　泣曰陛下疾甚危不告而誅必致震驚恐不能堪也<lb/>
<pb n="KR2b0037_WYG_055-44a"/>
　太子出后召越王係<hi>帝次子</hi>選宦官授甲以誅輔國元<lb/>
　振知其謀宻告輔國以兵送太子于飛龍廐勒兵収<lb/>
　係遷后于别殿時上在長生殿使者逼后下殿宦官<lb/>
　宫人驚散明日上崩輔國等弑后并係<lb/>
太子即位<hi>是為代宗</hi>
　輔國引太子素服與宰相相見遂即位輔國恃功益<lb/>
　横明謂上曰大家但居禁中外事聼老奴處分上内<lb/>
　不能平以其方握禁兵外尊禮之號為尚父而不名<lb/>
<pb n="KR2b0037_WYG_055-44b"/>
　事無大小皆咨之羣臣出入皆先詣輔國輔國亦晏<lb/>
　然處之<lb/>
以李輔國為司空兼中書令<lb/>
李光弼使田神功撃史朝義大破之<lb/>
　史朝義自圍宋州數月城中食盡果毅劉昌<hi>字公明開封人</hi>
　曰倉中猶有麴數千斤請屑食之不過二十日李太<lb/>
　尉必救我李光弼至臨淮諸将以朝義兵尚強請南<lb/>
　保掦州光弼曰朝廷倚我以為安危我復退縮朝廷<lb/>
<pb n="KR2b0037_WYG_055-45a"/>
　何望徑趣徐州使兖鄆<hi>唐置鄆州今曹州府鄆城縣是</hi>節度使田神<lb/>
　功進擊朝義大破之<hi>光弼在徐州惟軍旅之事日决之衆務悉委判官張傪傪吏事</hi>
　<hi>精敏區處如流諸将事之如事光弼由是軍中肅然東夏以寜先是田神功見官屬皆平受其拜及見光</hi>
　<hi>弼與傪抗禮乃大驚徧拜官屬曰神功出于行伍不知禮儀諸君亦胡為不言成神功之過乎</hi>
六月進李輔國爵博陸王<hi>劉友益曰宦官封王唯此</hi>
　程元振謀奪李輔國權宻言于上請稍加裁制解輔<lb/>
　國行軍司馬及兵部尚書出居外第于是道路相賀<lb/>
　輔國始懼上表遜位詔罷中書令而進其爵<lb/>
<pb n="KR2b0037_WYG_055-45b"/>
以劉晏為度支轉運鹽鐡等使<lb/>
秋七月郭子儀入朝<lb/>
　時程元振用事忌子儀功髙任重數譖之子儀不自<lb/>
　安奏請解副元帥節度使遂留京師<lb/>
以程元振為驃騎大将軍<lb/>
九月以來瑱同平章事<lb/>
　初瑱為山南東道節度使肅宗召赴京師瑱樂在㐮<lb/>
　漢諷将士上表留已復得還鎮尋有詔徙瑱淮西<hi>行軍</hi>
<pb n="KR2b0037_WYG_055-46a"/>
　<hi>司馬裴茙謀奪瑱位宻表瑱倔彊難制請以兵襲取之肅宗以為然徙瑱淮西河南節度使外示寵任實</hi>
　<hi>欲圖之宻敕裴茙為防禦使</hi>肅宗崩上即位復留瑱山南東道<hi>瑱聞</hi>
　<hi>徙淮西大懼又諷将吏請留上欲姑息許之裴茙先得宻敕即帥麾下趣㐮陽瑱以兵迎之且曰吾已䝉</hi>
　<hi>恩復留鎮此因取敕告示之茙驚惑瑱縱兵撃之擒送京師賜死</hi>至是瑱入朝遂拜<lb/>
　兵部尚書同平章事<lb/>
貶裴冕為施州<hi>注見前</hi>刺史<lb/>
　左僕射裴冕為山陵使議事與程元振相違遂坐貶<lb/>
回紇舉兵入援冬十月以雍王适<hi>帝長子即德宗</hi>為天下兵馬<lb/>
<pb n="KR2b0037_WYG_055-46b"/>
元帥討史朝義大敗之取東京及河陽賊将薛嵩張忠<lb/>
志<hi>本范陽内屬奚後賜名李寳臣字為輔</hi>以州降<lb/>
　上遣中使劉清潭使于回紇修舊好且徴兵討史朝<lb/>
　義<hi>時回紇毘伽闕可汗死子登里可汗立已為史朝義所誘云唐室繼有大䘮中原無主可汗信之清</hi>
　<hi>潭至謂曰先帝雖棄天下今皇帝即廣平王與葉䕶共収兩京者也</hi>回訖乃起兵至三<lb/>
　城見州縣邱墟有輕唐之志乃困辱清潭清潭遣使<lb/>
　言状京師大駭初肅宗以僕固懐恩女妻登里可汗<lb/>
　至是上令懐恩往見之懐恩為言唐家恩信不可負<lb/>
<pb n="KR2b0037_WYG_055-47a"/>
　可汗悦遣使上表請助國討賊制以雍王适為天下<lb/>
　兵馬元帥會諸道節度及回訖于陜州進討史朝義<lb/>
　上欲以郭子儀為适副程元振魚朝恩等沮之而止<lb/>
　加僕固懐恩同平章事領諸軍節度行營以副适<hi>适至</hi>
　<hi>陜州回紇屯于河北适與僚屬往見之可汗責适不拜舞兵馬使藥子昻對以禮不當然回紇将車鼻曰</hi>
　<hi>唐天子與可汗約為兄弟可汗與雍王叔父也何得不拜舞子昻曰安有中國儲君向外國可汗拜舞乎</hi>
　<hi>且兩宮在殯不應拜舞力爭乆之車鼻遂引子昻等各鞭一百遣适歸營行軍司馬韋少華等遂死</hi>諸<lb/>
　軍發陜州僕固懐恩與回紇為前鋒郭英乂魚朝恩<lb/>
<pb n="KR2b0037_WYG_055-47b"/>
　為殿李抱玉自河陽入李光弼自陳留入會于洛陽<lb/>
　陳于横水<hi>地名胡三省注金人彊域圖孟津有横水店</hi>懐恩遣驍騎及回<lb/>
　紇並南山出賊柵東北表裏合擊大破之朝義悉其<lb/>
　精兵十萬救之官軍擊之不動鎮西節度使馬璘<hi>扶風</hi>
　<hi>人</hi>曰事急矣遂單騎奮擊奪賊兩牌突入萬衆中賊<lb/>
　左右披靡大軍乘之而入賊衆大敗斬首六萬級捕<lb/>
　獲二萬朝義将輕騎數百東走懐恩進克東京及河<lb/>
　陽城懐恩留回紇營河陽使其子瑒帥歩騎萬餘逐<lb/>
<pb n="KR2b0037_WYG_055-48a"/>
　朝義至鄭州再戰皆㨗汴州降回紇入東京肆行殺<lb/>
　掠死者萬計朝義自濮州北渡河懐恩及㻛復再敗<lb/>
　之于是朝義鄴郡節度使薛嵩以相衛洛邢四州降<lb/>
　于李抱玉恒陽節度使張忠志以恒趙深定易<hi>即今易州</hi>
　<hi>武德中置</hi>五州降于辛雲京抱玉等入其營嵩等皆受代<lb/>
　居無何僕固懐恩皆令復位由是抱玉雲京各表懐<lb/>
　恩有貳心朝廷宜宻為備懐恩亦上疏自理上慰勉<lb/>
　之<hi>張忠志之未降也禆将王武俊謂曰吾今以寡當衆以曲遇直戰則必離守則必潰公其圖之忠志</hi>
<pb n="KR2b0037_WYG_055-48b"/>
　<hi>乃降詔名其軍曰成德即拜節度使賜姓名曰李寳臣寳臣擢武俊為先鋒兵馬使王武俊字元英本契</hi>
　<hi>丹怒皆部入居薊</hi>
盜殺李輔國<lb/>
　上在東宫以李輔國専權心甚不平及即位以輔國<lb/>
　有殺張后功不欲顯誅之夜遣盜入其室竊輔國首<lb/>
　及一臂而去敕有司捕盜遣中使存問其家仍贈太<lb/>
　傅<lb/>
以僕固懐恩為河北副元帥<lb/>
<pb n="KR2b0037_WYG_055-49a"/>
　郭子儀以懐恩有平河朔功請以副元帥譲之<lb/>
代宗皇帝<lb/>
<hi>癸卯</hi>廣德元年春正月以劉晏同平章事度支等使如故<lb/>
流來瑱于播州殺之<lb/>
　初來瑱在㐮陽程元振有所請託不從及為相元振<lb/>
　譖瑱言渉不順與賊合謀坐削官爵流播州賜死由<lb/>
　是藩鎮皆切齒于元振<lb/>
賊将田承嗣以莫州<hi>本鄭縣唐置州改莫宋省故城在今河間府任邱縣</hi>降李懐<lb/>
<pb n="KR2b0037_WYG_055-49b"/>
僊<hi>柳城蕃人</hi>殺史朝義傳首京師<lb/>
　史朝義走莫州諸軍圍之朝義屢戰皆敗田承嗣説<lb/>
　朝義令往幽州發兵朝義從之承嗣即以城降時朝<lb/>
　義范陽節度使李懐僊已請降朝義至不得入獨與<lb/>
　賊騎數百東奔欲入奚契丹懐僊兵追及之朝義窮<lb/>
　蹙縊于林中懐僊取其首以獻僕固懐恩與諸軍皆<lb/>
　還<lb/>
以薛嵩田承嗣李懐僊為河北諸鎮節度使<hi>尹起莘曰此志唐失</hi>
<pb n="KR2b0037_WYG_055-50a"/>
<hi>河北之始</hi>
　以史朝義降将薛嵩為相衞邢洛貝磁六州節度使<lb/>
　田承嗣為魏博德滄瀛五州都防禦使李懐僊仍故<lb/>
　地為盧龍節度使時河北諸州皆已降嵩等迎僕固<lb/>
　懐恩拜于馬首乞行間自効懐恩恐賊平寵衰故奏<lb/>
　留嵩等及李寳臣分帥河北自為黨援朝廷亦厭苦<lb/>
　兵革茍冀無事因而授之<hi>承嗣舉管内户口壮者皆籍以兵惟使老弱耕稼數</hi>
　<hi>年有兵衆十萬奏請名其軍曰天雄又選其驍徤者萬人自衛謂之牙兵</hi>
<pb n="KR2b0037_WYG_055-50b"/>
　<hi>范氏祖禹曰唐失河北實自此始由任僕固懐恩為制将也使李郭為将肯如是乎</hi>
回紇歸國<lb/>
　回紇部衆所過抄掠廪給小不如意輙殺之無所忌<lb/>
　憚陳鄭節度使李抱玉欲遣官屬置頓人人辭憚趙<lb/>
　城<hi>隋縣今屬平陽府</hi>尉馬燧獨請行比回紇将至燧先遣人<lb/>
　賂其渠帥約無暴掠帥遺之旗曰有犯令者君自戮<lb/>
　之燧取死囚為左右小有違令立斬之回紇相顧失<lb/>
　色渉其境者皆拱手遵約束<hi>燧説抱玉曰燧與回紇言頗得其精僕固懐恩</hi>
<pb n="KR2b0037_WYG_055-51a"/>
　<hi>恃功驕蹇其子㻛好勇而輕今内樹四帥外交回紇必有窺河東澤潞之志宜深備之抱玉然之</hi>
以梁崇義<hi>長安人</hi>為山南東道節度留後<hi>劉友益曰留後始此</hi>
　初梁崇義從來瑱鎮㐮陽累遷右兵馬使有勇力能<lb/>
　卷鐡舒鈎沈毅寡言得衆心瑱死自鄧州引戍兵歸<lb/>
　衆推為帥上不能討因以為留後崇義奏改葬瑱<lb/>
三月辛酉葬泰陵<hi>元宗陵在同州府蒲城縣東北金粟山</hi>
　<hi>史臣贊曰元宗初立勵精政事開元之際幾至太平何其盛也及侈心一動窮天下之欲不足為其樂而</hi>
　<hi>溺其所甚愛忘其所可戒至于竄身失國而不悔始終之異至于如此可不慎哉</hi>
<pb n="KR2b0037_WYG_055-51b"/>
庚午葬喬陵<hi>肅宗陵唐書作建在西安府醴泉縣東北武将山</hi>
　<hi>賀善贊曰肅宗趣取大物而子道悖制于張后而夫道奪脇于輔國而君道失殺齊王倓而父道虧倘微</hi>
　<hi>郭李唐之克復未可知矣</hi>
夏四月李光弼遣将擒台州賊袁晁浙東平<lb/>
　初台州賊袁晁攻䧟浙東諸州民疲于賦歛者多歸<lb/>
　之聚衆二十萬光弼使部将張伯儀<hi>魏州人</hi>将兵討平<lb/>
　之<lb/>
分河北諸州節度<lb/>
<pb n="KR2b0037_WYG_055-52a"/>
　以幽莫媯檀平薊為幽州管恒定趙深易為成德軍<lb/>
　管相貝邢洺為相州管魏博德為魏州管滄棣冀瀛<lb/>
　為青淄管懐衛河陽為澤潞管<lb/>
敕議舉孝亷<lb/>
　禮部侍郎楊綰<hi>字公權華隂人</hi>上疏<hi>畧曰古之選士必取行實自隋焬帝始置進士</hi>
　<hi>科猶試䇿而已至髙宗時考功員外郎劉思立始奏進士加雜文明經加帖括從此成俗公卿以此待士</hi>
　<hi>長老以此訓子其明經則誦帖括以僥倖又令舉人投牒自應如此欲其返淳朴崇亷讓何可得也</hi>請<lb/>
　置孝亷科令縣令取行著鄉閭學知經術者薦之于<lb/>
<pb n="KR2b0037_WYG_055-52b"/>
　州刺史考試升之于省任占一經問經義二十條對<lb/>
　䇿三道上第注官中第出身下第罷歸其道舉<hi>謂學老荘</hi>
　<hi>者</hi>亦非理國所資望與明經進士並停上命諸司通<lb/>
　議給事中李栖筠左丞賈至<hi>曾之子</hi>京兆尹嚴武<hi>字季鷹挺</hi>
　<hi>之之子</hi>並是綰議仍請兼廣學校保桑梓者鄉里舉焉<lb/>
　在流寓者庠序推焉敕禮部具條目以聞綰奏國子<lb/>
　監舉人令博士薦于祭酒祭酒試通者升之于省如<lb/>
　鄉貢法明法委刑部考試或以為明經進士行之已<lb/>
<pb n="KR2b0037_WYG_055-53a"/>
　乆不可遽改事雖不行識者是之<hi>後綰又奏孝弟力田無實状及童子</hi>
　<hi>科皆僥倖悉罷之</hi>
秋七月羣臣上尊號<lb/>
九月遣使徴僕固懐恩入朝不至<lb/>
　初僕固懐恩受詔與回紇可汗相見于太原河東節<lb/>
　度使辛雲京恐其合謀襲軍府閉城自守亦不犒師<lb/>
　懐恩怒具表其状不報中使駱奉仙至太原雲京厚<lb/>
　結之使言懐恩反状已露懐恩亦奏請誅雲京奉仙<lb/>
<pb n="KR2b0037_WYG_055-53b"/>
　詔和解之懐恩自以兵興以來所在力戰一門死王<lb/>
　事者四十六人女嫁絕域説諭回紇再収兩京平定<lb/>
　河南北功無與比而為人搆陷憤怨殊深上書自訟<lb/>
　<hi>書曰臣罪有六昔同羅叛亂臣為先帝掃清河曲一也男玢陷賊亡歸臣斬之以令衆士二也二女逺嫁</hi>
　<hi>為國和親三也身與男㻛為國効命四也河北新附撫安反側五也説喻回紇使赴急難六也臣既負六</hi>
　<hi>罪誠合萬誅思得一奉天顔又以來瑱之死深畏中官䜛口虚受陛下誅夷臣奏奉仙非不摭實陛下竟</hi>
　<hi>無處置寵任彌深竊聞四方遣人奏事陛下皆云與驃騎議之曽不委宰相可否或留數月不遣逺近無</hi>
　<hi>不疑沮儻不納愚懇且務因循臣實不敢保家陛下豈能安國唯陛下圖之  同羅鐡勒别部安禄山反</hi>
<pb n="KR2b0037_WYG_055-54a"/>
　<hi>同羅叛冦朔方郭子儀遣懐恩討平之驃騎謂程元振</hi>上遣裴遵慶<hi>字少良聞喜人</hi>詣<lb/>
　懐恩喻㫖諷令入朝懐恩抱遵慶足號泣訴寃然以<lb/>
　懼死為詞竟不奉詔<lb/>
冬十月吐蕃入冦上如陜州吐蕃入長安闗内副元帥<lb/>
郭子儀撃之吐蕃遁去<lb/>
　吐蕃入冦陷蘭廓河鄯洮岷秦成渭<hi>注俱見前</hi>等州<hi>唐自武德</hi>
　<hi>以來開拓邊境地連西域皆置都督府開元中置朔方隴右河西安西北庭諸節度使以統之嵗發山東</hi>
　<hi>丁壯為戍卒繒帛為軍資開屯田供糗糧設監牧畜馬牛軍城戍邏萬里相望及安禄山反邊兵精鋭者</hi>
<pb n="KR2b0037_WYG_055-54b"/>
　<hi>皆徴發入援謂之行營留兵單弱數年之間强者蠶食自鳯翔以西邠州以北相繼淪沒至是吐蕃入大</hi>
　<hi>震闗盡取河西隴右之地</hi>邉将告急程元振皆不以聞十月冦至<lb/>
　涇州刺史髙暉降之為之鄉導既過邠州上始聞之<lb/>
　至奉天<hi>唐縣故城在今陜西乾州</hi>武功京師震駭詔以雍王适為<lb/>
　闗内元帥郭子儀副之出鎮咸陽以禦之子儀閒廢<lb/>
　日乆部曲離散及是召募得二十騎而行至咸陽吐<lb/>
　蕃帥吐谷渾党項氐𦍑二十餘萬衆渡渭循山而東<lb/>
　子儀使判官王延昌入奏請益兵程元振遏之竟不<lb/>
<pb n="KR2b0037_WYG_055-55a"/>
　召見吐蕃渡便橋上倉猝不知所為出幸陜州官吏<lb/>
　六軍逃散吐蕃入長安立廣武王承宏<hi>邠王守禮之孫</hi>為帝<lb/>
　縱兵焚掠長安中蕭然一空<hi>苖晋卿病卧家輿入脇之晋卿閉口不言冦不</hi>
　<hi>敢殺</hi>子儀引三十騎自御宿川<hi>在咸寕縣南漢書揚雄傳武帝開上林至昆吾</hi>
　<hi>御宿即此</hi>循山而東謂王延昌曰大軍逃潰多在啇州速<lb/>
　往収之延昌徑入啇州撫諭之諸将方縱兵暴掠聞<lb/>
　子儀至皆大喜聼命得四千人軍勢稍振子儀乃泣<lb/>
　諭将士以共雪國恥取長安皆感激受約束上恐吐<lb/>
<pb n="KR2b0037_WYG_055-55b"/>
　蕃出潼関徵子儀詣行在子儀表曰臣不収京城無<lb/>
　以見陛下若兵出藍田冦亦不敢東向上許之鄜坊<lb/>
　節度判官叚秀實説白孝德引兵赴難孝德即日大<lb/>
　舉南趨京畿與蒲陜啇華合勢進撃子儀使羽林大<lb/>
　将軍長孫全緒将二百騎出藍田又令寳應軍使張<lb/>
　知節将兵繼之全緒至韓公堆<hi>在西安府藍田縣横嶺北</hi>晝則擊<lb/>
　鼓張旗幟夜則多燃火以疑吐蕃吐蕃懼百姓又紿<lb/>
　之曰郭令公自啇州将大軍至矣吐蕃惶駭悉衆遁<lb/>
<pb n="KR2b0037_WYG_055-56a"/>
　去髙暉東走潼關守將李日越擒殺之詔以子儀為<lb/>
　西京留守白孝徳與邠寜節度使張藴琦將兵屯畿<lb/>
　縣子儀召之入城京畿遂安<hi>吐蕃還圍鳳翔鎮西節度使馬璘将精騎千餘</hi>
　<hi>人赴難轉鬬至城丅持滿外向突入城中不觧甲兵戰單騎奮撃俘斬千計明日冦復請戰璘開懸門以</hi>
　<hi>待之冦引退曰此將軍不惜死宜避之遂去是冬吐蕃䧟松維保三州于是劍南西山諸州皆䧟  松維</hi>
　<hi>保三州皆唐置松州今四川松潘衛是維保二州故城俱在荗州保縣西山即大雪山亦名蓬婆山在今</hi>
　<hi>松潘衛疊溪營西諸州謂松茂雅嶲等都督府所隸諸羌羈縻州</hi>
十一月削程元振官爵放歸田里<lb/>
<pb n="KR2b0037_WYG_055-56b"/>
　程元振專權自恣人畏之甚于李輔國諸將有大功<lb/>
　者元振皆忌嫉欲害之吐蕃入冦元振不以時奏致<lb/>
　上狼狽出幸上發詔徴諸道兵李光弼等皆忌元振<lb/>
　莫有至者中外切齒莫敢言太常博士栁伉上疏以<lb/>
　為吐蕃犯闗度隴不血刅而入京師武士無一人力<lb/>
　戰此將帥叛陛下也陛下疏元功委近習日引月長<lb/>
　在廷無一人犯顔回慮此公卿叛陛下也陛下始出<lb/>
　都百姓填然奪府庫相殺戮此三輔叛陛下也自十<lb/>
<pb n="KR2b0037_WYG_055-57a"/>
　月朔召諸道兵盡四十日無隻輪入闗此四方叛陛<lb/>
　下也陛下必欲存宗廟安社稷獨斬程元振首馳告<lb/>
　天下悉出内使隸諸州持神䇿兵付大臣然後削尊<lb/>
　號下詔引咎如此而兵不至人不感天下不服臣請<lb/>
　闔門寸斬以謝陛下上猶以元振有保䕶功削官爵<lb/>
　放歸田里<hi>元振歸三原聞上還宫衣婦人服私入長安復規任用京兆擒之以聞敕流溱州上</hi>
　<hi>念其功復命江陵安置府溱州唐置地在今貴州思南  界</hi>
十二月上還長安<lb/>
<pb n="KR2b0037_WYG_055-57b"/>
　車駕發陜州左丞顔真卿請上先謁陵廟然後還宫<lb/>
　元載不從真卿怒曰朝廷豈堪相公再壊耶載由是<lb/>
　銜之上至長安郭子儀帥百官諸軍奉迎伏地待罪<lb/>
　上勞之曰用卿不早故及于此<hi>廣武王承宏逃匿草野上赦不誅放之華</hi>
　<hi>州</hi>
以魚朝恩為天下觀軍容宣慰處置使總禁兵<lb/>
苖晋卿裴遵慶罷以李峴同平章事<lb/>
　遵慶既去元載權益盛以貨納内侍董秀上意所屬<lb/>
<pb n="KR2b0037_WYG_055-58a"/>
　載必先知之承意探微言無不合上以是愈愛之<lb/>
<hi>甲辰</hi>二年春正月詔刑部尚書顔真卿宣慰朔方行營<lb/>
　上之在陜也真卿請奉詔召僕固懐㤙不許至是命<lb/>
　真卿宣慰朔方行營諭懐恩入朝對曰陛下在陕臣<lb/>
　往以忠義責之使之赴難彼猶有可來之理今陛下<lb/>
　還宫彼進不成勤王退不能釋衆召之庸肯至乎且<lb/>
　言懐恩反者獨幸雲京駱奉僊李抱玉魚朝恩四人<lb/>
　耳陛下不若以郭子儀代懐恩可不戰而服也時抱<lb/>
<pb n="KR2b0037_WYG_055-58b"/>
　玉從弟抱真<hi>字太原</hi>為邠州别駕知懐恩有異志脱身<lb/>
　歸京師召見問計對曰此不足憂也朔方將士思郭<lb/>
　子儀如父兄陛下誠以子儀鎮朔方彼皆不召而來<lb/>
　矣上然之<hi>已而真卿竟不果行</hi>
立雍王适為皇太子<lb/>
僕固懐恩反冦太原以郭子儀為河中節度等使<lb/>
　懐恩使其子㻛㓂太原不克<hi>懐恩謀取太原辛雲京覺之乗城設備㻛攻之</hi>
　<hi>大敗而還</hi>遂圍榆次<hi>漢縣今屬太原府</hi>上謂郭子儀曰懐恩父子<lb/>
<pb n="KR2b0037_WYG_055-59a"/>
　負朕實深聞朔方將士思公如枯旱之望雨公為朕<lb/>
　撫河東汾上之師必不為變乃以子儀為関内河東<lb/>
　副元帥河中節度等使懐恩將士聞之皆曰吾軰從<lb/>
　懐恩為不義何面目見汾陽王<lb/>
僕固㻛為其下所殺懐恩走靈州<hi>綱目作雲州今依唐書通鑑改</hi>
　僕固㻛圍榆次旬餘不㧞十將<hi>官名也</hi>焦暉白玉攻殺<lb/>
　之懐恩聞之入告其母母曰吾語汝勿反國家待汝<lb/>
　不薄今衆心既變禍必及我將如之何懐恩不對而<lb/>
<pb n="KR2b0037_WYG_055-59b"/>
　出母提刀逐之曰吾為國家殺此賊取其心以謝三<lb/>
　軍懐恩疾走得免遂與麾下三百渡河北走靈州子<lb/>
　儀傳㻛首詣闕羣臣入賀上慘然不悦曰朕信不及<lb/>
　人致勲臣顛越深用為愧又何賀焉命輦懐恩毋至<lb/>
　長安給待優厚月餘以夀終以禮𦵏之功臣皆感嘆<lb/>
　<hi>子儀如汾州懐恩之衆数萬悉歸之咸鼓舞涕泣喜其來而悲其晚也</hi>
劉晏李峴罷以王縉<hi>字夏卿太原祁人</hi>杜鴻漸同平章事<lb/>
　晏坐與程元振交通元振獲罪峴有力焉由是為宦<lb/>
<pb n="KR2b0037_WYG_055-60a"/>
　官所疾故與晏皆罷<lb/>
三月以劉晏為河南江淮轉運使<lb/>
　自䘮亂以來汴水堙廢漕運者自江漢抵梁洋迂險<lb/>
　勞費兵大之後中外艱食関中米斗千錢百姓挼<hi>奴未</hi>
　<hi>反以手摩也</hi>穗以給禁軍宫厨無兼時之積晏乃疏浚汴<lb/>
　水遺元載書具陳漕運利害令中外相應自是每嵗<lb/>
　運米数十萬石以給関中唐世稱漕運之能者推晏<lb/>
　為首後來者皆遵其法度云<lb/>
<pb n="KR2b0037_WYG_055-60b"/>
夏五月初行五紀厯<lb/>
六月罷河中節度及耀德軍<hi>乾元初置于河中</hi>
　郭子儀以安史昔㩀洛陽故諸道置節度使以制其<lb/>
　要衝今大盗已平而所在聚兵耗蠧百姓表請罷之<lb/>
　仍自河中為始從之<lb/>
秋七月税青苖錢給百官俸<hi>苖一畆税錢十五以國用怠不及秋方苗青則征之</hi>
　<hi>號青苗錢</hi>
臨淮王李光弼卒<hi>諡曰武穆</hi>
<pb n="KR2b0037_WYG_055-61a"/>
　上之幸陜也李光弼竟遷延不至吐蕃退除光弼東<lb/>
　都留守光弼辭以就江淮糧運引兵歸徐州<hi>光弼母在河中</hi>
　<hi>上恐遂成嫌隙數遣使存問已復迎至長安厚加供給使其弟光進掌禁兵遇之加厚</hi>光弼治<lb/>
　軍嚴重指顧號令諸將莫敢仰視謀定而後戰能以<lb/>
　少制衆與郭子儀齊名及在徐州擁兵不朝諸將田<lb/>
　神功等不復禀畏公弼愧恨成疾而卒<lb/>
僕固懐恩引回紇吐蕃入冦詔郭子儀出鎮奉天<lb/>
　懐恩至靈武收合㪚亡其衆復振上厚撫其家下詔<lb/>
<pb n="KR2b0037_WYG_055-61b"/>
　曰懐恩勲勞著于帝室疑隙之端起自羣小君臣之<lb/>
　義情實如初但當詣闕更勿有疑懐恩竟不從遂引<lb/>
　回紇吐蕃十萬衆入㓂京師震駭㑹郭子儀自河中<lb/>
　入朝詔子儀出鎮奉天召問方畧對曰懐恩勇而少<lb/>
　恩士心不附所以能入㓂者因思歸之士耳懐恩本<lb/>
　臣偏裨其麾下皆臣部曲必不忍以鋒刅相向無能<lb/>
　為也已而懐恩進逼奉天子儀出兵懐恩退<hi>懐恩與回紇吐</hi>
　<hi>蕃進逼奉天諸將請戰子儀曰冦深入利速戰吾堅壁以待之彼必以吾為怯而不戒乃可破也若遽戰</hi>
<pb n="KR2b0037_WYG_055-62a"/>
　<hi>而不利則衆心離矣敢言戰者斬既而夜出陳于乾陵之南冦始以子儀為無備欲襲之忽見大軍驚愕</hi>
　<hi>不戰而退</hi>至邠州攻之不克遂遁<hi>先是子儀使其子晞將兵救邠州晞縱士卒為</hi>
　<hi>暴節度使白孝徳患之而不敢言叚秀實自請補都虞候晞軍士入市取酒刺酒翁壞醸器秀實列卒盡</hi>
　<hi>取其首注塑上植市門晞一營大譟盡甲孝徳恐秀實曰無傷也請住觧之選老躄者一人持馬至晞門</hi>
　<hi>甲者出秀實笑且入曰殺一老卒何甲也吾戴吾頭來矣晞出秀實讓之曰副元帥勲塞天地當念始終</hi>
　<hi>今常待恣卒為暴行且致亂亂則罪及副元帥郭氏功名其存者幾何言未畢晞再拜曰公幸教晞以道</hi>
　<hi>敢不從命叱左右皆鮮甲敢譁者死秀實因留宿軍中且俱至孝徳所謝</hi>
九月関中蟲蝗霖雨<lb/>
<pb n="KR2b0037_WYG_055-62b"/>
冬十二月加郭子儀尚書令不受<lb/>
　子儀以太宗為此官近皇太子亦為之不敢當遂不<lb/>
　受還鎮河中<lb/>
戸部奏是嵗戸口之數<lb/>
　戸二百九十餘萬口一千六百九十餘萬<lb/>
<hi>乙巳</hi>永泰元年春正月以李抱真為澤潞節度副使<lb/>
　抱真以山東有變上黨為兵衝而荒亂之餘土瘠民<lb/>
　困無以贍軍乃藉民毎三丁選一壮者免其租徭給<lb/>
<pb n="KR2b0037_WYG_055-63a"/>
　弓失使農隙習射嵗暮都試行其賞罰比二年得精<lb/>
　兵二萬既不費稟給府庫充實遂雄視山東步兵為<lb/>
　諸道最<lb/>
三月命文武之臣十三人于集賢殿待制<lb/>
　命僕射裴冕郭英乂等十三人于集賢殿待制<hi>左拾遺獨</hi>
　<hi>孤及上疏曰陛下召冕等以備詢問此盛徳也然恐陛下難容其直而不錄其言有容下之名而無聼諌</hi>
　<hi>之實則臣之所恥也今師興不息十年矣人之生産空于杼軸擁兵者第舘亘街陌奴婢厭酒肉而貧人</hi>
　<hi>嬴餓就役剝膚及髓長安城中白畫椎剽吏不敢詰民不敢訴有司不敢以聞茹毒飲痛窮而無告陛下</hi>
<pb n="KR2b0037_WYG_055-63b"/>
　<hi>不思所以救之臣實懼焉今天下惟朔方隴西有吐蕃僕固之虞邠涇鳯翔之兵足以當之矣東南泊海</hi>
　<hi>西盡巴蜀無鼠竊之盗而兵不為觧傾天下之貨竭天下之穀以給不用之兵臣不知其故假仒居安思</hi>
　<hi>危自可阨要害之地俾置屯禦悉休其餘以糧儲屝屨之資充疲人貢賦嵗可減國租之半陛下豈可遲</hi>
　<hi>疑于改作使率土之患日甚一日乎上不能用  獨孤及字至之洛陽人</hi>
吐蕃遣使請和<lb/>
　吐蕃遣使請和詔元載等與之盟上問郭子儀子儀<lb/>
　對曰吐蕃利我不虞若不虞而來則國不可守矣乃<lb/>
　遣兵戍奉天<lb/>
<pb n="KR2b0037_WYG_055-64a"/>
旱<lb/>
　斗米千錢<lb/>
夏四月以裴諝<hi>字士明寛之子</hi>為左司郎中<lb/>
　河東租庸使裴諝入奏事上問𣙜酷之利嵗入幾何<lb/>
　諝不對復問對曰臣自河東來所過見菽粟未種農<lb/>
　夫怨愁臣以為陛下見臣必先問人之疾苦乃責臣<lb/>
　以營利臣是以未敢對也上謝之拜左司郎中<lb/>
劒南節度使嚴武卒<lb/>
<pb n="KR2b0037_WYG_055-64b"/>
　武三鎮劒南厚賦歛窮奢侈專殺戮母數戒之武不<lb/>
　從及死母曰吾今始免為官婢矣然吐蕃畏之不敢<lb/>
　犯其境<lb/>
五月畿内麥稔<hi>尹起莘曰上書旱此書麥稔飢荒之急幸有是耳然稔止幾内四方萬里未知</hi>
<hi>若何也</hi>
　自春不雨至四月乃雨及是麥稔京兆尹第五琦請<lb/>
　税百姓田十畆收其一曰此古什一之法也上從之<lb/>
　<hi>已而京兆用琦税法民多流亡乆乃罷之</hi>
<pb n="KR2b0037_WYG_055-65a"/>
平盧將李懐玉逐其節度使侯希逸詔以懐玉為留後<lb/>
賜名正已<lb/>
　先是侯希逸自平盧㧞其軍浮海入青州㩀之朝廷<lb/>
　即以為平盧淄青節度使<hi>自是淄青常以平盧冠使</hi>希逸好遊畋<lb/>
　營塔寺兵馬使李懐玉得衆心希逸忌之因事解其<lb/>
　軍職至是希逸宿于城外軍士閉門奉懐玉為帥希<lb/>
　逸奔滑州召還京師以鄭王邈<hi>帝之子</hi>為節度使懐玉<lb/>
　知留後賜名正己<hi>時成徳李實臣魏傅田承嗣相衛薛嵩盧龍李懐僊収安史餘黨各</hi>
<pb n="KR2b0037_WYG_055-65b"/>
　<hi>擁勁卒數萬治兵完城自署將吏不供貢賦與山南東道梁崇義及正已皆結為婚姻互相表衆朝廷専</hi>
　<hi>事姑息不能復制</hi>
秋九月置百髙座講仁王經<lb/>
　内出仁王經二寳輿以人為菩薩鬼神之狀導以音<lb/>
　樂鹵簿百官迎從至資聖西明寺講之<lb/>
僕固懐恩誘回紇吐蕃雜部入冦懐恩道死召郭子儀<lb/>
屯涇陽冬十月回紇受盟而還吐蕃夜遁<lb/>
　僕固懐恩誘回紇吐蕃吐谷渾黨項奴剌<hi>盧逹反吐谷渾别種</hi>
<pb n="KR2b0037_WYG_055-66a"/>
　數十萬衆俱入㓂令吐蕃趨奉天黨項趨同州吐谷<lb/>
　渾奴敕趨盩厔回紇繼吐蕃之後懐恩又以朔方兵<lb/>
　繼之郭子儀奏冦皆騎兵其來如飛不可易也請使<lb/>
　鳯翔滑濮邠寧鎮西河南淮西諸節度各出兵以阨<lb/>
　其衝要上從之懐恩中塗遇暴疾死大将范志誠領<lb/>
　其衆<hi>懐恩拒命三年再引外冦為國大患上猶為之隱曰懐恩不反為左右所誤耳</hi>吐蕃十<lb/>
　萬至奉天始列營朔方兵馬使渾瑊帥驍騎二百衝<lb/>
　之賊衆披靡瑊夾賊一将躍馬而還士氣大振夜復<lb/>
<pb n="KR2b0037_WYG_055-66b"/>
　引兵襲之殺千餘人京師聞冦至奉天始罷百高座<lb/>
　講召郭子儀使屯涇陽上自将六軍屯苑中下制親<lb/>
　征<hi>百官入朝魚朝恩從禁軍操白刃宣言曰吐蕃攻犯郊畿車駕欲幸河中何如公卿皆錯愕不知所</hi>
　<hi>對有劉給事者獨出班抗聲曰敕使反邪今屯軍如雲不戮力捍冦而遽欲脇天子棄宗社非反而何朝</hi>
　<hi>恩驚沮事遂寢</hi>㑹大雨旬日冦不能進大掠而去所過焚廬<lb/>
　舍蹂禾稼殆盡十月復講經吐蕃退至邠州遇囘紇<lb/>
　復相與入㓂合兵圍涇陽子儀嚴備不戰時二冦聞<lb/>
　懐恩死已争長不相睦子儀使牙将李光瓚說回紇<lb/>
<pb n="KR2b0037_WYG_055-67a"/>
　欲與共擊吐蕃囘紇不信曰郭公在此可得見乎光<lb/>
　瓚還報子儀曰今衆寡不敵難以力勝昔與回紇契<lb/>
　約甚厚不若挺身說之可不戰而下也諸将請選鐡<lb/>
　騎五百衛從子儀曰此適足為害耳郭晞扣馬諫曰<lb/>
　大人國之元帥奈何以身為冦餌子儀曰今戰則父<lb/>
　子俱死而國家危往以至誠與之言或幸而見從則<lb/>
　四海之福也不然則身没而家全以鞭擊其手曰去<lb/>
　遂與數騎出使人傳呼曰令公來囘紇大驚大帥藥<lb/>
<pb n="KR2b0037_WYG_055-67b"/>
　葛羅可汗之弟也執弓注矢立於前郭子儀免胄釋<lb/>
　甲投鎗而進諸部長相顧曰是也皆下馬羅拜子儀<lb/>
　亦下馬前執藥葛羅手讓之曰汝囘紇有大功于唐<lb/>
　唐之報汝亦不薄奈何負約深入吾地棄前功結後<lb/>
　怨背恩徳而助叛臣乎且懷恩叛君棄母於汝何有<lb/>
　今吾挺身而來聽汝殺之我之將士必致死與汝戰<lb/>
　矣藥葛羅曰懐恩欺我言天可汗已晏駕令公亦捐<lb/>
　館中國無主我是以來今皆不然懐恩又為天所殺<lb/>
<pb n="KR2b0037_WYG_055-68a"/>
　我曹豈肯與令公戰乎子儀因說之曰吐蕃無道所<lb/>
　掠之財不可勝載馬牛雜畜長數百里此天之賜汝<lb/>
　也全師而繼好破敵以取富為汝之計孰便于此不<lb/>
　可失也藥葛羅曰吾為懐恩所誤負公誠深今請為<lb/>
　公盡力以謝過然懐恩之子可敦兄弟也願勿殺之<lb/>
　子儀許之囘紇觀者為兩翼稍前子儀麾下亦進子<lb/>
　儀揮手却之因取酒與其部長共飲藥葛羅使子儀<lb/>
　先執酒為誓子儀酹地曰大唐天子萬嵗囘紇可汗<lb/>
<pb n="KR2b0037_WYG_055-68b"/>
　亦萬嵗兩國將相亦萬嵗有負約者身隕陣前家族<lb/>
　滅絶盃至藥葛羅亦酹地曰如令公誓于是諸部長<lb/>
　大喜曰軍中筮言此行安稳不與唐戰見一大人而<lb/>
　還今果然矣遂與定約而還吐蕃聞之夜遁囘紇遣<lb/>
　其部長入見天子藥葛羅帥衆追吐蕃殺獲萬計詔<lb/>
　罷親征京城解嚴<hi>初肅宗以陜西節度使郭英乂領神䇿軍使魚朝恩監之英乂入為</hi>
　<hi>僕射朝恩専将之及上幸陜朝恩舉在陜兵與神䇿軍迎扈悉號神䇿軍天子幸其營及京師平朝恩遂</hi>
　<hi>以軍歸禁中自将之然尚未得輿北軍齒至是從上屯苑中其勢寖盛分為左右廂居北軍之右矣</hi>
<pb n="KR2b0037_WYG_055-69a"/>
閏月以路嗣恭<hi>字懿範京兆三原人</hi>為朔方節度使<lb/>
　子儀以靈武初復百姓彫弊戎落未安請以嗣恭鎮<lb/>
　之嗣恭披荆棘立軍府威令大行<lb/>
郭子儀還河中<lb/>
　子儀在河中以軍食常乏乃自耕百畆將校以是為<lb/>
　差于是士卒皆不勸而耕野無曠士軍有餘糧<lb/>
漢州<hi>注見前</hi>刺史崔旰<hi>安平人徙衛州</hi>殺西川節度使郭英乂<lb/>
　初嚴武在蜀奏崔旰為漢州刺史<hi>旰将兵撃吐蕃連㧞其數城攘地數</hi>
<pb n="KR2b0037_WYG_055-69b"/>
　<hi>百里武作七寶舉迎旰入成都以寵之</hi>武卒行軍司馬杜濟等共請郭<lb/>
　英乂為節度使旰與所部亦請大將王崇俊㑹朝廷<lb/>
　已除英乂英乂至即誣殺崇俊遣使召旰旰辭不至<lb/>
　英乂怒自將兵攻之敗還旰聞英乂裁損士卒稟賜<lb/>
　下皆怨怒又毁元宗鑄金真容<hi>初元宗離蜀以所居行宫為道觀仍鑄金</hi>
　<hi>為真容英乂愛其竹樹茂美奏為軍營因徙去真容自居之</hi>旰因宣言英乂反發<lb/>
　兵襲之英乂奔簡州<hi>隋置今屬成都府</hi>為普州<hi>注見前</hi>刺史韓<lb/>
　澄所殺于是卭州<hi>注見前</hi>牙將柏茂琳瀘州<hi>梁置今𨽻四川</hi>牙<lb/>
<pb n="KR2b0037_WYG_055-70a"/>
　將楊子琳劒州<hi>注見前</hi>牙將李昌䕫各舉兵討旰蜀中<lb/>
　大亂明年詔以杜鴻漸為劒南東西川副元帥旰卑<lb/>
　辭重賂以迎之鴻漸貪其利見旰無一言責其干犯反<lb/>
　薦之于朝請以節制讓旰上不得已以旰為成都尹<lb/>
　西川節度行軍司馬<hi>鴻漸又表柏茂琳楊子琳李昌䕫各為本州刺史以和解之</hi>
　又明年鴻漸還朝以旰為西川節度使<hi>鴻漸薦旰才堪寄任上亦</hi>
　<hi>務姑息乃留鴻漸復知政事以旰為節度使旰厚歛以賂權貴元載擢其兄弟皆至大官</hi>久之旰<lb/>
　入朝會楊子琳襲成都詔旰還鎮賜名寧<hi>先是寧弟寛為留後</hi>
<pb n="KR2b0037_WYG_055-70b"/>
　<hi>數與子琳戰不利寧妾任氏出家財募兵得數千人帥以擊子琳破走之</hi>
<hi>丙午</hi>大厯元年春正月敕復補國子學生<lb/>
　自安史之亂國子監室堂頽壊軍士多借居之祭酒<lb/>
　蕭昕上言學校不可遂廢故有是詔<lb/>
以户部尚書劉晏侍郎第五𤦺分理天下財賦<lb/>
二月釋奠于國子監<lb/>
　釋奠于國子監命宰相帥常參官魚朝恩帥六軍諸<lb/>
　將往聽講子弟皆服朱紫為諸生<hi>謂朝恩之子弟</hi>朝恩既貴<lb/>
<pb n="KR2b0037_WYG_055-71a"/>
　顯乃學講經為文僅能執筆辨章句遽自謂才兼文<lb/>
　武莫敢與之抗<lb/>
貶顔真卿為峽州<hi>注見前</hi>别駕<lb/>
　元載専權恐奏事者攻訐其私乃請百官論事皆先<lb/>
　白宰相然後奏聞顔真卿上疏論之<hi>疏曰諌官御史陛下之耳目今</hi>
　<hi>使論事者先白宰相是自掩其耳目也李林甫為相深疾言者蒙蔽喑嗚卒成幸蜀之禍陵夷至于今日</hi>
　<hi>夫人主大開不諱之路羣臣猶莫敢盡言况令宰相大臣裁而抑之則陛下所聞見者不過三數人耳天</hi>
　<hi>下之士從此鉗口結舌陛下見無復言者以為天下無事可論是林甫復起於今日也昔林甫雖擅權猶</hi>
<pb n="KR2b0037_WYG_055-71b"/>
　<hi>托他事隂中言者不敢明令百司奏事皆先白宰相陛下儻不早寤漸成孤立後悔無及矣</hi>
以馬璘兼邠寧節度使<lb/>
　璘以叚秀實為都虞侯璘處事或不中理秀實争之<lb/>
　璘或甚怒秀實曰秀實罪若可殺何以怒為無罪殺<lb/>
　人恐渉非道璘攝衣起秀實徐歩而出良久璘置酒<lb/>
　召秀實謝之自是事皆咨秀實而後行聲稱甚美<lb/>
秋八月以魚朝恩判國子監事<lb/>
　命魚朝恩判國子監中書舍人常衮<hi>京兆人</hi>言成均之<lb/>
<pb n="KR2b0037_WYG_055-72a"/>
　任當用名儒不宜以宦者領之不聽命宰相百官送<lb/>
　上朝恩執易升髙座講鼎折足以譏宰相王縉怒元<lb/>
　載怡然朝恩曰怒者常情笑者不可測也<lb/>
冬十月上生日諸道節度使上夀<lb/>
　上生日諸道節度使獻金帛珍玩為夀共直緡錢二<lb/>
　十四萬常衮言節度使非能男耕女織必取之於人<lb/>
　歛怨求媚不可長也請却之上不聽<lb/>
以陳少逰<hi>博平人</hi>為宣歙<hi>今寧國徽州二府是</hi>觀察使<lb/>
<pb n="KR2b0037_WYG_055-72b"/>
　少逰為吏彊敏而好賄善結權貴以是得進除桂管<lb/>
　<hi>元和志桂管領州十二治桂州  桂州今廣西桂林府是</hi>觀察使惡其道逺多瘴<lb/>
　癘宦官董秀掌樞宻少逰請嵗獻五萬緡又納賄于<lb/>
　元載子仲武内外引薦遂改宣歙<lb/>
<hi>丁未</hi>二年春二月郭子儀入朝<lb/>
　上禮重子儀甞謂之大臣而不名<hi>子儀之子曖尚昇平公主嘗與争言</hi>
　<hi>曖曰汝倚乃父為天子邪我父薄天子而不為公主恚奔車奏之上曰此非汝所知彼誠如是使彼欲為</hi>
　<hi>天子天下豈汝家所有邪慰諭令歸子儀聞之囚曖入待罪上曰鄙諺有之不癡不聾不為家翁兒女閨</hi>
<pb n="KR2b0037_WYG_055-73a"/>
　<hi>房之言何足聽也子儀歸杖暧數十後盗發子儀父冢人以為魚朝恩使之子儀見上上語及之子儀流</hi>
　<hi>涕曰臣久将兵不能禁暴軍士多發人冡今日及此乃天譴非人事也子儀禁無故軍中走馬南陽夫人</hi>
　<hi>乳母之子犯禁都虞候杖殺之諸子泣訴子儀叱遣之明日以事語僚佐而歎息曰子儀諸子皆奴才也</hi>
　<hi>不賞父之都虞候而惜母之乳母子非奴才而何</hi>
魚朝恩作章敬寺<lb/>
　魚朝恩以賜莊為章敬寺以資太后<hi>帝母吳氏</hi>𡨕福窮壯<lb/>
　極麗奏毁曲江及華清宫館以給之<hi>衛州進士髙郢乃上書曰先太</hi>
　<hi>后聖徳不必以一寺增輝國家永圖無寧以百姓為本捨人就寺何福之為且古之明主積善以致福不</hi>
<pb n="KR2b0037_WYG_055-73b"/>
　<hi>費財以求福修徳以消禍不勞人以攘禍今徇左右之過計傷皇王之大猷臣竊為陛下惜之不報始上</hi>
　<hi>好祠祀未甚重佛元載王縉杜鴻漸皆好佛縉尤甚上甞問曰佛言報應果有之邪載等對曰國家運祚</hi>
　<hi>靈長非宿值福業何以致之福業已定雖時有小災終不能為害所以安史皆有子禍懐恩出門病死二</hi>
　<hi>冦不戰而退此皆非人力所及豈得言無報應也上由是深信之常於禁中飯僧百餘人有冦至則令僧</hi>
　<hi>講仁王經以禳之㓂去則厚加恩賜番僧不空官至卿監爵為國公出入禁闥勢移權貴良田美利多歸</hi>
　<hi>僧寺載等侍上多談佛事由是臣民承化皆廢人事而奉佛政刑日紊矣</hi>
<hi>戊申</hi>三年春正月帝幸章敬寺度僧尼千人<lb/>
二月乙巳朔日食<lb/>
<pb n="KR2b0037_WYG_055-74a"/>
夏四月徵李泌于衡山<lb/>
　泌既至復賜金紫為之作書院于蓬萊殿側上時過<lb/>
　之除拜方鎮給舍以上軍國大事皆與之議欲以泌<lb/>
　為相泌固辭<lb/>
追諡齊王倓<hi>倓于是春追贈齊王</hi>為承天皇帝<lb/>
　上與李泌語及齊王倓欲厚加褒贈泌請用岐薛故<lb/>
　事贈太子上泣曰吾弟首建靈武之議成中興之業<lb/>
　岐薛豈有此功乎竭誠忠孝乃為讒人所害曏使尚<lb/>
<pb n="KR2b0037_WYG_055-74b"/>
　存朕必以為太弟今當崇以帝號成吾夙志乃追諡<lb/>
　倓曰承天皇帝<lb/>
六月幽州将朱希彩殺其節度使李懐僊詔以希彩知<lb/>
留後<lb/>
　幽州兵馬使朱希彩經畧副使朱泚<hi>幽州昌平人</hi>及弟淊<lb/>
　共殺節度使李懐僊希彩自稱留後成徳節度使李<lb/>
　寳臣遣将討希彩不克朝廷不得己宥之以王縉領<lb/>
　盧龍節度使希彩知留後縉至幽州希彩盛兵以逆<lb/>
<pb n="KR2b0037_WYG_055-75a"/>
　之縉晏然而行希彩迎謁甚恭縉度終不可制勞軍<lb/>
　而還<lb/>
秋七月遣右散騎常侍蕭昕使囘紇<lb/>
　囘紇可敦死以昕為弔祭使囘紇庭詰昕曰我於唐<lb/>
　有大功唐奈何失信市我馬不時歸其直昕曰囘紇<lb/>
　之功唐已報之矣僕固懐恩之叛囘紇助之與吐蕃<lb/>
　連兵入㓂逼我郊畿及懐恩死吐蕃走然後囘紇懼<lb/>
　而請和我唐不忘前功加惠而縱之不然匹馬不歸<lb/>
<pb n="KR2b0037_WYG_055-75b"/>
　矣乃囘紇負約豈唐失信邪囘紇慙厚禮之<lb/>
内出盂蘭盆<hi>釋經佛作盂蘭盆會于七月望日異百味五果著盆中供養十方大徳梵語盂蘭猶</hi>
<hi>華言救倒懸盆器也華梵共舉</hi>賜章敬寺<lb/>
　内出盂蘭盆賜章敬寺設七廟神座書尊號于旛上<lb/>
　百官迎謁於光順門自是嵗以為常<lb/>
八月吐蕃㓂靈武九月鳯翔都将李晟<hi>字良器洮州臨潭人</hi>屠吐<lb/>
蕃定秦堡<hi>胡三省注吐蕃志吞秦士築堡于洮州以定秦為名</hi>吐蕃遁還<lb/>
　吐蕃㓂靈武鳯翔節度使李抱玉使其将李晟将兵<lb/>
<pb n="KR2b0037_WYG_055-76a"/>
　五千擊之晟曰以力則五千不足用以謀則太多乃<lb/>
　將千人兼行出大震關至臨洮屠吐蕃定秦堡焚其<lb/>
　積聚而還吐蕃聞之釋靈州之圍而去<lb/>
冬十二月以馬璘為涇原<hi>原州唐置今乎涼府固原州是</hi>節度使<lb/>
　元載以吐蕃連嵗入㓂馬璘以四鎮兵屯邠寜力不<lb/>
　能拒而郭子儀以朔方重兵鎮河中深居腹中無事<lb/>
　之地乃與子儀及諸將議徙璘鎮涇州而使子儀以<lb/>
　朔方兵鎮邠州日若以邊土荒殘軍費不給則以内<lb/>
<pb n="KR2b0037_WYG_055-76b"/>
　地租税金帛助之諸將皆以為然乃徙璘為涇原節<lb/>
　度使<hi>璘先往城涇州以都虞候段秀實知邠州留後初四鎮北庭兵乆覊旅數遷徙勞弊怨□兵馬</hi>
　<hi>使王童之謀作亂期以辛酉旦警嚴而發前夕有告之者秀實陽召掌漏者怒之以其失節令毎更來白</hi>
　<hi>輙延之數刻遂四更而曙童之不果發告者又云今夕欲焚馬坊草因救火作亂中夕火果發秀實命軍</hi>
　<hi>中行者皆止坐者勿起各整部伍嚴守要害童之白請救火不許及旦捕童之及其黨八人皆斬之下令</hi>
　<hi>日後徙者族流言者刑遂徙于涇</hi>
　<lb/>
御批厯代通鑑輯覽卷五十六<lb/>
</p>
<p>
</p>
  </div>
</body>
</text>
</TEI>