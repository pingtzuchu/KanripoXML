<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>伊洛淵源録巻十一</head> <lb/>
    <p>
<pb n="KR2g0023_WYG_011-1a"/>
欽定四庫全書<lb/>
　伊洛淵源録巻十一<lb/>
　　　　　　　　　　　　　宋　朱子　撰<lb/>
　劉起居<lb/>
　　墓誌銘　　　　　　　　　　　許景衡<lb/>
公諱安節字元承温州人資禀不凡方兒時已有遠度<lb/>
比長嗜學有所未逹思之夜以繼日必至于得而後巳<lb/>
少與從父弟今徽猷閣待制安止相友愛皆以文行為<lb/>
<pb n="KR2g0023_WYG_011-1b"/>
士友所稱既冠游太學元符三年擢進士第調越州諸<lb/>
暨主簿國子祭酒率其屬表留公太學不報除萊州州<lb/>
學教授未行改河東提舉學事司管勾文字改宣徳郎<lb/>
召對便殿公言春宫宜愼擇官屬雖左右趨走者必惟<lb/>
其人又論節儉及君子小人和同之異上稱善顧問甚<lb/>
悉即日擢為監察御史數決大獄所平反甚衆居數月<lb/>
攝殿中侍御史時公方謁告省親既陛辭而命下不及<lb/>
供職而歸俄除起居郎趣赴闕公迎父宣義而西居無<lb/>
<pb n="KR2g0023_WYG_011-2a"/>
何宣義思歸公欲乞外補宣義固止之明年遷太常少<lb/>
卿而言者斥公在言責時無所建明且久不寧親責守<lb/>
饒州州荐飢公至大發廩賑之又檄旁郡無遏糴軍儲<lb/>
不足它日皆强取諸民公曰嵗荒如此重困之可乎它<lb/>
司宜有相通者政應調適其緩急耳市人數為在官者<lb/>
所擾逃散郊外公躬率以廉寮屬化之未幾飢者充乏<lb/>
者濟逃者復于是與之治賦出裁制貢奉之須俾屬縣<lb/>
先期戒民無倉卒之擾移知宣州去饒州二日民遮留<lb/>
<pb n="KR2g0023_WYG_011-2b"/>
之涕泣不忍别耆壽以為吾州自范文正公後惟吾劉<lb/>
公而巳至宣十日而水大至公分遣其屬具舟振溺而<lb/>
躬督之晝夜不少休所活幾數千人而遠近流民至者<lb/>
以萬數公闢佛廟以處之發廩以活之一無失所者其<lb/>
將發廩也吏以為法令不可而部使者亦持其議公皆<lb/>
弗聽大疫公命醫官治甚力其得不死者不可計政和<lb/>
六年夏五月卒年四十九娶何氏公之娶也初行親迎<lb/>
之禮鄉人慕而繼之旁郡聞多竊笑比年朝廷頒五禮<lb/>
<pb n="KR2g0023_WYG_011-3a"/>
于天下於是人皆思公之倡始云子男曰暨孫有異質<lb/>
九嵗而夭一女尚幼以安止之子誠為後公天資近道<lb/>
而敏于學問其所趨尚非世俗所謂學者嘗從當世賢<lb/>
而有道者游始以致知格物發其材沉涵熟復存心養<lb/>
性久之于是有得其貌温然望之知其有容遇人無貴<lb/>
賤小大一以誠雖忤己者未嘗見其有怒色恚辭也其<lb/>
在河東同僚有交惡者一日邂逅公座聞其緒餘不覺<lb/>
自失相與如初其恬靜弗校宜若易與者至于有所立<lb/>
<pb n="KR2g0023_WYG_011-3b"/>
則挺然不可囘奪曾不知禍福利害可以為避就也鄒<lb/>
公浩以右正言得罪公與其所厚數輩追路勞勉之朝<lb/>
廷震怒追逮甚急人皆惴恐公獨泰然如平時既而哲<lb/>
宗察其無他有詔釋之而公亦自若也事親能承順其<lb/>
意教養諸弟涵容周還有古人所難能者族居踰百口<lb/>
上下愛信雖臧獲無間言也常曰堯舜之道不過孝弟<lb/>
天下之理有一無二廼若異端則有間斷矣聞人善如<lb/>
巳出或歸以過則未嘗辯遇事不擇劇易人所厭苦者<lb/>
<pb n="KR2g0023_WYG_011-4a"/>
任之裕然無迫遽勤瘁之色其與人遊常引其所長而<lb/>
隂覆其不及諸暨令不事事州將欲易他邑公既左右<lb/>
之振其綱條又稱其長者將卒善待之宣州賑濟公疏<lb/>
以為非敢專也蓋有所受之故朝廷録部者之功而進<lb/>
秩焉蓋其志非敢私佚其身而在于為人其所施置常<lb/>
在于公天下以為不如是則非所謂合内外通彼我也<lb/>
所治二州專以仁義教化平易近民民有訟委曲訓戒<lb/>
之俾毋再犯間有鬬者將愬于官則曰何面目復見府<lb/>
<pb n="KR2g0023_WYG_011-4b"/>
公遂捨去以是廷無可治之事或踰旬不施笞扑<lb/>
　　遺事<lb/>
或問劉子進乎曰未見它有進處問所以不進者何曰<lb/>
只為未有根因指庭前荼蘼曰此花只為有根故一年<lb/>
長盛如一年問何以見他未有進處曰不道全不進只<lb/>
它守得定不變却亦早是好手如廉仲之徒皆忘却了<lb/>
<hi>見上蔡語録</hi>
　尹侍講<lb/>
<pb n="KR2g0023_WYG_011-5a"/>
　　墓誌銘　　　　　　　　　　　吕稽中<lb/>
先生洛人也姓尹氏曾祖諱仲宣娶張氏生七子而二<lb/>
子有名長子諱源字子漸是謂河内先生次子諱洙字<lb/>
師魯是謂河南先生河内娶何氏生四子其長子諱林<lb/>
官至尚書虞部員外郎娶劉氏萬年縣君劉氏卒陳氏<lb/>
福昌縣君是生先生先生諱焞字徳充少孤奉母陳氏<lb/>
以居為進士業年二十師事伊川程夫子先生應進士<lb/>
舉答策問議及元祐貴人先生曰噫尚可以干禄乎哉<lb/>
<pb n="KR2g0023_WYG_011-5b"/>
不對而出告于程夫子曰吾不復應進士舉矣子曰子<lb/>
有母在先生歸告其母母曰吾知汝以為善養不知汝<lb/>
以禄養于是先生退不復就舉程夫子聞之曰賢哉母<lb/>
也大觀中新學日興有言者曰程頤倡為異端尹焞張<lb/>
繹為之左右先生遂不欲仕而聲聞益盛徳益成同門<lb/>
之士皆尊畏之程夫子曰我死而不失其正者尹氏子<lb/>
也靖康元年朝廷初辨忠邪召用四方才徳之士以布<lb/>
衣召先生先生謝不用既往又謝不欲朝大臣知不能<lb/>
<pb n="KR2g0023_WYG_011-6a"/>
留也授以和靖處士而歸明年金人陷雒陽先生之家<lb/>
死于兵先生既死而復蘇竄于長安山中轉徙四五年<lb/>
而長安陷劉豫僣位于京師思有以繫天下之望則使<lb/>
其偽帥趙斌卑詞厚禮來召先生具供帳衞從于山中<lb/>
甚盛先生逃去夜徒步渡渭逃竄山谷中崎嶇走山間<lb/>
遂至閬中久之往來巴中止于涪紹興五年有從臣言<lb/>
先生之道上召先生于涪曰昔者之召程頤蓋自布衣<lb/>
除崇政殿説書遂以左宣教郎崇政殿説書召先生先<lb/>
<pb n="KR2g0023_WYG_011-6b"/>
生力辭十數上勅有司加禮敦遣不巳六年先生辭官<lb/>
而赴召蜀之學者為先生立祠于涪七年至九江有言<lb/>
者攻毁程氏先生復辭曰學程氏者焞也生事之二十<lb/>
年今又二十年矣請就斥朝廷耻之于是大臣顯言先<lb/>
生拒劉豫之節學問之正上又思見先生召之愈急禮<lb/>
益至先生辭避巳數十迫上命布衣至行在所而病上<lb/>
賜之金帛使大臣存問慰勞須其病愈必受命而後朝<lb/>
病愈先生朝又辭于上前上曰卿尚可辭邪朕渇卿久<lb/>
<pb n="KR2g0023_WYG_011-7a"/>
矣知卿之從伊川也俟卿以講學不敢以有他先生遂<lb/>
就職又除秘書郎先生年六十七矣八年二月除秘書<lb/>
少監月餘以病求去不許四月賜緋衣銀魚象笏與御<lb/>
府珍玩之物先生益衰且病益求去改除直徽猷閣主<lb/>
管萬壽觀崇政殿説書九月除太常少卿兼説書十一<lb/>
月除權禮部侍郎兼侍講進官左通直郎而先生病日<lb/>
作不能朝告病甚于朝廷十二月除徽猷閣待制提舉<lb/>
萬壽觀兼侍講先生曰病不能朝矣而寵禄日至何功<lb/>
<pb n="KR2g0023_WYG_011-7b"/>
徳以當之上章十餘不巳朝廷哀其病且老九年二月<lb/>
使以待制提舉江州太平觀而去先生去之平江虎丘<lb/>
十年正月先生年七十曰七十而老尚矣遂致仕進官<lb/>
左奉議郎而從其請十二月先生如紹興居二年而沒<lb/>
年七十有二矣上命越制以賻之贈官四等先生娶張<lb/>
氏追封令人生子均仕為將仕郎雒陽之陷與張令人<lb/>
皆死惟諸女在立孫鎮為均子稽中聞之先生之學學<lb/>
聖人者也曰聖人必可以學而至也而不可以為也玩<lb/>
<pb n="KR2g0023_WYG_011-8a"/>
味以索之踐履以身之涵養以成之有叙于是乎下學<lb/>
上達窮理盡性而無贅無外者學之正也故先生莊敬<lb/>
仁實不過于心不欺闇室自誠而明以之開物成務推<lb/>
而放諸四海而凖其于聖人六經之言耳順心得如出<lb/>
諸已見于容貌聲音之間望之儼然也即之則温言則<lb/>
厲天下知道者必宗之不知者必慕之小人見之必革<lb/>
面後有聖人不易先生之道矣然而先生進不得施之<lb/>
天下退未嘗筆之于書與羣弟子言據六經發明問答<lb/>
<pb n="KR2g0023_WYG_011-8b"/>
不為講解文書獨嘗奉詔撰論語解今行于世<lb/>
　　遺事<hi>十條</hi>
和靖因蘇昞見伊川自後半年方得太學西銘看<hi>見祁寛所</hi>
<hi>録尹和靖語下同</hi>
和靖言初見伊川時教焞看敬字焞請益伊川曰主一<lb/>
則是敬當時雖領此語然不若近時看得更親切寛問<lb/>
如何是主一願先生善喻和靖言敬有甚形影只収斂<lb/>
身心便是主一且如人到神祠中致敬時其心収斂更<lb/>
<pb n="KR2g0023_WYG_011-9a"/>
著不得毫髮事非主一而何<lb/>
尹彥明與思叔同時師事伊川先生思叔以高識彥明<lb/>
以篤行俱為先生所稱先生沒思叔亦病死彥明窮居<lb/>
教學未嘗少自貶屈常以先生教人專以敬以直内為<lb/>
本彥明獨能力行之彥明嘗言先生教人只是專令用<lb/>
敬以直内若用此理則百事不敢輕為不敢妄作不愧<lb/>
屋漏矣習之既久自然有所得也因説往年先生自涪<lb/>
陵歸日日見之一日因讀易至敬以直内處因問先生<lb/>
<pb n="KR2g0023_WYG_011-9b"/>
不習无不利時則更無睹當更無計較也邪先生深以<lb/>
為然且曰不易見得如此且更涵養不要輕説<hi>見吕氏雜誌</hi>
温州鮑若雨商霖與鄉人十輩久從伊川一日伊川遣<lb/>
之見和靖次日伊川曰諸人謂子靳學不以教渠果否<lb/>
先生曰焞以諸公來依先生之門受學焞豈敢輒為他<lb/>
説萬一有少差便不誤它一生伊川頷之<hi>見祁寛所錄尹和靖語下</hi>
<hi>同</hi>
和靖與思叔共學之久伊川問二子尋常見處同否有<lb/>
<pb n="KR2g0023_WYG_011-10a"/>
差否自覺如何為我言之和靖曰焞不逮思叔如凡請<lb/>
問未達三四請益尚有未得處久之乃得如思叔則先<lb/>
生纔説便㸃頭㑹意往往造妙只是焞雖愚鈍自保守<lb/>
得若思叔則焞未敢保也伊川笑曰也是也是自是毎<lb/>
同請益退伊川必謂諸郎曰張秀才如此不待尹秀才<lb/>
肯待<lb/>
子謂尹焞魯張繹俊俊恐他日過之魯者終有守也<hi>見程</hi>
<hi>氏遺書下同</hi>
<pb n="KR2g0023_WYG_011-10b"/>
尹子張子見先生曰二子於頤之言如何尹子對曰聞<lb/>
先生之言言下領意焞不如繹能終守先生之學繹不<lb/>
如焞先生欣然曰各中其病<lb/>
和靖曰昔與范元長同見伊川偶有幹先起下堦伊川<lb/>
謂范曰君看尹彥明他時必有用於世元長次日説如<lb/>
此蓋伊川平日元不曾許人<hi>見祁寛所錄尹和靖語</hi>
靖康元年同知樞宻院事种師道奏伏見河南府布衣<lb/>
尹焞學專師古行足勵俗潛心允蹈踰三十年西都學<lb/>
<pb n="KR2g0023_WYG_011-11a"/>
者皆推仰之未嘗應書不求仕進若䝉召致俾預講説<lb/>
必有補益召至京師十月賜號和靖處士以歸户部尚<lb/>
書孫傅御史中丞吕好問户部侍郎邵溥中書舍人胡<lb/>
安國奏臣等伏覩河南府布衣尹焞學窮根本徳備中<lb/>
和言動惟時皆可師法噐識宏遠可以任大臣等淺陋<lb/>
不足以盡知然近來招延之士無有出其右者昨縁朝<lb/>
廷特召河南敦迫赴闕伏聞命之處士以歸使焞韜藏<lb/>
國噐不為時用未副朝廷仄席求賢之意伏望聖慈特<lb/>
<pb n="KR2g0023_WYG_011-11b"/>
加識擢以慰士大夫之望尋以金人犯闕不及再見<hi>見難</hi>
<hi>儷集</hi>
和靖在瀘州一室名曰遂志齋取易致命遂志之義在<lb/>
涪陵縣所居名曰習堂取學而時習之之義在千福院<lb/>
一室名曰六有齋取横渠先生所謂言有教動有法晝<lb/>
有為宵有得息有養瞬有存之意一室名曰三畏齋取<lb/>
畏天命畏大人畏聖人之言之意<hi>見涪陵記善録</hi>
紹興五年史館修撰兼侍讀范沖奏伏覩和靖處士尹<lb/>
<pb n="KR2g0023_WYG_011-12a"/>
焞誠明之學實有淵源直方之行動合規矩靖康中朝<lb/>
廷以布衣特起累加津遣既至京師懇求還山賜處士<lb/>
號建炎間焞逃竄山谷翟興為河南鎮撫使聞其名遣<lb/>
使延聘焞亦不就今流落在蜀臣與之遊處三十餘年<lb/>
得其為人内外淳備毫髪無玷實為鄉閭之所尊禮士<lb/>
友之所矜式迹其所得于巳表見于外臣無能髣髴舉<lb/>
以代臣允愜公議六月十五日聖㫖召赴行在仍令川<lb/>
陜宣撫司以禮津遣宣撫司劄下涪州津遣知州事李<lb/>
<pb n="KR2g0023_WYG_011-12b"/>
贍申尹處士雖寓居本州千福院然獨處一室嘉遯養<lb/>
浩志尚高潔邦人莫得而見恐非有司移文可致乞自<lb/>
使司專委官一員依巳得聖㫖以禮津遣上副朝廷舉<lb/>
逸求賢興治美俗之意于宣撫司差官敦遣先生四狀<lb/>
辭免不獲明年九月乃行先是伊川先生謫居于涪涪<lb/>
人立祠于北巖先生避地偶亦居焉至是以文告辭曰<lb/>
焞甲寅孟秋始居涪陵巳卯孟冬誤辱召命繼下除書<lb/>
實嗣講事人微望輕敢紹前躅辭不獲命勉赴行在有<lb/>
<pb n="KR2g0023_WYG_011-13a"/>
補于世則未有也不辱其門則有之今兹啓行惟先生<lb/>
有以鑒之七年二月至江州以病少畱四月上第八狀<lb/>
云竊見臣寮上言程頤之學惑亂天下有為此學鼓扇<lb/>
士類者皆屏絶之明詔天下焞實師程頤之學垂二十<lb/>
年學之既專自信益篤自壯至老居之甚安使焞濫列<lb/>
經帷其所敷繹辟陋之學亦不過聞於師者不惟無以<lb/>
發明經㫖又且仰惑聖聰焞雖甚愚敢偷一時之顯榮<lb/>
不顧四方之公議捨其所學上欺君父加以疾病日增<lb/>
<pb n="KR2g0023_WYG_011-13b"/>
精神衰耗決不能支持前進乞令自便訪藥求醫免令<lb/>
道塗塡委溝壑于是右相張公浚奏臣先備員川陜宣<lb/>
撫處置使竊見和靖處士尹焞緣叛臣劉豫父子迫以<lb/>
偽命焞經渉大河投身山谷自長安徒步趨蜀崎嶇千<lb/>
餘里乞食問路僅獲生全臣嘗延請至司與之欵接觀<lb/>
其所學所養誠有大過人者紹興甲寅春臣被命還朝<lb/>
葢嘗以焞之姓名達之天聽今陛下博采羣議召置經<lb/>
筵而焞辭免新命未聞就道伏望聖慈特降睿㫖令江<lb/>
<pb n="KR2g0023_WYG_011-14a"/>
州守臣疾速以禮敦遣五月二十九日奉聖㫖依奏先<lb/>
生又辭不得巳九月乃至國門猶引前説力辭云列之<lb/>
經筵陳説上側守其師法則亂聖聰趨時茍合則負素<lb/>
志此其所以被寵若驚進退失據者也至二十狀不允<lb/>
乃受命入對<hi>見難儷集及涪陵記善錄</hi>
戊午八月二十九日講筵初開上問先生孟子謂紂一<lb/>
夫如何先生曰此為當時之君而言也時有進疑孟子<lb/>
説者上問程頤謂孟子如何先生曰程頤不敢疑孟子<lb/>
<pb n="KR2g0023_WYG_011-14b"/>
<hi>見祁寛所錄尹和靖語</hi>
尹彥明在經筵嘗從容説黄庭堅如此作詩不知要何<lb/>
用<hi>見吕氏雜誌</hi>
紹興戊午先生上奏曰本朝兵革之禍亙古未聞然頼<lb/>
祖宗徳澤之厚陛下勤撫之至所以億兆之心無有離<lb/>
異遠近愛戴國勢可保前年徽宗皇帝寧徳皇后凶問<lb/>
遽來莫究不豫之狀天下之人痛心疾首而陛下方且<lb/>
屈意降心迎奉梓宫請問諱日為事遂使敵意益驕謂<lb/>
<pb n="KR2g0023_WYG_011-15a"/>
我無人乃再啓和議于今日意欲潛圖混一臣妾中國<lb/>
陛下十二年勤撫之功當決于此矣况先王之禮父母<lb/>
之讐不與共戴天兄弟之讐不反兵今信仇敵之詐謀<lb/>
而覬其肻和以紓目前之急豈不失不共戴天反兵之<lb/>
義乎臣竊為陛下痛惜之更願深謀熟慮採衆論以全<lb/>
大計則天下幸甚又與宰相秦檜書曰敵人與我有不<lb/>
共戴天之讐靖康以來屢墮其術今若一屈使為口實<lb/>
要怨誨兵自困自斃豈忍為此議乎比者竊聞主上以<lb/>
<pb n="KR2g0023_WYG_011-15b"/>
父兄未返降志辱身于九重之中有年矣然亦未聞敵<lb/>
人悔禍還二帝于沙漠繼之梓宫崩問不詳天下之人<lb/>
痛恨切骨則敵人藐視朝廷之意不言可見天下方將<lb/>
以此望于相公覬有以革其巳然豈意為之巳甚乎今<lb/>
之上策莫如自治自治之要内則進君子而遠小人外<lb/>
則賞當功而罰當罪使主上之孝弟通於神明主上之<lb/>
道徳成于安强勿以小智孑義而圖大功不勝幸甚復<lb/>
有辭免待制第三狀云臣每念誤受寵榮蔑聞補報比<lb/>
<pb n="KR2g0023_WYG_011-16a"/>
嘗不量分守輒及國事識見迂陋巳騐于今跡其愚庸<lb/>
豈堪時用第四狀又言之乃得外祠<hi>見戊午讜議及難儷集</hi>
先生卒門人吕堅中以文致祭其略曰恭惟善誘循循<lb/>
不倦俾沉若酣培植聞見曰敬以直内是乃持守維窮<lb/>
維格理則昭剖由是致知上逹誠明知而罔覺匪致之<lb/>
精養不以厚行不以力雖曰有見乃徳之賊厚養力行<lb/>
必踐必久勝巳之私馴以固有略則易詐拘則易窮才<lb/>
意所測鮮克有終喜怒哀樂聖愚同然發欲中節時然<lb/>
<pb n="KR2g0023_WYG_011-16b"/>
後言猗與吾道易簡以求如霽則行如潦則休或謂無<lb/>
心先生曰否何以知覺惟私是醜或謂勿思先生曰豈<lb/>
我亦有思思無邪爾先生之言測遠窮深其未傳者匪<lb/>
言實心嗚呼哀哉<lb/>
　<lb/>
　<lb/>
　<lb/>
　伊洛淵源錄巻十一<lb/>
</p>
<p>
</p>
  </div>
</body>
</text>
</TEI>