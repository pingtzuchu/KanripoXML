<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>讜論集巻二</head>
    <p>
<pb n="KR2f0015_WYG_002-1a"/>
欽定四庫全書<lb/>
　讜論集巻二　　　　　　宋　陳次升　撰<lb/>
　　上徽宗乞罷侍御史狀<hi>案徽宗即位詔次升知廣徳軍四月復降制書除侍</hi>
　　<hi>御史此奏在元符三年次年徽宗改元</hi>
臣伏念臣噐非適用材不逮人夙䝉神考之誤知擢寘<lb/>
臺屬紹聖元符之間又叨言責迄無善狀終以罪廢陛<lb/>
下即政之初搜羅人材振㧞淹滯起臣於煙瘴之鄉擢<lb/>
貳烏府恩徳隆重不啻天地父母誓殚此身以圖報効<lb/>
<pb n="KR2f0015_WYG_002-1b"/>
區區罄竭無補萬分況同時臺諫十餘員或移或罷而<lb/>
臣獨留言職既甚瘝官又妨賢路公議實所不容愚心<lb/>
豈能無愧伏望聖慈特罷臣侍御史除一閒慢差遣庶<lb/>
安愚分取進止<lb/>
　　上徽宗論修神宗實録<hi>案厯代名臣奏議次升時為侍御史攷宋史當在徽</hi>
　　<hi>宗初立未改元之時四疏同</hi>
臣訪聞前右司諌陳瓘嘗論史院修神宗實録多用王<lb/>
安石家日録頗失事實不聞施行者臣竊謂神宗皇帝<lb/>
<pb n="KR2f0015_WYG_002-2a"/>
聰明英睿超絶古今熙寧元豐間勵精庶政更新百度<lb/>
盡出宸斷而執政大臣但奉行而已如聞安石日録多<lb/>
稱己善謂一時制作皆自已出矯詞託訓前無祖宗上<lb/>
薄神考厚誣天下事非一端其於聖徳掩蔽多矣瓘嘗<lb/>
指陳數事朝野相𫝊皆謂得實至今不得改正兼風聞<lb/>
史院先因曾布請用安石日錄遂准得朝㫖謂修入實<lb/>
録必取㫖而後用不知果有乎無耶若果有之不委史<lb/>
院曽無取㫖乎陛下貴為天予持萬乘之權而神考一<lb/>
<pb n="KR2f0015_WYG_002-2b"/>
朝大典儻容史官任其私意紊亂事實不行究治何以<lb/>
彰聖孝之至伏望聖慈早賜指揮施行<lb/>
　　又<lb/>
臣恭惟神宗皇帝在位十有九年其道徳之妙不可得<lb/>
而名所見於政事者特緒餘而已史𫝊所載豈能形容<lb/>
其萬一哉訪聞史院官附㑹執政蔡卞用故宰相王安<lb/>
石日録變亂事實熙寧元豐間聖作之善者悉歸功於<lb/>
安石朝廷時政記則畧而不用前諌官陳瓘嘗具論列<lb/>
<pb n="KR2f0015_WYG_002-3a"/>
陛下仁孝篤至躬親省覽灼見事實至今未聞施行近<lb/>
又覩禮部闗報御史臺牒云史院僅十年方修帝紀五<lb/>
冊其餘並未修撰竊以史官直筆取信天下昭垂萬世<lb/>
是是非非實繫褒貶若以非為是以是為非後世何觀<lb/>
而又貪冒史院供給優厚遷延嵗月以圖利入曽不以<lb/>
修撰為急遂使君父盛美掩蔽而不揚一朝大典久稽<lb/>
而不就附下罔上尊臣抑君不忠不敬莫大乎是此而<lb/>
不懲何以示戒伏望聖慈明詔史院改正事實重黜史<lb/>
<pb n="KR2f0015_WYG_002-3b"/>
官以正典刑庶彰神考之聖烈以昭陛下之聖孝以慰<lb/>
中外之公議不勝幸甚<lb/>
　　又<lb/>
臣竊以聖人之治無以加於孝孝莫大於嚴父嚴父莫<lb/>
大顯名於後世恭惟神宗皇帝功業赫顯前古無上其<lb/>
所以流𫝊萬世者國史而已今史院官先用王安石日<lb/>
録㱕美安石而掩蔽神考盛徳陛下躬親省覽灼見事<lb/>
實已行刪改天下莫不仰陛下孝誠之至也然而史官<lb/>
<pb n="KR2f0015_WYG_002-4a"/>
之罪未正朝廷失刑也今朝廷既見史官弗䖍職事忽<lb/>
略大典僅及十年方修帝紀五冊而史官之罪又置而<lb/>
不問天下以為陛下獨厚於史官不忍加罪而顯親之<lb/>
道未至加隆有累聖徳伏望睿㫖檢㑹臣前奏早賜施<lb/>
行<lb/>
　　又<lb/>
臣伏以臣任侍御史日論奏史院官修神宗皇帝國史<lb/>
僅及十年方修帝紀五冊其餘並未修撰乞行黜責未<lb/>
<pb n="KR2f0015_WYG_002-4b"/>
見指揮竊以國家馭吏之法有司承行事件雖甚㣲末<lb/>
偶爾稽違必行糾治況一朝大典所繫國體最重安可<lb/>
置而不問乎今史官敢爾慢令輕視朝廷貪冒俸給優<lb/>
厚特有稽留遂使神宗皇帝盛徳大業前後相承十有<lb/>
七年不獲成書自古以來修撰國史未有如此其久也今<lb/>
若不正其罪何以為後來之戒信書未委何日可成伏<lb/>
望聖慈斷自清衷無牽大臣之私意以廢天下之公議<lb/>
　　上徽宗論西蕃市馬<hi>案厯代名臣奏議曰建中靖國元年陳次升時為侍御史</hi>
<pb n="KR2f0015_WYG_002-5a"/>
　　<hi>上此奏</hi>
臣竊以羌戎勢合則强勢分則弱强則難禦弱則易制<lb/>
神宗皇帝熙寧元豐間以夏人為中國患乃優撫青唐<lb/>
一族世襲封爵俾伺間隙蠧其腹心而又嵗市善馬以<lb/>
强兵深得禦戎之要道也其後青唐衰弱土地為强臣<lb/>
之子繼立國人不附棄位為僧迹不自安窮來歸我特<lb/>
一亡寇爾邊臣張皇招納以致种朴敗衂為國家辱所得亡<lb/>
寇道路將迎甚勤朝廷恩賜甚渥費用不貲為外夷笑<lb/>
<pb n="KR2f0015_WYG_002-5b"/>
已往之失不可救未來之患深可慮夫兵家制勝莫如<lb/>
馬步兵雖多十不當馬軍之一故自古論兵必以馬為<lb/>
先焉今西戎既叛馬不出市國家毎嵗所失二萬餘疋<lb/>
數年之後馬必甚闕萬一夏人與青唐解仇連衡入寇<lb/>
併力衝突其將何及乎訪聞今日邊將乃是前日招納<lb/>
之人多行庇䕶兾免譴責患害並不以實聞伏乞睿㫖<lb/>
令本路帥臣將官各具的實利害結罪保明敷奏朝廷<lb/>
詳酌施行或令多方開諭許其自新依前入貢待遇如<lb/>
<pb n="KR2f0015_WYG_002-6a"/>
初可益强兵勢威聲遐憺夏人不敢窺邊國家之福也<lb/>
　　上徽宗奏論常平司錢物<lb/>
臣竊以國家内外府庫之財祖宗以來生之有道而財<lb/>
常至於有餘用之有節而財不至於虚匱是以内外財<lb/>
賦充足而無不給之患近年朝廷知用之而不知所以<lb/>
節之知出之而不知所以藏之户部不獨左曹財用空匱<lb/>
而右曹亦無餘諸路不獨漕司空匱而常平司亦不足<lb/>
夫天下不能常無事忽有水旱盗賊常賦豈足支梧常<lb/>
<pb n="KR2f0015_WYG_002-6b"/>
平之積實天下根本之財神宗皇帝經畫之意逺矣今<lb/>
天下無事而用之三五年後必甚闕乏一旦水旱盗賊<lb/>
將如之何伏望聖慈嚴勅宰執大臣講理財之義而常<lb/>
平司錢物不得輕易支費庶使府庫充實良法具存天<lb/>
下之福也取進止<lb/>
　　上徽宗乞皇太妃持心䘮狀<lb/>
臣伏覩皇太妃訪尋所生父母聞于朝庭已行追贈訖<lb/>
竊以皇太妃純孝之徳出于天性訪求所生父母既得<lb/>
<pb n="KR2f0015_WYG_002-7a"/>
其實縁已亡歿追贈之禮雖足顯親而思慕之心無極<lb/>
若其歿故之日未嘗聞知不曽行服今既聞之亦宜發<lb/>
追行心喪外彰孝治之朝以風化天下書之史策盛徳<lb/>
令名光耀萬世顧不韙歟臣欲乞睿㫖令有司考求典<lb/>
禮施行取進止<lb/>
　　上徽宗論豫戒六事<hi>案此奏狀之末書建中靖國元年三月上時次升除左諫</hi>
　　<hi>議大夫</hi>
臣噐非適用材不逮人夙䝉神考之誤知擢寘臺屬逮<lb/>
<pb n="KR2f0015_WYG_002-7b"/>
事哲宗皇帝又叨言責迄無善狀終以罪廢陛下即位<lb/>
之初捜羅人材振㧞淹滯起臣於煙瘴之鄉擢貳烏府<lb/>
今復除臣諫議臣自以天資撲拙學問迂疎辭章屢上<lb/>
天聴莫回拜命以來不遑夙夜思所圖報輙取古先哲<lb/>
王洎我祖宗之大猷作為六事一曰體道二曰稽古三<lb/>
曰修身四曰仁民五曰崇儉六曰用人以豫為戒欲陛<lb/>
下念兹在兹使聖躬無過舉庶事無不治亦芻蕘愛君<lb/>
之意也謹昧死上進<lb/>
<pb n="KR2f0015_WYG_002-8a"/>
　　　體道<lb/>
臣聞天道運而無所積故萬物生帝道運而無所積故<lb/>
天下歸聖道運而無所積故海内服不可為也不可執<lb/>
也無偏無黨而蕩蕩乎民莫能名是以先王揆才頒政<lb/>
量能授職設為宰輔以經邦國以理隂陽以制卿士以<lb/>
撫四夷而又使夫通世務明治體多識前言往行者繩<lb/>
愆糾謬而議論之故能垂拱無為而天下治彼昏不知<lb/>
或獨任宰輔或偏信諍臣或嘗推誠為其所誤而兩棄<lb/>
<pb n="KR2f0015_WYG_002-8b"/>
之甚矣其惑也故書史特詳書為萬世誡者如秦之李<lb/>
斯趙髙漢之王莽董卓唐之李林甫盧杞皆其君之所<lb/>
獨任者至於奸佞滿前而不見大謀顛錯而不知名辱<lb/>
身危覆邦絶祀譬猶掩塞耳目而運股肱其可濟乎樊<lb/>
豐周廣之於孝安朱异之於梁武裴延齡常渠牟之於<lb/>
徳宗皆其君之所偏信者至於奪公輔之任挫宰相之<lb/>
威䜛慝忠良稔禍社稷譬猶芟割其股肱而任耳目其<lb/>
可濟乎漢武以英雄之材即位五六年間號勝文景及<lb/>
<pb n="KR2f0015_WYG_002-9a"/>
其獨任田蚡也入奏事則語移日所言皆聴養成其罪<lb/>
遂致有吾亦欲除吏何不遂取武庫之怒爾後惟偏信<lb/>
嚴助朱買臣吾丘夀王主父偃之徒以辯論詘辱大臣<lb/>
至於交私諸侯潛藴譖訴刧殺親王訖未嘗有得其死<lb/>
者漢武之志豈以其嘗獨任宰輔者如彼偏信諍臣則<lb/>
又如此故兩疎之耶由是詭誕之士竒邪之術乘隙而<lb/>
進無正救者故窮奢極欲繁刑重斂内侈宫室外事四<lb/>
夷信惑邪怪廵遊亡度哀痛之詔由是作矣臣聞仁宗<lb/>
<pb n="KR2f0015_WYG_002-9b"/>
之御天下也民到於今稱頌盛美而不置者豈有他哉<lb/>
不為不執無偏無黨如天運之無積故民心歸而海内<lb/>
服也觀其用言者以罪范仲淹之黨及翻然而悟皆大<lb/>
用之唐介以彈文彦博貶未幾而復其官以衆言黜歐<lb/>
陽修因范鎮一言而留之機圓術妙可不務乎臣竊觀<lb/>
陛下即位以來獨任宰輔計行言聽莫之敢抗汲引黨<lb/>
與沸騰于朝臣恐其竊弄威柄而陛下厭之以致轍改<lb/>
而偏信諍臣以墮於漢武之失茍不出此若或委心腹<lb/>
<pb n="KR2f0015_WYG_002-10a"/>
寄耳目於近習則禍愈亟矣可不謹哉<lb/>
　　　稽古<lb/>
臣聞堯舜之道載於二典者其目雖多而總其大美皆<lb/>
曰若稽古而已而傅說之戒髙宗亦曰不師古訓于何<lb/>
其訓詩人之頌成王亦曰日就月將學有緝熙于光明<lb/>
夫帝王以一身而應萬有茍不該博古今以深究夫明<lb/>
君賢臣修身治國之要駿功偉烈謀猷方畧之施與夫<lb/>
昏虐賊亂禍根罪首之由取是捨非執古道以御今其<lb/>
<pb n="KR2f0015_WYG_002-10b"/>
何以堪之哉故堯舜之所以若而順稽而考髙宗之所<lb/>
以師成王之所以學者如斯而已矣若夫畧典墳之大道<lb/>
好雕蟲之小技競一韻之竒爭一字之巧者此腐儒之<lb/>
所為而藴徳行志功名者鄙之況於帝王日有萬幾而<lb/>
盡心卉木之間極意於煙霞之表將焉用之隋煬帝尤<lb/>
善于文不欲人出己右薛道衡被誣而死則曰復能作<lb/>
空梁落燕泥否王胄之誅則曰復能作庭草無人隨意<lb/>
綠否又曰設令朕與士夫髙選亦當為天子梁武帝父<lb/>
<pb n="KR2f0015_WYG_002-11a"/>
子尤刻意于文學乃至隂陽卜筮騎射聲律草𨽻圍棊<lb/>
無不精妙又何補于治適足致亂耳何則既騁此以為<lb/>
智能矣則必恃此以驕慢天下故賢者由是解體而小<lb/>
人競學是以資嫵媚則向所謂智能者翻為亡身之具<lb/>
遺後世之憫笑者臣聞陛下潛徳藩邸時則巳留意翰<lb/>
墨矣即位以來好為詩曲以賜親幸鐫石鏤板傳播逺<lb/>
近臣愚過計恐天下之人不能盡知陛下由天縱之能<lb/>
不思而得肆筆而成妄以前代帝王之刓精竭慮於雕<lb/>
<pb n="KR2f0015_WYG_002-11b"/>
蟲篆刻之為比且曰天下之政未理而游心於是豈不<lb/>
為盛徳玷乎又恐用小人之能是者則士風靡矣臣願<lb/>
陛下痛屏浮華無用之文不使膠于心術惟一以切磨<lb/>
治道聽政之餘躬閱書史取其闗國家之興衰生民之<lb/>
休戚成者襲之敗者反之以資益聖治之道以懋稽古<lb/>
之徳豈不偉歟<lb/>
　　　修身<lb/>
臣聞之詩曰鶴鳴于九臯聲聞于天鼓鐘于宫聲聞于<lb/>
<pb n="KR2f0015_WYG_002-12a"/>
外易曰行發乎邇見乎逺葢修身之應也如此厯觀古<lb/>
之創業之君與夫中興之主承乎離亂之緒其俗其民<lb/>
久已安于無治急之則怨緩之則偷賞之不勸刑之不<lb/>
變于斯時也而能肇造天命平滌九區恢廓宇宙致治<lb/>
之效可計日而待者豈有他哉葢明乎人可以誠感難<lb/>
以戸說乃正其心以及身正其身以及國故道徳由是<lb/>
而明風俗由是而美也何則人君之所恃有天下者曰<lb/>
天命之民歸之賢者附之耳而天親有徳民懐寛仁邦<lb/>
<pb n="KR2f0015_WYG_002-12b"/>
無道則賢者巻而懐之是三者皆非修身則莫能致不<lb/>
然則昭昭之鑒可以矯飾偽行而欺之乎億兆之心可<lb/>
以輿金輦寶而召之乎有道之士可以髙爵厚禄而誘<lb/>
之乎非所聞也又況君者民之師表動靜舉措發於中<lb/>
必形於外民影從矣將欲興崇禮義厚人倫而美教化<lb/>
者其可以言率之哉此孟子所謂君仁莫不仁君義莫<lb/>
不義也是故堯之民比屋可封桀之民比屋可誅豈民<lb/>
異習哉格之者異也魏武好法律而天下貴刑名魏文<lb/>
<pb n="KR2f0015_WYG_002-13a"/>
慕通達而天下賤守節豈士異尚哉格之者異也此皆<lb/>
前事之驗也其可忽乎仁宗嘗書無逸於邇英閣之屏<lb/>
嵗久而敝命王洙復書之且曰朕不欲背聖言乃置之<lb/>
左取孝經天子孝治聖治廣要道四章命蔡襄書以對<lb/>
於右欲使聖言時存乎顧盼雖以聲為律而身為度者<lb/>
何以尚兹其興事造業制度遺文獨超於百王之表宜<lb/>
矣臣願陛下遹追仁祖謹厥身修日新其徳使百官有<lb/>
司相儆曰聖徳如斯其可自怠巖谷之士相勉曰聖徳<lb/>
<pb n="KR2f0015_WYG_002-13b"/>
如斯其可自棄黎民戒其子弟曰聖徳如斯其忍犯上<lb/>
盗賊率其黨與曰聖徳如斯其敢猖獗如是則成康之<lb/>
治可立而待也<lb/>
　　　仁民<hi>案大典原闕仁民崇儉二篇今從厯代名臣奏議増補</hi>
臣聞天之視聽在乎民國之存亡繫于天王者之所以<lb/>
得天下者民歸之而天命之也所以失天下者民叛之<lb/>
而天禍之也是故民歸一徳天乃命湯庶民子來天乃<lb/>
命周百姓弗堪天命殛桀民罔不欲喪天訖商命黔首<lb/>
<pb n="KR2f0015_WYG_002-14a"/>
愁歎天亡秦祀百姓怨望天剪隋虐古人以水能覆舟<lb/>
朽索馭馬為戒者豈徒念民之孔艱則强者為盗賊弱<lb/>
者膏草野耶誠恐人君因之不免其身而毁辱及其宗<lb/>
廟困窮及其妻子也夫為人父母而生靈塗炭為人子<lb/>
孫而宗廟毁辱貴為天子不能保其身以及其妻子豈<lb/>
宜忍哉是以盛王兢兢業業以圖治者誠畏此耳惟知<lb/>
畏此故惡衣菲食輕徭薄賦使民家給人足知禮義廉<lb/>
恥之尚舉天下而安樂之也頻年以來水旱屢作疾癘<lb/>
<pb n="KR2f0015_WYG_002-14b"/>
尤熾而兩河之民服役科須煩費愁苦而官司催科急<lb/>
於星火貪墨之吏從而誅求竊恐供者有限而取者無<lb/>
厭以有限供無厭天下一動變生無方此臣所以痛心<lb/>
疾首慄慄危懼也陛下雖屢形詔命備陳至誠惻怛憂<lb/>
民疾苦之意恵澤之下如置郵傳命今乃公然廢格是<lb/>
朝廷之恩奪于州縣可不痛哉自古所患者君澤壅而<lb/>
不下達民情鬱而不上通以致君勤恤而民不懐民愁<lb/>
苦而君不知至於離畔危亡者踵相及也臣願陛下申<lb/>
<pb n="KR2f0015_WYG_002-15a"/>
勅臺諫監司常切糾察嚴刑名以杜絶之如救拯焚溺<lb/>
以幸社稷<lb/>
　　　崇儉<lb/>
臣聞禹卑宫室惡衣服克儉于家以有天下再傳而之<lb/>
太康則已色荒禽荒矣及桀之身竭百姓以為傾宫而<lb/>
天下亡之唐明皇之初乘輿服御金銀噐玩令有司銷<lb/>
燬以供軍國之用其珠玉錦繡焚於前殿及其晚節窮<lb/>
天下之侈不足以供其慾由是觀之創業之君昭儉以<lb/>
<pb n="KR2f0015_WYG_002-15b"/>
示子孫其末流猶入于淫靡始於克儉者其終猶至於<lb/>
驕奢況無以啟迪後人不謹其始者哉天下習安於侈<lb/>
靡久矣於今為甚貴介之族與夫兼并之家燕飲之物<lb/>
歌謡之具窮竒極巧以相傾勝銷金鋪翠旬翻月異一<lb/>
領之細至有千錢之直者此風其可長哉臣願陛下以<lb/>
道徳為麗仁義為華以珍玩竒貨為喪國之斧斤以珠<lb/>
玉錦繡為迷心之鴆毒芟夷藴崇之絶其根本痛自裁<lb/>
抑以禁之褒進朝士之約素清修者貶退其淫荒驕奢<lb/>
<pb n="KR2f0015_WYG_002-16a"/>
者以敦薄俗顧不美哉昔孝文惜百金不為露臺而天<lb/>
下衣食滋殖晉武焚雉頭裘而士敦樸素唐太宗以亡<lb/>
隋為鑑而公私富給夫失節之嗟愚智同惡由恥不及<lb/>
其羣類故勉强為之以相髙耳人主儻能躬儉以率之<lb/>
其趨也孰禦臣聞偽蜀以珠飾溺噐太祖命碎之且曰<lb/>
以此奉身不亡何待嗚呼聖人之慮逺矣是豈特化當<lb/>
時之習使知其所尚哉<lb/>
　　　用人<lb/>
<pb n="KR2f0015_WYG_002-16b"/>
臣嘗學稼於農矣凡播殖之宜耕鋤之功等則穫無或<lb/>
異茍隂陽之和雷風之動雨露之澤不時則與之同饑<lb/>
饉時則與之同豐穰由是而知天地之所以能成其大<lb/>
者豈非以其無私者耶是故先王法之其於用舎也能<lb/>
激天下之不善而使之退愧勸天下之良才而使之樂<lb/>
進以致治者抑亦法天地之無私故能成其大耳後世<lb/>
不該不徧之主鮮克由是其於用舎之際或崇勢地而<lb/>
抑寒門或任親宻而棄疎逺或採虚譽而廢卑賤或恱<lb/>
<pb n="KR2f0015_WYG_002-17a"/>
其才能而畧厯試或重朝廷而輕四方或皆反是而益<lb/>
亂其故何也夫君子小人所出不在於世禄與側㣲而<lb/>
言行非一事之可槩出處非一端之可見此愚智同知<lb/>
也奈何立賢而有方哉以為必出於勢地與親宻耶而<lb/>
膏梁子弟至有不辨菽麥而髙車大馬以為民上則版<lb/>
築之叟渭濱之漁何從致哉以為必出寒門與疎逺耶<lb/>
而碌碌腐儒持方尺之紙書骫骳之文以享萬鐘則伊<lb/>
尹之伊陟周公之魯公何從致哉至採虚譽而廢卑賤<lb/>
<pb n="KR2f0015_WYG_002-17b"/>
恱其才能而畧厯試内外迭為輕重是皆昏君之所為<lb/>
可深戒者夫王者一視而同仁茍徳義可尊無擇負販<lb/>
故管仲之舉二盗穆公之用由余齊威王以左右譽而<lb/>
烹阿大夫功成於當年名著於後世可謂明也已矣以<lb/>
舜之聖受命之初且猶厯試諸難況其他乎近古漢宣<lb/>
亦可謂急賢之主矣而蕭望之杜延年葢其所尤厚者<lb/>
或出而治民或出為邊吏非惟煩使之以觀人才亦所<lb/>
以維持四方均内外勢也其治優於文景者不其然乎<lb/>
<pb n="KR2f0015_WYG_002-18a"/>
夫禄一不才爵一無功未病於國而終為害者非惟其<lb/>
忌賢者進而害能者用也而賢能亦羞與同羣或恥居<lb/>
其下此其所以為害也自古人君之於進賢也罔間親<lb/>
疎貴賤無有愛憎惟較其賢否耳故丁公於漢祖有活<lb/>
已之恩非徒不用而加誅焉唐太宗不恤秦王府官吏<lb/>
之怨嗟以為朕與卿輩日所衣食皆取諸民者設官分<lb/>
職以為民也當擇賢而用之豈以新舊為先後哉臣願<lb/>
陛下稽古先王法天地之無私鑑漢祖唐宗之公正不<lb/>
<pb n="KR2f0015_WYG_002-18b"/>
以布衣寒士公卿弟子惟賢是用不及私䁥無所偏徇<lb/>
庶幾賢者彚征以光左右建中靖國元年三月上<lb/>
　　上徽宗論修復常平狀<hi>案徽宗立次升為御史立朝僅一年以下諸疏皆在</hi>
　　<hi>同時</hi>
臣竊以朝廷修復常平免役坊場保甲之法實欲民便<lb/>
以固邦本訪聞逺方官吏未喻㫖意尚循夙昔之弊常<lb/>
平反散州縣或泥舊額所俵雖有增減不敢過少所請<lb/>
之人未必皆願或有願請之人官司不支以至免役坊<lb/>
<pb n="KR2f0015_WYG_002-19a"/>
場保甲亦有違戾葢逺方不曉朝廷美意含糊推行縱<lb/>
知失當莫敢申禀法行之初若有窒礙便行究正則易<lb/>
為力已定之後雖欲改更則難為功臣伏見近者修立<lb/>
先帝遣官按察之制伏望聖慈早降睿㫖遣官按察宣<lb/>
諭上意詢考下情講求利害以成一代良法庶使萬世<lb/>
無弊生靈䝉福不勝幸甚取進止<lb/>
　　上徽宗論中都費用狀<lb/>
臣竊觀易曰聖人之大寶曰位何以守位曰仁何以聚<lb/>
<pb n="KR2f0015_WYG_002-19b"/>
人曰財古之聖人非志於為利而樂於貨財也以為理<lb/>
財之道不講則國用不足雖欲聚人守位不可得也臣<lb/>
聞元豐庫昔年所積財帛甚多近嵗闗邊支遣殆盡榷<lb/>
貨務全藉賣鈔如聞賣鈔之金已是窘乏都商務近來<lb/>
商旅稀少嵗課不登且國家外有戎狄之費内有河防<lb/>
之患百官之俸給軍旅之衣糧凡百用度不貲而利源<lb/>
闕乏府庫空虚以至於此不可不慮伏望朝廷早賜講<lb/>
求利害以通貨財以實倉庫毋使倉卒之間不足於用<lb/>
<pb n="KR2f0015_WYG_002-20a"/>
以貽國患<lb/>
　　上徽宗論收湟州狀<lb/>
臣竊以國家今日之患在於財用不足府庫空虚倉廪<lb/>
匱乏諸路皆然而陜西河北尤甚去秋雖豐登而穀價<lb/>
不減戎兵雖已減省而糧儲不繼方當休兵無事之時<lb/>
尚乃如此萬一戎虜犯邊費用百倍將何枝梧如聞陜<lb/>
西新路築城寨毎嵗所費不貲而湟州一年自費二百<lb/>
八十餘萬未委何處糧儲可以供贍有何錢物可以應<lb/>
<pb n="KR2f0015_WYG_002-20b"/>
副臣嘗乞措置可守可棄之策不聞如何行遣河北路<lb/>
黃河決溢之後民多流移甚是彫敝北主新立如聞喜<lb/>
兵好殺盟誓未必可保邊庭難必無虞此二者當今之<lb/>
患要當深思熟講之而不可忽古人有言曰存不忘亡<lb/>
治不忘危然後國家可保也伏望聖慈念古人之言思<lb/>
今日之患勅大臣以理財賦嚴邊吏以謹守禦無使戎<lb/>
虜乘我之虚猖狂衝突以貽朝廷之憂不勝幸甚<lb/>
　　上徽宗乞謁太妃園寢狀<lb/>
<pb n="KR2f0015_WYG_002-21a"/>
臣恭惟皇太妃天祚淑資誕䧏真主以福天下澤流無<lb/>
窮陛下即政之初永懐欲報之徳乃降詔命增修墳塋<lb/>
經營基構髙廣丈尺無不中度園陵之制已成奉崇之<lb/>
誠雖至而躬行酌奠之儀不聞講求情文未偹非所以<lb/>
稱伏望睿㫖勅有司稽參典禮斟酌時宜候將來聖駕<lb/>
詣景靈宫恭謝畢日親往故太妃園寢行酌獻之禮庶<lb/>
彰聖心之孝以風化天下取進止<lb/>
　　上徽宗乞靈駕發引賣熟食狀<lb/>
<pb n="KR2f0015_WYG_002-21b"/>
臣訪聞去嵗哲宗皇帝靈駕在道沿路甚闕熟食出<lb/>
賣力士等人乏食飢困今大行皇太后及追尊故皇太<lb/>
后將來靈駕發引漸逼暑月正是飲食難存之時若所<lb/>
經由去處闕賣熟食力士慮有飢餓困匱難以承重伏<lb/>
望睿㫖下開封府界及京西路預行措置多方招邀人<lb/>
户出賣熟食免致臨時闕誤取進止<lb/>
　　上徽宗乞為河西軟堰狀<lb/>
臣竊聞大名府黃河西岸有金堤一道固䕶府城其東<lb/>
<pb n="KR2f0015_WYG_002-22a"/>
岸地面與水面相平常為浸水一槩淹浸民頗失業自<lb/>
紹聖二年人戸自備糧功梢草寛留河身於東岸上自<lb/>
南樂元城界下接冠氏縣兼助埽築軟堰一道髙闊三<lb/>
二尺以來若非河水暴漲之時亦可遮攔水勢一方之<lb/>
地數百里之民粗得為生矣近聞都水北監丞司行下<lb/>
毁折民不遑寧切慮水官不以民事為意公人縁此起<lb/>
動騷擾欲乞指揮下本路轉運司及本府縣官吏同北<lb/>
監丞司相度如是河西軟堰委實佉小水若暴漲自然<lb/>
<pb n="KR2f0015_WYG_002-22b"/>
抺過别無壅滯於金堤不能為害即與存留庶使一方<lb/>
之民不至失所取進止<lb/>
　　上徽宗乞備邊賞有功狀<lb/>
臣竊聞鄜延路比之他處兵旅稍衆財用稍足朝廷又<lb/>
選有謀畧習知邊事之臣以為將帥今者戎人輙敢先<lb/>
犯延安最强路分圍城破寨而去如入無人之境其他<lb/>
必有輕易之心邊患恐未已也臣摭之輿議以為沿邊<lb/>
州軍兵甲甚少財賦不足彼知我備未完罄國大舉以<lb/>
<pb n="KR2f0015_WYG_002-23a"/>
衆臨寡强弱不敵今既破寨而還其氣益銳而又資所<lb/>
得糧儲以充軍用我之邊境既失城寨士氣沮喪萬一<lb/>
更來撓邊何以枝梧今日不可輕視要在先事而慮伏<lb/>
望陛下勅左右大臣精思之熟議之早圖邊備制勝于<lb/>
未然慎無輕舉以貽後日之患所有今來有功及陣亡<lb/>
之人宜厚賞賜以勵其餘庶使邊威可振戎人不敢干<lb/>
犯<lb/>
　　上徽宗乞修戰船狀<lb/>
<pb n="KR2f0015_WYG_002-23b"/>
臣訪聞京東路青宻登苑濰五州邊近大海自來逐州<lb/>
沿海巡檢司各有入海捕賊刀魚戰棹船因循損壊乆<lb/>
而不脩兵級亦不教習乘駕緩急瀕海賊盗竊發乘船<lb/>
入海及投化外之人乘船過入本朝作過則船既不完<lb/>
兵級又不諳㑹乘駕臨時無以捕逐必致誤事臣欲乞<lb/>
睿㫖下本路轉運司勘㑹逐州㳂海巡檢司自來應有<lb/>
入海捕賊刀魚戰棹船去處其有損壊令速脩完依舊<lb/>
教閱水戰仍令監司截自去處因便巡檢庶使緩急有<lb/>
<pb n="KR2f0015_WYG_002-24a"/>
備亦不得縁此張皇生事取進止<lb/>
　　上徽宗乞寛陳瓘罪狀<lb/>
臣竊聞右司諫陳瓘以言事不當得罪雖不知其詳然<lb/>
臣伏覩天禧元年二月七日申敕臺諫官詔書云雖言<lb/>
有過當必示曲全今陛下訪落之初用人如不及從諫<lb/>
如轉圜猶恐萬幾之務不能徧察上至百辟卿士下及<lb/>
庶民皆許直言無有諱忌其詔亦云言而失中朕不加<lb/>
罪命下之始萬口一辭以為正當不諱之朝且無犯顔<lb/>
<pb n="KR2f0015_WYG_002-24b"/>
之慮孰不激昻勇聳願竭區區之愚以圖補報萬一況<lb/>
身有官守有言責者安可緘黙乎瓘既以諫為職又許<lb/>
風聞論事偶有失實陛下當含容矜貸如上詔㫖今遽<lb/>
行重責頗駭羣聽竊慮中外𫝊聞人人鉗口結舌以言<lb/>
為諱忠讜之路塞壅蔽之風成矣伏望聖慈念天禧申<lb/>
敇臺諫之意及陛下求言之詔特寛瓘之罪責庶幾養<lb/>
成士大夫敢言之氣其於聖治不為小補<lb/>
　讜論集巻二<lb/>
</p>
<p>
</p>
  </div>
</body>
</text>
</TEI>