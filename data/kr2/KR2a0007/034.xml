<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>前漢書卷三十四</head> <lb/>
    <p>
<pb n="KR2a0007_WYG_034-1a"/>
欽定四庫全書<lb/>
　前漢書卷三十四<lb/>
　　漢　　蘭　　臺　　令　　史班　固撰<lb/>
　　唐正議大夫行秘書少監琅邪縣開國子顔師古注<lb/>
　韓彭英盧吳傳第四<lb/>
韓信淮隂人也家貧無行不得推擇為吏<hi>李竒曰無善行可推舉選</hi>
<hi>擇也</hi>又不能治生為商賈<hi>師古曰行賣曰商坐販曰賈</hi>常從人寄食其<lb/>
母死無以葬<hi>○宋祁曰或無其字</hi>廼行營髙燥地令傍可置萬家<lb/>
<pb n="KR2a0007_WYG_034-1b"/>
者<hi>師古曰言其有大志也行音下更反燥音先老反</hi>信從下鄉南昌亭長食<hi>張晏</hi>
<hi>曰下鄉屬淮隂</hi>亭長妻苦之<hi>師古曰/苦厭也</hi>廼晨炊蓐食<hi>張晏曰未起而牀蓐中食</hi>
食時信往不為具食信亦知其意自絶去至城下釣有<lb/>
一漂母哀之飯信<hi>韋昭曰以水擊絮曰漂師古曰哀憐而飯之漂音匹妙反飯音扶晚反</hi>
竟漂數十日信謂漂母曰吾必重報母母怒曰大丈夫<lb/>
不能自食吾哀王孫而進食<hi>蘇林曰王孫如言公子也</hi>豈望報乎淮<lb/>
隂少年又侮信曰雖長大好帶刀劒怯耳衆辱信曰能<lb/>
死刺我不能出跨下<hi>師古曰衆辱於衆中辱之跨下兩股之間也</hi>於是信孰<lb/>
<pb n="KR2a0007_WYG_034-2a"/>
視俛出跨下<hi>師古曰俛亦俯字</hi>一市皆笑信以為怯及項梁度<lb/>
淮信乃杖劒從之<hi>師古曰言直帶一劎更無餘資</hi>居戲下無所知名<hi>師古</hi>
<hi>曰汎在旌戲之下也戲讀曰麾又音許宜反</hi>梁敗又屬項羽為郎中信數以<lb/>
䇿干項羽<hi>○宋祁曰或無此項字</hi>羽弗用漢王之入蜀信亡楚歸<lb/>
漢未得知名為連敖<hi>李竒曰楚官名</hi>坐法當斬其疇十三人皆<lb/>
已斬<hi>師古曰疇類也</hi>至信信乃仰視適見滕公<hi>師古曰夏侯嬰</hi>曰上不<lb/>
欲就天下乎<hi>○宋祁曰或無此上字</hi>而斬壯士滕公竒其言壯其<lb/>
貎釋弗斬<hi>師古曰釋放也置也</hi>與語大說之言於漢王漢王以為<lb/>
<pb n="KR2a0007_WYG_034-2b"/>
治粟都尉上未竒之也數與蕭何語何竒之至南鄭諸<lb/>
將道亡者數十人信度何等已數言<hi>師古曰度計量也音大各反</hi>上<lb/>
不我用即亡何聞信亡不及以聞自追之人有言上曰<lb/>
丞相何亡上怒如失左右手居一二日何來謁上且怒<lb/>
且喜罵何曰若亡何也<hi>師古曰若汝也</hi>何曰臣非敢亡追亡者<lb/>
耳上曰所追者誰也曰韓信上復罵曰諸將亡者以數<lb/>
十公無所追追信詐也何曰諸將易得至如信國士無<lb/>
䨇<hi>師古曰為國家之竒士</hi>王必欲長王漢中無所事信<hi>張晏曰無事用信</hi>
<pb n="KR2a0007_WYG_034-3a"/>
必欲爭天下非信無可與計事者顧王䇿安決<hi>師古曰顧思念</hi>
<hi>也</hi>王曰吾亦欲東耳安能鬱鬱乆居此乎<hi>○宋祁曰或無久字</hi>何<lb/>
曰王計必東能用信信即留不能用信信終亡耳王曰<lb/>
吾為公以為將何曰雖為將信不留王曰以為大將何<lb/>
曰幸甚於是王欲召信拜之何曰王素嫚無禮<hi>師古曰嫚與慢</hi>
<hi>同</hi>今拜大將如召小兒此乃信所以去也王必欲拜之<lb/>
擇日齊戒設壇場具禮乃可王許之諸將皆喜人人各<lb/>
自以為得大將至拜乃韓信也一軍皆驚信已拜上坐<lb/>
<pb n="KR2a0007_WYG_034-3b"/>
王曰丞相數言將軍將軍何以教寡人計䇿信謝因問<lb/>
王曰今東鄉爭權天下豈非項王邪<hi>師古曰鄉讀曰嚮</hi>上曰然<lb/>
信曰大王自料勇悍仁彊孰與項王<hi>師古曰料量也與如也</hi>漢王<lb/>
黙然良乆曰弗如也信再拜賀曰唯<hi>師古曰唯應辭音弋癸反○劉奉世</hi>
<hi>曰唯字當屬下句讀如本字此類甚多</hi>信亦以為大王弗如也然臣嘗事<lb/>
項王請言項王為人也項王意烏猝嗟千人皆廢<hi>李竒曰猝</hi>
<hi>嗟猶咄嗟也言羽一咄嗟千人皆失氣也晉灼曰意烏恚怒聲也猝嗟形發動也廢不收也師古曰意烏晉説</hi>
<hi>是也猝嗟暴猝嗟嘆也猝音千忽反</hi>然不能任屬賢將<hi>師古曰屬委也音之欲反</hi>此特<lb/>
<pb n="KR2a0007_WYG_034-4a"/>
匹夫之勇也<hi>師古曰特但也</hi>項王見人恭謹言語姁姁<hi>師古曰姁姁和</hi>
<hi>好貌也音許于反</hi>人有病疾涕泣分食飲至使人有功當封爵<lb/>
刻印刓忍不能予<hi>蘇林曰刓音刓角之刓刓與摶同手弄角訛不忍授也師古曰刓音五丸</hi>
<hi>反摶音大官反又音專</hi>此所謂婦人之仁也項王雖霸天下而臣<lb/>
諸侯不居闗中而都彭城又背義帝約而以親愛王諸<lb/>
侯不平諸侯之見項王逐義帝江南亦皆歸逐其主自<lb/>
王善地項王所過亡不殘滅多怨百姓<hi>師古曰結怨於百姓</hi>百姓<lb/>
不附特刧於威彊服耳<hi>師古曰彊音其兩反其下彊以威王亦同</hi>名雖為覇<lb/>
<pb n="KR2a0007_WYG_034-4b"/>
實失天下心<hi>師古曰羽自號西楚霸王故云名為霸也</hi>故曰其彊易弱<hi>師古曰易</hi>
<hi>使弱也</hi>今大王誠能反其道任天下武勇何不誅<hi>師古曰言何所</hi>
<hi>不誅也下皆類此</hi>以天下城邑封功臣何不服以義兵從思東<lb/>
歸之士何不散<hi>師古曰散謂四散而立功○劉攽曰何不散者言義兵無敵諸侯之衆無不離</hi>
<hi>散而敗也</hi>且三秦王為秦將<hi>師古曰章邯司馬欣董翳</hi>將秦子弟數嵗而<lb/>
所殺亡不可勝計又欺其衆降諸侯至新安項王詐阬<lb/>
秦降卒二十餘萬人唯獨邯欣翳脱<hi>師古曰脱免也音土活反</hi>秦父<lb/>
兄怨此三人痛於骨髓今楚彊以威王此三人秦民莫<lb/>
<pb n="KR2a0007_WYG_034-5a"/>
愛也大王之入武闗秋毫亡所害<hi>師古曰秋毫喩細微之物</hi>除秦苛<lb/>
法與民約法三章耳秦民亡不欲得大王王秦者於諸<lb/>
侯之約大王當王闗中闗中民户知之<hi>師古曰言家家皆知</hi>王失<lb/>
職之蜀民亡不恨者<hi>師古曰之徃也</hi>今王舉而東三秦可傳檄<lb/>
而定也<hi>師古曰檄謂檄書也傳檄可定言不足用兵也檄解在髙紀</hi>於是漢王大喜<lb/>
自以爲得信晩遂聼信計部署諸將所擊<hi>師古曰部分而署置之</hi>
漢王舉兵東出陳倉定三秦二年出闗收魏河南韓殷<lb/>
王皆降令齊趙共擊楚彭城漢兵敗散而還信復發兵<lb/>
<pb n="KR2a0007_WYG_034-5b"/>
與漢王會滎陽復擊破楚京索間<hi>師古曰索音山客反</hi>以故楚兵<lb/>
不能西漢之敗卻彭城<hi>師古曰兵敗於彭城而卻退也卻音丘畧反</hi>塞王欣<lb/>
翟王翳亡漢降楚齊趙魏亦皆反與楚和漢王使酈生<lb/>
徃説魏王豹豹不聼乃以信爲左丞相擊魏信問酈生<lb/>
魏得毋用周叔爲大將乎<hi>○宋祁云一本作大將軍</hi>曰栢直也信曰<lb/>
豎子耳遂進兵擊魏魏盛兵蒲坂塞臨晉信廼益爲疑<lb/>
兵<hi>師古曰多張兵形令敵人疑也</hi>陳船欲渡臨晉而伏兵從夏陽以木<lb/>
罌缶渡軍襲安邑<hi>服䖍曰以木柙縳罌缶以渡也韋昭曰以木爲器如罌缶也師古曰服説</hi>
<pb n="KR2a0007_WYG_034-6a"/>
<hi>是也罌缶謂瓶之大腹小口者也音一政反臨晉在今同州朝邑縣界夏陽在韓城縣界○宋祁曰伏越本作</hi>
<hi>復○劉敞曰復當作伏</hi>魏王豹驚引兵迎信信遂虜豹定河東使<lb/>
人請漢王願益兵三萬人臣請以北舉燕趙東擊齊南<lb/>
絶楚之糧道西與大王會於滎陽漢王與兵三萬人遣<lb/>
張耳與俱進擊趙代破代禽夏說閼與<hi>李奇曰夏說代相也孟康曰閼</hi>
<hi>與是邑名也在上黨隰縣師古曰說讀曰悅閼音一曷反與音豫</hi>信之下魏代漢輙使<lb/>
人收其精兵詣滎陽以距楚信耳以兵數萬欲東下井<lb/>
陘擊趙趙王成安君陳餘聞漢且襲之聚兵井陘口號<lb/>
<pb n="KR2a0007_WYG_034-6b"/>
稱二十萬廣武君李左車說成安君曰聞漢將韓信渉<lb/>
西河虜魏王禽夏說新喋血閼與<hi>師古曰喋音牒喋血解在文紀</hi>今乃<lb/>
輔以張耳議欲以下趙<hi>師古曰言其立計議知此</hi>此乘勝而去國遠<lb/>
鬬其鋒不可當臣聞千里餽糧士有飢色<hi>師古曰言難繼也餽字與</hi>
<hi>饋同</hi>樵蘇後㸑師不宿飽<hi>師古曰樵取薪也蘇取草也小雅白華之詩云樵彼桑薪樵音</hi>
<hi>在消反</hi>今井陘之道車不得方軌騎不得成列<hi>師古曰方軌謂倂行</hi>
<hi>也列行列</hi>行數百里其埶糧食必在後願足下假臣奇兵三<lb/>
萬人從間路絕其輜重<hi>師古曰間路微路也重音直用反</hi>足下深溝高<lb/>
<pb n="KR2a0007_WYG_034-7a"/>
壘勿與戰彼前不得鬭退不得還吾奇兵絕其後野無<lb/>
所掠鹵不至十日兩將之頭可致戲下<hi>師古曰戲讀曰麾又音許宜反</hi>
願君留意臣之計必不爲二子所禽矣成安君儒者常<lb/>
稱義兵不用詐謀奇計謂曰吾聞兵法什則圍之倍則<lb/>
戰<hi>師古曰言多十倍者可以圍敵多一倍者戰則可勝</hi>今韓信兵號數萬其實不<lb/>
能千里襲我亦以罷矣<hi>師古曰罷讀曰疲</hi>今如此避弗擊後有<lb/>
大者何以距之諸侯謂吾怯而輕來伐我不聽廣武君<lb/>
策信使間人窺知其不用<hi>師古曰間人微伺之也</hi>還報則大喜乃<lb/>
<pb n="KR2a0007_WYG_034-7b"/>
敢引兵遂下未至井陘口三十里止舎<hi>師古曰舍息也</hi>夜半傳<lb/>
發選輕騎二千人<hi>孟康曰傳令軍中使發也</hi>人持一赤幟<hi>師古曰幟旌旗之屬</hi>
<hi>也音式志反</hi>從間道萆山而望趙軍<hi>如淳曰萆音蔽依山自覆蔽也師古曰蔽隱於</hi>
<hi>山間使敵不見</hi>戒曰趙見我走必空壁逐我若疾入拔趙幟立<lb/>
漢幟<hi>師古曰若汝也</hi>令其裨將傳餐<hi>服䖍曰立駐傳餐食也如淳曰小飯曰餐破趙後乃</hi>
<hi>當共飽食也師古曰餐古飡字音千安反</hi>曰今日破趙會食諸將皆嘸然陽<lb/>
應曰諾<hi>孟康曰嘸音撫不精明也劉德曰音憮師古曰劉音是也音文府反</hi>信謂軍吏曰<lb/>
趙已先據便地壁且彼未見大將旗鼓未肻擊前行<hi>師古</hi>
<pb n="KR2a0007_WYG_034-8a"/>
<hi>曰行音胡郎反</hi>恐吾阻險而還<hi>○劉奉世曰前行當屬下句言我若前行又恐阻險而還耳所</hi>
<hi>以先使萬人陳也行如字</hi>乃使萬人先行出背水陣趙兵望見大笑<lb/>
平旦信建大將旗鼓鼓行出井陘口<hi>師古曰聲鼓而行</hi>趙開壁<lb/>
擊之大戰良久於是信張耳弃鼓旗走水上軍<hi>師古曰走趣也</hi>
<hi>音奏</hi>復疾戰趙空壁爭漢鼓旗<hi>○劉奉世曰復疾戰三字衍文</hi>逐信耳信<lb/>
耳已入水上軍軍皆殊死戰不可敗<hi>師古曰殊絕也謂決意必死○宋祁</hi>
<hi>曰逐信張耳信張耳已入水上軍疑有二張字</hi>信所出奇兵二千騎者候趙空<lb/>
壁逐利卽馳入趙壁皆拔趙旗幟立漢赤幟二千趙軍<lb/>
<pb n="KR2a0007_WYG_034-8b"/>
已不能得信耳等欲還歸壁壁皆漢赤幟大驚以漢爲<lb/>
皆已破趙王將矣遂亂遁走趙將雖斬之弗能禁於是<lb/>
漢兵夾擊破虜趙軍斬成安君泜水上<hi>師古曰泜音祗又音丁計反</hi>
禽趙王歇信乃令軍毋斬廣武君有生得之者購千金<lb/>
頃之有縛而至戲下者信解其縛東鄉坐西鄉對而師<lb/>
事之<hi>師古曰鄉皆讀曰嚮</hi>諸校効首虜休皆賀<hi>師古曰諸校諸部也猶今言諸營也</hi>
<hi>効致也謂各致其所獲</hi>因問信曰兵法有右背山陵前左水澤今<lb/>
者將軍令臣等反背水陳曰破趙會食臣等不服然竟<lb/>
<pb n="KR2a0007_WYG_034-9a"/>
以勝此何術也信曰此在兵法顧諸君弗察耳<hi>師古曰顧念也</hi>
兵法不曰䧟之死地而後生投之亡地而後存乎且信<lb/>
非得素拊循士大夫經所謂敺市人而戰之也<hi>師古曰經亦謂</hi>
<hi>兵法也敺與驅同也忽入市鄽而敺取其人令戰言非素所練習○宋祁曰浙本注文同也無也字</hi>其埶<lb/>
非置死地人人自爲戰今即予生地皆走寧尚得而用<lb/>
之乎諸將皆服曰非所及也於是問廣武君曰僕欲北<lb/>
攻燕東伐齊何若有功<hi>師古曰何若猶言何如也</hi>廣武君辭曰臣聞<lb/>
亡國之大夫不可以圖存<hi>師古曰圖謀也</hi>敗軍之將不可以語<lb/>
<pb n="KR2a0007_WYG_034-9b"/>
勇若臣者何足以權大事乎信曰僕聞之百里奚居虞<lb/>
而虞亡之秦而秦伯<hi>師古曰百里奚本虞臣也後事於秦遂爲大夫穆公用其言以取霸</hi>
<hi>伯讀曰霸</hi>非愚於虞而智於秦也用與不用聽與不聽耳向<lb/>
使成安君聽子計僕亦禽矣僕委心歸計願子勿辭廣<lb/>
武君曰臣聞智者千慮必有一失愚者千慮亦有一得<lb/>
故曰狂夫之言聖人擇焉顧恐臣計未足用<hi>師古曰顧念也</hi>願<lb/>
效愚忠故成安君有百戰百勝之計一日而失之軍敗<lb/>
鄗下<hi>李竒曰鄗音羮臛之臛常山縣也光武卽位於此故改曰高邑</hi>身死泜水上今足<lb/>
<pb n="KR2a0007_WYG_034-10a"/>
下虜魏王禽夏説不旬朝破趙二十萬衆誅成安君名<lb/>
聞海内威震諸侯衆庶莫不輟作怠惰靡衣婾食傾耳<lb/>
以待命者<hi>師古曰輟止也靡輕麗也婾與偸字同偸茍且也言為靡麗之衣茍且而食恐懼之甚不</hi>
<hi>為久計也</hi>然而衆勞卒罷<hi>師古曰罷讀曰疲</hi>其實難用也今足下舉<lb/>
勌敝之兵頓之燕堅城之下情見力屈<hi>師古曰見顯露也屈盡也見音</hi>
<hi>胡電反屈音其勿反</hi>欲戰不拔曠日持久糧食單竭<hi>師古曰單亦盡</hi>若燕<lb/>
不破<hi>○宋祁曰若一作弱</hi>齊必距境而以自彊二國相持則劉項<lb/>
之權未有所分也臣愚竊以爲亦過矣信曰然則何由<lb/>
<pb n="KR2a0007_WYG_034-10b"/>
<hi>師古曰由從也言當從何計也</hi>廣武君對曰當今之計不如按甲休兵<lb/>
百里之内牛酒日至以饗士大夫北首燕路<hi>師古曰首謂趣向也</hi>
<hi>音式究反</hi>然後發一乘之使奉咫尺之書以使燕<hi>師古曰八寸曰咫咫</hi>
<hi>尺者言其簡牘或長咫或長尺喩輕率也今俗言尺書或言尺牘蓋其遺語耳</hi>燕必不敢不聽<lb/>
從燕而東臨齊雖有智者亦不知爲齊計矣如是則天<lb/>
下事可圖也兵故有先聲而後實者此之謂也信曰善<lb/>
敬奉敎於是用廣武君策發使燕燕從風而靡乃遣使<lb/>
報漢因請立張耳王趙以撫其國漢王許之楚數使竒<lb/>
<pb n="KR2a0007_WYG_034-11a"/>
兵度河擊趙王耳信徃來救趙因行定趙城邑發卒佐<lb/>
漢楚方急圍漢王滎陽漢王出南之宛葉<hi>師古曰之徃也宛葉二縣</hi>
<hi>名宛音於元反葉音式渉反</hi>得九江王布入成臯楚復急圍之四年<lb/>
漢王出成臯度河獨與滕公從張耳軍脩武至宿傳舎<lb/>
晨自稱漢使馳入壁張耳韓信未起即其卧奪其印符<lb/>
<hi>師古曰就其卧處</hi>麾召諸將易置之信耳起乃知獨漢王來大<lb/>
驚漢王奪兩人軍<hi>○宋祁曰學官景徳本作兩人軍印浙本無印字</hi>即令張耳<lb/>
備守趙地拜信爲相國發趙兵未發者擊齊<hi>文穎曰謂趙人未嘗</hi>
<pb n="KR2a0007_WYG_034-11b"/>
<hi>見𤼵者</hi>信引兵東未度平原聞漢王使酈食其已説下齊<lb/>
信欲止蒯通説信令擊齊語在通傳信然其計遂度河<lb/>
襲歴下軍至臨菑齊王走髙密使使於楚請救信已定<lb/>
臨菑東追至髙密西楚使龍且將號稱二十萬救齊<hi>師古</hi>
<hi>曰且音子余反</hi>齊王龍且并軍與信戰未合<hi>師古曰欲戰而未交兵也</hi>或説<lb/>
龍且曰漢兵遠鬬窮宼戰鋒不可當也<hi>○宋祁曰一本戰字上有久字</hi>
齊楚自居其地戰兵易敗散<hi>師古曰近其室家懐顧望也</hi>不如深壁<lb/>
令齊王使其信臣招所亡城<hi>師古曰信臣常所親信之臣</hi>城聞王在<lb/>
<pb n="KR2a0007_WYG_034-12a"/>
楚來救必反漢漢二千里客居齊齊城皆反之其埶無<lb/>
所得食可毋戰而降也龍且曰吾平生知韓信爲人易<lb/>
與耳寄食於漂母無資身之策受辱於跨下無兼人之<lb/>
勇不足畏也且救齊而降之吾何功今戰而勝之齊半<lb/>
可得<hi>師古曰自謂當得封齊之半地</hi>何爲而止遂戰與信夾濰水陳<hi>師古</hi>
<hi>曰濰音維濰水出琅邪北經縣東北經臺昌入海即禹貢所云濰淄其道者也○宋祁曰注文經縣當作箕縣</hi>
信乃夜令人爲萬餘囊盛沙以壅水上流引兵半渡擊<lb/>
龍且<hi>○宋祁曰舊本半字下有夜字去留兩意俱通舊本龍且無龍字校本添</hi>陽不勝還走<lb/>
<pb n="KR2a0007_WYG_034-12b"/>
龍且果喜曰固知信怯遂追渡水信使人決壅囊水大<lb/>
至龍且軍太半不得渡即急擊殺龍且龍且水東軍散<lb/>
走齊王廣亡去信追北至城陽虜廣楚卒皆降遂平齊<lb/>
使人言漢王曰齊夸詐多變反覆之國南邊楚<hi>師古曰邉近也</hi>
不爲假王以塡之其埶不定<hi>師古曰塡音竹刃反</hi>今權輕不足以<lb/>
安之臣請自立爲假王當是時楚方急圍漢王於滎陽<lb/>
使者至發書<hi>張晏曰發信使者所齎書也</hi>漢王大怒罵曰吾困於此<lb/>
旦暮望而來佐我<hi>師古曰而汝也</hi>乃欲自立爲王張良陳平伏<lb/>
<pb n="KR2a0007_WYG_034-13a"/>
後躡漢王足因附耳語曰漢方不利寧能禁信之自王<lb/>
乎不如因立善遇之使自爲守不然變生漢王亦寤因<lb/>
復罵曰大丈夫定諸侯即爲眞王耳何以假爲遣張良<lb/>
立信爲齊王徵其兵使擊楚楚以亡龍且<hi>○宋祁曰以疑作已</hi>項<lb/>
王恐使盱台人武渉徃説信曰足下何不反漢與楚楚<lb/>
王與足下有舊故且漢王不可必<hi>師古曰必謂必信之</hi>身居項王<lb/>
掌握中數矣<hi>師古曰數音山角反</hi>然得脱背約復擊項王其不可<lb/>
親信如此今足下雖自以爲與漢王爲金石交<hi>師古曰稱金石</hi>
<pb n="KR2a0007_WYG_034-13b"/>
<hi>者取其堅固</hi>然終爲漢王所禽矣足下所以得須臾至今者<lb/>
以項王在項王即亡次取足下何不與楚連和三分天<lb/>
下而王齊今釋此時自必於漢王以擊楚且爲智者固<lb/>
若此邪信謝曰臣得事項王數年官不過郎中位不過<lb/>
執㦸<hi>張晏曰郎中宿衞執㦸</hi>言不聽畫策不用故背楚歸漢漢王<lb/>
授我上將軍印數萬之衆<hi>○宋祁曰浙本數萬字上有御字</hi>解衣衣我<lb/>
推食食我<hi>師古曰下衣音於記反下食讀曰飤也</hi>言聽計用吾得至於此<lb/>
夫人深親信我背之不祥幸為信謝項王武渉已去蒯<lb/>
<pb n="KR2a0007_WYG_034-14a"/>
通知天下權在於信深説以三分天下之計<hi>○宋祁曰景祐本越</hi>
<hi>本無之計字作鼎足而王</hi>語在通傳信不忍背漢又自以功大漢王<lb/>
不奪我齊遂不聽漢王之敗固陵用張良計徵信將兵<lb/>
會垓下項羽死髙祖襲奪信軍徙信為楚王都下邳信<lb/>
至國召所從食漂母賜千金及下鄉亭長錢百<hi>師古曰以恥辱</hi>
<hi>之</hi>曰公小人為徳不竟<hi>師古曰言晨炊蓐食</hi>召辱已少年令出跨<lb/>
下者以為中尉告諸將相曰此壯士也方辱我時寧不<lb/>
能死死之無名故忍而就此<hi>師古曰就成也成今日之功</hi>項王亡將<lb/>
<pb n="KR2a0007_WYG_034-14b"/>
鍾離昧<hi>師古曰昧音莫曷反</hi>家在伊廬<hi>劉徳曰東海朐南有此邑韋昭曰今中廬縣也師古</hi>
<hi>曰韋説非也中廬在襄陽之南</hi>素與信善項王敗昧亡歸信漢怨昧聞<lb/>
在楚詔楚捕之信初之國行縣邑陳兵出入<hi>師古曰行音下更反</hi>
有變告信欲反<hi>師古曰凡言變告者謂告非常之事</hi>書聞<hi>師古曰聞於天子</hi>上患<lb/>
之用陳平謀偽游於雲夢者實欲襲信信弗知髙祖且<lb/>
至楚信欲發兵自度無罪<hi>師古曰度音大各反</hi>欲謁上恐見禽人<lb/>
或説信曰斬昧謁上上必喜亡患信見昧計事昧曰漢<lb/>
所以不擊取楚以昧在公若欲捕我自媚漢吾今死公<lb/>
<pb n="KR2a0007_WYG_034-15a"/>
隨手亡矣乃罵信曰公非長者卒自剄信持其首謁於<lb/>
陳髙祖令武士縛信載後車信曰果若人言狡兎死良<lb/>
狗亨<hi>張晏曰狡猶猾也師古曰此黄石公三畧之言</hi>上曰人告公反遂械信至<lb/>
雒陽赦以為淮隂侯信知漢王畏惡其能<hi>○宋祁曰浙本無王字按</hi>
<hi>六年游雲夢時髙祖已即帝位不容更稱王也</hi>稱疾不朝從<hi>師古曰朝朝見也從從行也</hi>由<lb/>
此日怨望居常鞅鞅<hi>師古曰鞅鞅志不滿也音於兩反○宋祁曰當作於向反</hi>羞與<lb/>
絳灌等列嘗過樊將軍噲噲趨拜送迎言稱臣曰大王<lb/>
乃肻臨臣信出門笑曰生乃與噲等為伍<hi>師古曰言俱為列侯</hi>上<lb/>
<pb n="KR2a0007_WYG_034-15b"/>
嘗從容與信言諸將能各有差<hi>師古曰從音千容反</hi>上問曰如我<lb/>
能將幾何信曰陛下不過能將十萬上曰如公何如曰<lb/>
如臣多多益辦耳上笑曰多多益辦何為為我禽信曰<lb/>
陛下不能將兵而善將將此乃信之為陛下禽也且陛<lb/>
下所謂天授非人力也後陳豨為代相監邊辭信信挈<lb/>
其手<hi>師古曰挈謂執提之</hi>與歩於庭數匝仰天而歎曰子可與言<lb/>
乎吾欲與子有言豨因曰唯將軍命信曰公之所居天<lb/>
下精兵處也而公陛下之信幸臣也人言公反陛下必<lb/>
<pb n="KR2a0007_WYG_034-16a"/>
不信再至陛下乃疑三至必怒而自將吾為公從中起<lb/>
天下可圖也陳豨素知其能信之曰謹奉教漢十年豨<lb/>
果反髙帝自將而徃信病不從<hi>○宋祁曰浙本病字上有稱字</hi>隂使人<lb/>
之豨所而與家臣謀夜詐赦諸官徒奴欲發兵襲呂后<lb/>
太子部署已定待豨報其舎人得罪信信囚欲殺之<hi>晉灼</hi>
<hi>曰楚漢春秋云謝公也○劉奉世曰按功臣表告信反者舍人欒説也○宋祁曰功臣侯表云慎陽欒説為淮</hi>
<hi>隂侯舍人告淮隂侯信反侯二千戸</hi>舎人弟上書變告信欲反狀於呂后<lb/>
呂后欲召恐其黨不就<hi>師古曰黨音他朗反</hi>乃與蕭相國謀詐令<lb/>
<pb n="KR2a0007_WYG_034-16b"/>
人從帝所來稱豨已破羣臣皆賀相國紿信曰雖病強<lb/>
入賀<hi>師古曰紿詐也</hi>信入呂后使武士縛信斬之長樂鍾室<hi>師古</hi>
<hi>曰鍾室謂懸鍾之室</hi>信方斬曰吾不用蒯通計反為女子所詐豈<lb/>
非天哉遂夷信三族髙祖已破豨歸至聞信死且喜且<lb/>
哀<hi>○宋祁曰景祐本哀下有之字</hi>問曰信死亦何言呂后道其語髙祖<lb/>
曰此齊辯士蒯通也召欲亨之通至自説釋弗誅<hi>師古曰自</hi>
<hi>説謂自解説也釋放也置也○劉攽曰釋解也猶云解説也</hi>語在通傳<hi>○宋祁曰浙本無此四字</hi>
彭越字仲昌邑人也常漁鉅野澤中為盜<hi>師古曰漁捕魚也鉅野即</hi>
<pb n="KR2a0007_WYG_034-17a"/>
<hi>今鄆州鉅野縣</hi>陳勝起或謂越曰豪桀相立畔秦仲可効之越<lb/>
曰兩龍方鬬且待之<hi>師古曰兩龍謂秦與陳勝</hi>居嵗餘澤間少年相<lb/>
聚百餘人往從越請仲為長越謝不願也少年強請乃<lb/>
許與期旦日日出時後會者斬旦日日出十餘人後後<lb/>
者至日中於是越謝曰臣老諸君強以為長今期而多<lb/>
後不可盡誅誅最後者一人令校長斬之<hi>師古曰一校之長也校音</hi>
<hi>下教反</hi>皆笑曰何至是請後不敢於是越乃引一人斬之<lb/>
設壇祭令徒屬徒屬皆驚畏越不敢仰視乃行畧地收<lb/>
<pb n="KR2a0007_WYG_034-17b"/>
諸侯散卒得千餘人沛公之從碭北擊昌邑越助之昌<lb/>
邑未下沛公引兵西越亦將其衆居鉅野澤中收魏敗<lb/>
散卒項籍入闗王諸侯還歸越衆萬餘人無所屬齊王<lb/>
田榮叛項王漢乃使人賜越將軍印使下濟隂以擊楚<lb/>
<hi>○劉氏曰田榮使越擊楚此不合有漢字</hi>楚令蕭公角將兵擊越越大破楚<lb/>
軍漢二年春與魏豹及諸侯東擊楚越將其兵三萬餘<lb/>
人歸漢外黄<hi>師古曰於外黄來歸漢</hi>漢王曰彭將軍收魏地得十<lb/>
餘城欲急立魏後今西魏王豹魏咎從弟真魏也<hi>鄭氏曰豹</hi>
<pb n="KR2a0007_WYG_034-18a"/>
<hi>真魏後也</hi>廼拜越為魏相國擅將兵畧定梁地<hi>師古曰擅專也使專為此</hi>
<hi>事</hi>漢王之敗彭城解而西也越皆亡其所下城獨將其<lb/>
兵北居河上漢三年越常往來為漢游兵擊楚絶其糧<lb/>
於梁地項王與漢王相距滎陽越攻下雎陽外黄十七<lb/>
城項王聞之乃使曹咎守成臯自東收越所下城邑皆<lb/>
復為楚越將其兵北走榖城項王南走陽夏<hi>師古曰走並音奏夏</hi>
<hi>音攻雅反</hi>越復下昌邑旁二十餘城得粟十餘萬斛以給漢<lb/>
食漢王敗使使召越并力擊楚<hi>○劉攽曰漢王敗此時漢未敗其敗字疑是數</hi>
<pb n="KR2a0007_WYG_034-18b"/>
<hi>字</hi>越曰魏地初定尚畏楚未可去漢王追楚為項籍所<lb/>
敗固陵乃謂留侯曰諸侯兵不從為之奈何留侯曰彭<lb/>
越本定梁地功多始君王以魏豹故拜越為相國今豹<lb/>
死亡後且越亦欲王而君王不蚤定<hi>師古曰蚤古早字</hi>今取雎<lb/>
陽以北至榖城皆許以王彭越又言所以許韓信語在<lb/>
髙紀於是漢王發使使越如留侯策使者至越乃引兵<lb/>
會垓下項籍死立越為梁王都定陶六年朝陳九年十<lb/>
年皆來朝長安陳豨反代地髙帝自往擊之至邯鄲徵<lb/>
<pb n="KR2a0007_WYG_034-19a"/>
兵梁梁王稱病使使將兵詣邯鄲髙帝怒使人讓梁王<lb/>
<hi>師古曰讓責也</hi>梁王恐欲自往謝其將扈輒曰王始不往見讓<lb/>
而往往即為禽不如遂發兵反梁王不聽稱病梁太僕<lb/>
有罪亡走漢吿梁王與扈輒謀反於是上使使掩捕梁<lb/>
王囚之雒陽有司治反形已具<hi>張晏曰扈輒勸越反越不聽而云反形已具有</hi>
<hi>司非也臣瓚曰扈輒勸越反而越不誅輙是反形已具也師古曰瓚説是也</hi>請論如法上赦<lb/>
以為庶人徙蜀青衣<hi>文穎曰青衣縣名</hi>西至鄭<hi>師古曰即今華州鄭縣是也</hi>
逢呂后從長安東欲之雒陽道見越越為呂后泣涕自<lb/>
<pb n="KR2a0007_WYG_034-19b"/>
言亡罪願處故昌邑呂后許諾詔與俱東<hi>○宋祁曰一本作涕泣一</hi>
<hi>無詔字</hi>至雒陽呂后言上曰彭越壯士也今徙之蜀此自<lb/>
遺患不如遂誅之妾謹與俱來於是呂后令其舎人吿<lb/>
越復謀反廷尉奏請遂夷越宗族<hi>○宋祁曰宗字當作三字</hi>
黥布六人也<hi>師古曰六縣名也解在髙紀</hi>姓英氏少時客相之當刑<lb/>
而王及壯坐法黥布欣然笑曰人相我當刑而王幾是<lb/>
乎<hi>臣瓚曰幾近也師古曰幾音鉅依反</hi>人有聞者共戱笑之布以論輸驪<lb/>
山<hi>師古曰有罪論決而輸作於驪山</hi>驪山之徒數十萬人布皆與其徒<lb/>
<pb n="KR2a0007_WYG_034-20a"/>
長豪桀交通乃率其曹耦亡之江中為羣盜<hi>師古曰曹輩也</hi>陳<lb/>
勝之起也布乃見番君<hi>師古曰番音蒲何反</hi>其衆數千人番君以<lb/>
女妻之章邯之滅陳勝破呂臣軍布引兵北擊秦左右<lb/>
校破之青波<hi>師古曰地名也</hi>引兵而東聞項梁定會稽西渡淮<lb/>
布以兵屬梁梁西擊景駒秦嘉等布常冠軍<hi>師古曰言其驍勇為</hi>
<hi>衆軍之最</hi>項梁聞陳渉死立楚懐王以布為當陽君項梁敗<lb/>
死懷王與布及諸侯將皆軍彭城<hi>○宋祁曰軍字疑作聚</hi>當是時<lb/>
秦急圍趙趙數使人請救懷王懷王使宋義為上將<hi>○宋</hi>
<pb n="KR2a0007_WYG_034-20b"/>
<hi>祁曰越本將字下有軍字</hi>項籍與布皆屬之北救趙及籍殺宋義河<lb/>
上自立為上將軍使布先渉河<hi>師古曰渉謂無舟楫而渡也</hi>擊秦軍<lb/>
數有利籍乃悉引兵從之遂破秦軍降章邯等楚兵常<lb/>
勝功冠諸侯諸侯兵皆服屬楚者以布數以少敗衆也<lb/>
項籍之引兵西至新安又使布等夜擊阬章邯秦卒二<lb/>
十餘萬人至闗不得入又使布等先從間道破闗下軍<lb/>
<hi>師古曰間道㣲道也</hi>遂得入至咸陽布為前鋒項王封諸將立布<lb/>
為九江王都六尊懷王為義帝徙都長沙廼隂令布擊<lb/>
<pb n="KR2a0007_WYG_034-21a"/>
之布使將追殺之郴齊王田榮叛楚項王往撃齊徵兵<lb/>
九江布稱病不往遣將將數千人行漢之敗楚彭城布<lb/>
又稱病不佐楚項王由此怨布數使使者譙讓召布<hi>師古</hi>
<hi>曰譙讓責之也譙音在笑反</hi>布愈恐不敢往項王方北憂齊趙西患<lb/>
漢所與者獨布又多其材<hi>師古曰多猶重也</hi>欲親用之以故未<lb/>
撃漢王與楚大戰彭城不利出梁地至虞<hi>師古曰即今宋州虞城縣</hi>
<hi>是也○劉攽曰上文云漢之敗楚彭城此文又云漢與楚大戰彭城不利出梁按隨何説前後殊參差云漢王</hi>
<hi>大戰彭城不利出梁地至虞是則項王已去齊矣安得復言留項王於齊及随何自明已功亦云陛下攻彭城</hi>
<pb n="KR2a0007_WYG_034-21b"/>
<hi>楚王未去齊也然則漢王使随何在未至彭城之前明矣實説項王伐齊召兵黥布漢王度羽得布共伐齊西</hi>
<hi>方有變必留布而羽自至故欲使人説布叛楚布叛楚則項王必自終齊事故必數月留而漢可取天下矣及</hi>
<hi>隨何説布歸漢漢果得以入彭城也然則説辭差錯或楚漢初記事者各不同班氏合之不能無誤耳又檢髙</hi>
<hi>紀二年敗彭城三年布方歸漢此時漢與楚相持榮陽矣此傳文云項王留而攻下邑非事理也及随何説詞</hi>
<hi>亦自不倫疑漢之辯士寓言如此非本語也</hi>謂左右曰如彼等者無足與計<lb/>
天下事者謁者隨何進曰不審陛下所謂漢王曰孰能<lb/>
為我使淮南<hi>師古曰孰誰也</hi>使之發兵背楚留項王於齊數月<lb/>
我之取天下可以萬全隨何曰臣請使之乃與二十人<lb/>
<pb n="KR2a0007_WYG_034-22a"/>
俱使淮南至太宰主之<hi>服䖍曰淮南太宰作内主</hi>三日不得見隨何<lb/>
因説太宰曰王之不見何必以楚為彊以漢為弱此臣<lb/>
之所為使<hi>師古曰此事正是臣所為來欲言之</hi>使何得見言之而是邪是<lb/>
大王所欲聞也言之而非邪使何等二十人伏斧質淮<lb/>
南市<hi>師古曰質鍖也言伏於鍖上而斧斬之鍖音竹林反</hi>以明背漢而與楚也太<lb/>
宰廼言之王王見之隨何曰漢王使使臣敬進書大王<lb/>
御者竊怪大王與楚何親也淮南王曰寡人北鄉而臣<lb/>
事之<hi>師古曰鄉讀曰嚮以下亦同</hi>隨何曰大王與項王俱列為諸侯<lb/>
<pb n="KR2a0007_WYG_034-22b"/>
北鄉而臣事之必以楚為彊可以託國也項王伐齊身<lb/>
負版築以為士卒先<hi>李竒曰版牆版也築杵也</hi>大王宜悉淮南之衆<lb/>
<hi>師古曰悉盡也</hi>身自將為楚軍前鋒今乃發四千人以助楚夫<lb/>
北面而臣事人者固若是乎夫漢王戰於彭城項王未<lb/>
出齊也大王宜埽淮南之衆日夜會戰彭城下<hi>師古曰埽者謂</hi>
<hi>盡舉之如埽地之為○宋祁曰彭城字下當更有城字</hi>今撫萬人之衆無一人度<lb/>
淮者隂拱而觀其孰勝<hi>師古曰歛手曰拱孰誰也言不動揺坐觀成敗也○宋祁曰觀</hi>
<hi>其字下當有勢字</hi>夫託國於人者固若是乎大王提空名以鄉<lb/>
<pb n="KR2a0007_WYG_034-23a"/>
楚<hi>師古曰提舉也鄉讀曰嚮</hi>而欲厚自託臣竊為大王不取也然大<lb/>
王不背楚者以漢為弱也夫楚兵雖彊天下負之以不<lb/>
義之名<hi>師古曰負加也加於身上若言被也</hi>以其背明約而殺義帝也然<lb/>
而楚王特以戰勝自彊漢王收諸侯還守成臯滎陽下<lb/>
蜀漢之粟深溝壁壘分卒守徼乘塞楚人還兵間以梁<lb/>
地<hi>服䖍曰梁在楚漢之中央師古曰間音居莧反</hi>深入敵國八九百里<hi>張晏曰羽從齊</hi>
<hi>還當經梁地八九百里乃得羽地也○劉奉世曰方是時彭越反梁地故何言羽深入敵國乃至滎陽成臯爾</hi>
<hi>從齊還彭城自不經梁地也</hi>欲戰則不得攻城則力不能老弱轉糧<lb/>
<pb n="KR2a0007_WYG_034-23b"/>
千里之外楚兵至滎陽成臯漢堅守而不動進則不得<lb/>
攻退則不能解故楚兵不足罷也<hi>師古曰不足者言易也罷讀曰疲</hi>使<lb/>
楚兵勝漢則諸侯自危懼而相救夫楚之彊適足以致<lb/>
天下之兵耳故楚不如漢其埶易見也今大王不與萬<lb/>
全之漢而自託於危亡之楚臣竊為大王或之臣非以<lb/>
淮南之兵足以亡楚也夫大王發兵而背楚項王必留<lb/>
留數月漢之取天下可以萬全臣請與大王杖劎而歸<lb/>
漢王漢王必裂地而分大王又況淮南必大王有也<hi>○宋</hi>
<pb n="KR2a0007_WYG_034-24a"/>
<hi>祁曰南本浙本淮南字下更有淮南二字</hi>故漢王敬使使臣進愚計願大王<lb/>
之留意也淮南王曰請奉命隂許叛楚與漢未敢泄楚<lb/>
使者在<hi>文穎曰在淮南王所也</hi>方急責布發兵隨何直入曰九江<lb/>
王已歸漢楚何以得發兵布愕然楚使者起何因説布<lb/>
曰事已搆<hi>師古曰搆結也言背楚之事已結成也</hi>獨可遂殺楚使毋使歸<lb/>
而疾走漢并力<hi>師古曰走音奏以下亦同</hi>布曰如使者教因起兵而<lb/>
攻楚楚使項聲龍且攻淮南項王留而攻下邑<hi>師古曰縣名也</hi>
<hi>在梁地</hi>數月<hi>○劉奉世曰數月字宜屬上句此文雖符上文留項王於齊數月然事理全在下邑又非</hi>
<pb n="KR2a0007_WYG_034-24b"/>
<hi>齊地</hi>龍且攻淮南破布軍布欲引兵走漢恐項王撃之故<lb/>
間行與隨何俱歸漢至漢王方踞牀洗<hi>師古曰洗濯足也音先典反</hi>
而召布入見布大怒悔來欲自殺出就舎張御食飲從<lb/>
官如漢王居布又大喜過望<hi>師古曰髙祖以布先久為王恐其意自尊大故峻其</hi>
<hi>禮令布折服已而羙其帷帳厚其飲食多其從官以悦其心此權道也張音竹亮反若今言張設</hi>於是<lb/>
乃使人之九江楚已使項伯收九江兵盡殺布妻子布<lb/>
使者頗得故人幸臣將衆數千人歸漢漢益分布兵而<lb/>
與俱北收兵至成臯四年秋七月立布為淮南王與撃<lb/>
<pb n="KR2a0007_WYG_034-25a"/>
項籍布使人之九江得數縣五年布與劉賈入九江誘<lb/>
大司馬周殷殷反楚遂舉九江兵與漢撃楚破垓下項<lb/>
籍死上置酒對衆折隨何曰腐儒<hi>師古曰腐者爛敗言無所堪任</hi>為天<lb/>
下安用腐儒哉<hi>師古曰髙祖意欲褒賞隨何恐羣臣不服故對衆折辱令其自數功勞也</hi>隨<lb/>
何跪曰夫陛下引兵攻彭城楚王未去齊也陛下發歩<lb/>
卒五萬人騎五千能以取淮南乎曰不能隨何曰陛下<lb/>
使何與二十人使淮南如陛下之意是何之功賢於歩<lb/>
卒數萬騎五千也然陛下謂何腐儒為天下安用腐儒<lb/>
<pb n="KR2a0007_WYG_034-25b"/>
何也上曰吾方圖子之功<hi>師古曰圖謀也</hi>乃以隨何為䕶軍中<lb/>
尉布遂剖符為淮南王都六九江廬江衡山豫章郡皆<lb/>
屬焉六年朝陳七年朝雒陽九年朝長安十一年髙后<lb/>
誅淮隂侯布因心恐夏漢誅梁王彭越盛其醢以徧賜<lb/>
諸侯<hi>師古曰反者被誅皆以為醢即刑法志所云葅其骨肉是也</hi>至淮南淮南王方<lb/>
獵見醢因大恐隂令人部聚兵候伺旁郡警急<hi>師古曰恐被收</hi>
<hi>捕即欲發兵反</hi>布有所幸姬病就醫醫家與中大夫賁赫對門<lb/>
<hi>師古曰賁音肥姓賁名赫</hi>赫乃厚餽遺從姬飲醫家姬侍王從容語<lb/>
<pb n="KR2a0007_WYG_034-26a"/>
次譽赫長者也<hi>師古曰從音千容反</hi>王怒曰女安從知之<hi>師古曰安從何</hi>
<hi>由者也</hi>具道王疑與亂赫恐稱病王愈怒欲捕赫赫上變<lb/>
事乘傳詣長安<hi>師古曰傳音張戀反</hi>布使人追不及赫至上變言<lb/>
布謀反有端可先未發誅也<hi>師古曰及其未發兵先誅伐之</hi>上以其書<lb/>
語蕭相國蕭相國曰布不宜有此<hi>師古曰不應有反謀</hi>恐仇怨妄<lb/>
誣之<hi>師古曰怨音於元反</hi>請繋赫使人微驗淮南王<hi>師古曰微驗不顯言其事</hi>
<hi>○宋祁曰㣲或作徵舊本及李本並作徵今改作微景徳本無王字</hi>布見赫以罪亡上變<lb/>
已疑其言國隂事漢使又來頗有所驗遂族赫家發兵<lb/>
<pb n="KR2a0007_WYG_034-26b"/>
反反書聞上乃赦赫以為將軍<hi>○宋祁曰浙本上字下更有上字</hi>召諸<lb/>
將問布反為之奈何皆曰發兵阬豎子耳何能為汝隂<lb/>
侯滕公以問其客薛公薛公曰是固當反滕公曰上裂<lb/>
地而封之疏爵而貴之<hi>張晏曰疏分也</hi>南面而立萬乘之主其<lb/>
反何也薛公曰前年殺彭越往年殺韓信<hi>張晏曰往年與前年同耳</hi>
<hi>文相避也</hi>三人皆同功一體之人也自疑禍及身故反耳滕<lb/>
公言之上曰臣客故楚令尹薛公其人有籌策可問上<lb/>
乃見問薛公對曰布反不足怪也使布出於上計山東<lb/>
<pb n="KR2a0007_WYG_034-27a"/>
非漢之有也出於中計勝負之數未可知也出於下計<lb/>
陛下安枕而卧矣上曰何謂上計薛公對曰東取吳西<lb/>
取楚并齊取魯傳檄燕趙固守其所山東非漢之有也<lb/>
何謂中計東取吳西取楚并韓取魏據敖倉之粟塞成<lb/>
臯之險勝敗之數未可知也何謂下計東取吳西取下<lb/>
蔡歸重於越身歸長沙<hi>師古曰重輜重也音直用反</hi>陛下安枕而卧<lb/>
漢無事矣上曰是計將安出<hi>師古曰是者謂布也</hi>薛公曰出下計<lb/>
上曰胡為廢上計而出下計<hi>師古曰胡何也</hi>薛公曰布故驪山<lb/>
<pb n="KR2a0007_WYG_034-27b"/>
之徒也致萬乘之主此皆為身不顧後為百姓萬世慮<lb/>
者也故出下計上曰善封薛公千戸遂發兵自將東擊<lb/>
布布之初反謂其將曰上老矣厭兵必不能來使諸將<lb/>
諸將獨患淮隂彭越今已死餘不足畏故遂反果如薛<lb/>
公揣之<hi>文穎曰揣度也音初委反○劉攽曰上曰善按薛公所言英布出下計不盡如薛言布取荆又</hi>
<hi>敗楚遂與上遇何嘗歸重於越身歸長沙乎又史云果如薛公所揣今未見揣者疑薛公本亦揣知布意上厭</hi>
<hi>兵不來先言之故曰果如也或曰此亦辯士寓言非實事見布後死長沙故云歸重耳</hi>東擊荆荆<lb/>
王劉賈走死富陵<hi>師古曰縣名屬臨淮郡</hi>盡劫其兵渡淮擊楚楚<lb/>
<pb n="KR2a0007_WYG_034-28a"/>
發兵與戰徐僮閒<hi>師古曰二縣之閒也</hi>爲三軍欲以相救為竒<hi>師古</hi>
<hi>曰不聚一處分而為三欲互相救出竒譎</hi>或説楚將曰布善用兵民素畏之<lb/>
且兵法諸侯自戰其地為散地<hi>師古曰謂在其本地戀土懷安故昜逃散</hi>今<lb/>
别為三彼敗吾一餘皆走安能相救不聽布果破其一<lb/>
軍二軍散走遂西與上兵遇蘄西會垂<hi>師古曰會音工外反垂音大瑞</hi>
<hi>反解在髙紀○宋祁曰髙帝紀作會缶</hi>布兵精甚上乃壁庸城<hi>鄧展曰地名也</hi>望<lb/>
布軍置陳如項籍軍上惡之與布相望見隃謂布何苦<lb/>
而反<hi>師古曰隃讀曰遙</hi>布曰欲為帝耳上怒罵之遂戰破布軍<lb/>
<pb n="KR2a0007_WYG_034-28b"/>
布走渡淮數止戰不利與百餘人走江南布舊與番君<lb/>
㛰故長沙哀王使人誘布<hi>晉灼曰芮之孫囘也師古曰㨿表云惠帝二年哀王囘始</hi>
<hi>立今此是芮之子成王臣耳傳旣不同晉説亦誤也</hi>僞與俱亡走越<hi>師古曰偽謂詐為此計</hi>
布信而隨至番陽番陽人殺布兹鄉<hi>師古曰鄡陽縣之鄉也鄡音口堯反</hi>
遂滅之封賁赫為列侯將率封者六人<lb/>
盧綰豐人也與髙祖同里綰親與髙祖太上皇相愛<hi>晉灼</hi>
<hi>曰親父也綰之父與髙祖父太上皇相愛</hi>及生男髙祖綰同日生里中持羊<lb/>
酒賀兩家及髙祖綰壯學書又相愛也里中嘉兩家親<lb/>
<pb n="KR2a0007_WYG_034-29a"/>
相愛<hi>○宋祁曰浙本嘉作□</hi>生子同日壯又相愛復賀羊酒髙祖<lb/>
為布衣時有吏事避宅綰常隨上下<hi>師古曰避宅謂不居其家潛匿東西</hi>
及髙祖初起沛綰以客從入漢為將軍常侍中從東擊<lb/>
項籍以太尉常從出入卧内衣被食飲賞賜羣臣莫敢<lb/>
望雖蕭曹等特以事見禮至其親幸莫及綰者封為長<lb/>
安侯長安故咸陽也項籍死使綰别將與劉賈擊臨江<lb/>
王共尉<hi>李竒曰共敖子也師古曰共讀曰龔</hi>還從擊燕王臧荼皆破平時<lb/>
諸侯非劉氏而王者七人上欲王綰為羣臣觖望<hi>師古曰觖</hi>
<pb n="KR2a0007_WYG_034-29b"/>
<hi>謂相觖也望怨望也觖音決○宋祁曰浙本注文相字下有又字</hi>及虜臧荼乃下詔詔<lb/>
諸將相列侯擇羣臣有功者以爲燕王羣臣知上欲王<lb/>
綰皆曰太尉長安侯盧綰常從平定天下功最多可王<lb/>
上乃立綰為燕王諸侯得幸莫如燕王者綰立六年以<lb/>
陳豨事見疑而敗豨者宛句人也<hi>師古曰宛句縣名也地理志屬濟隂宛音</hi>
<hi>於元反句音劬</hi>不知始所以得從及韓王信反入匈奴上至平<lb/>
城還豨以郎中封為列侯以趙相國將監趙代邊邊兵<lb/>
皆屬焉<hi>○劉奉世曰不知始所以得從按功臣表自著豨起及以破臧荼封陽夏侯當是傳誤爾又曰</hi>
<pb n="KR2a0007_WYG_034-30a"/>
<hi>以趙相國趙字當作代</hi>豨少時常稱慕魏公子<hi>師古曰謂信陵君無忌</hi>及將<lb/>
守邊招致賔客常告過趙<hi>師古曰因休告之假而過趙</hi>賔客隨之者<lb/>
千餘乘邯鄲官舍皆滿豨所以待客如布衣交皆出客<lb/>
下<hi>師古曰言屈已禮之不以富貴自尊大</hi>趙相周昌乃求入見上具言豨<lb/>
賔客盛擅兵於外恐有變上令人覆案豨客居代者諸<lb/>
為不法事多連引豨豨恐隂令客通使王黄曼丘臣所<lb/>
<hi>師古曰二人皆韓王信將</hi>漢十年秋太上皇崩上因是召豨豨稱病<lb/>
遂與王黄等反自立為代王劫畧趙代上聞乃赦吏民<lb/>
<pb n="KR2a0007_WYG_034-30b"/>
為豨所詿誤劫畧者上自擊豨破之語在髙紀初上如<lb/>
邯鄲擊豨<hi>師古曰如往也</hi>燕王綰亦擊其東北豨使王黄求救<lb/>
匈奴綰亦使其臣張勝使匈奴言豨等軍破勝至胡故<lb/>
燕王臧荼子衍亡在胡見勝曰公所以重於燕者以習<lb/>
胡事也燕所以乆存者以諸侯數反兵連不決也今公<lb/>
為燕欲急滅豨等豨等已盡次亦至燕公等亦且為虜<lb/>
矣公何不令燕且緩豨而與胡連和事寛得長王燕即<lb/>
有漢急可以安國勝以為然廼私令匈奴兵擊燕綰疑<lb/>
<pb n="KR2a0007_WYG_034-31a"/>
勝與胡反上書請族勝勝還報具道所以為者綰寤乃<lb/>
詐論他人以脱勝家屬使得為匈奴閒<hi>師古曰閒音居莧反</hi>而隂<lb/>
使范齊之豨所欲令久連兵母決<hi>晉灼曰使豨久亡畔○宋祁曰浙本注文</hi>
<hi>久字下有亡字</hi>漢旣斬豨其裨將降言燕王綰使范齊通計謀<lb/>
豨所上使使召綰綰稱病又使辟陽侯審食其御史大<lb/>
夫趙堯往迎綰因驗問其左右綰愈恐閟匿<hi>師古曰閟閉也閉其</hi>
<hi>蹤蹟藏匿其人也閟音祕</hi>謂其幸臣曰非劉氏而王者獨我與長沙<lb/>
耳往年漢族淮隂誅彭越皆呂后計今上病屬任呂后<lb/>
<pb n="KR2a0007_WYG_034-31b"/>
<hi>師古曰屬音之欲反</hi>呂后婦人專欲以事誅異姓王者及大功臣<lb/>
廼稱病不行其左右皆亡匿語頗泄辟陽侯聞之歸具<lb/>
報上益怒又得匈奴降者言張勝亡在匈奴為燕使於<lb/>
是上曰綰果反矣使樊噲擊綰綰悉將其宮人家屬騎<lb/>
數千居長城下候伺幸上病瘉自入謝<hi>師古曰瘉與愈同</hi>髙祖<lb/>
崩綰遂將其衆亡入匈奴匈奴以為東胡盧王為蠻夷<lb/>
所侵奪常思復歸居嵗餘死胡中髙后時綰妻與其子<lb/>
亡降會髙后病不能見舍燕邸<hi>師古曰舎止也諸侯王及諸郡朝宿之館在京</hi>
<pb n="KR2a0007_WYG_034-32a"/>
<hi>師者謂之邸</hi>為欲置酒見之髙后竟崩綰妻亦病死孝景帝<lb/>
時綰孫它人以東胡王降<hi>如淳曰為東胡王而來降也東胡烏九也</hi>封為惡<lb/>
谷侯傳至曾孫有罪國除<lb/>
吳芮秦時番陽令也<hi>師古曰番音蒲何反</hi>甚得江湖閒民心號曰<lb/>
番君天下之初叛秦也黥布歸芮芮妻之<hi>師古曰嫁女與之也妻音</hi>
<hi>千計反他皆類此</hi>因率越人舉兵以應諸侯沛公攻南陽廼遇<lb/>
芮之將梅鋗<hi>師古曰銷音呼懸反</hi>與偕攻析酈<hi>師古曰二縣也並屬南陽酈音郎益</hi>
<hi>反</hi>降之及項羽相王<hi>李竒曰自相尊王也</hi>以芮率百越佐諸侯從<lb/>
<pb n="KR2a0007_WYG_034-32b"/>
入闗故立芮為衡山王都邾<hi>師古曰邾音朱又音洙</hi>其將梅鋗功<lb/>
多封十萬戸為列侯項籍死上以鋗有功從入武闗故<lb/>
德芮徙為長沙王都臨湘一年薨諡曰文王子成王臣<lb/>
嗣薨子哀王囘嗣薨子共王右嗣<hi>師古曰共讀曰恭</hi>薨子靖王<lb/>
羌嗣孝文後七年薨無子國除初文王芮髙祖賢之制<lb/>
詔御史長沙王忠其定著令<hi>鄧辰曰漢約非劉氏不王而芮王故著令中使特王</hi>
<hi>也或曰以芮至忠故著令也師古曰尋後贊文或説是也○劉奉世曰其定著令予謂兼用鄧二説乃著令之</hi>
<hi>意也贊文以謂忠而得王故著于令爾徒忠無它事何以著令邪○劉攽曰長沙王忠其定著令定著令者謂</hi>
<pb n="KR2a0007_WYG_034-33a"/>
<hi>於令著長沙王車服土地之類也功臣表陸量侯須無令長受令長沙王此亦一證</hi>至孝惠髙后<lb/>
時封芮庶子二人為列侯傳國數世絶<lb/>
贊曰昔髙祖定天下功臣異姓而王者八國張耳吳芮<lb/>
彭越黥布臧荼盧綰與兩韓信皆徼一時之權變以詐<lb/>
力成功<hi>師古曰徼要也音工堯反</hi>咸得裂土南面稱孤見疑强大懷<lb/>
不自安事窮埶迫卒謀叛逆終於滅亡張耳以智全至<lb/>
子亦失國唯吳芮之起不失正道故能傳號五世以無<lb/>
嗣絶慶流支庶有以矣夫<hi>師古曰以其不用詐力也</hi>著于甲令而稱<lb/>
<pb n="KR2a0007_WYG_034-33b"/>
忠也<hi>師古曰甲者令篇之次也</hi>
　<lb/>
　<lb/>
　<lb/>
　<lb/>
　<lb/>
　<lb/>
　前漢書卷三十四<lb/>
<pb n="KR2a0007_WYG_034-34a"/>
　前漢書卷三十四考證<lb/>
韓信傳項王意烏猝嗟○史記作喑噁叱咤又言語姁<lb/>
　姁史記作嘔嘔<lb/>
諸侯之見項王逐義帝江南云云○<hi>臣召南</hi>按諸侯歸<lb/>
　逐其主自王善地即指田都王臨淄田市王濟北臧<lb/>
　荼王燕司馬卭王殷張耳王常山皆徙其故王於他<lb/>
　處也不然信拜大將在四月諸侯已各就國罷兵矣<lb/>
　烏知後有田榮殺田都田市及臧荼殺韓廣事乎<lb/>
<pb n="KR2a0007_WYG_034-34b"/>
其實不能○<hi>臣召南</hi>按不能斷句言實兵不能數萬也<lb/>
　史記作其實不過數千能千里而襲我亦已罷極能<lb/>
　字屬下句讀<lb/>
斬成安君泜水上○水經注泜水即井陘山水世謂之<lb/>
　鹿泉水東北流屈逕陳餘壘又東注綿蔓水<lb/>
其舍人得罪信注晉灼曰楚漢春秋云謝公也○<hi>臣召</hi>
　<hi>南</hi>按劉奉世即据功臣表以正晉灼之誤是也但本<lb/>
　書表作樂説史表作欒説樂欒字形相似未知孰是<lb/>
<pb n="KR2a0007_WYG_034-35a"/>
黥布傳徴兵九江布稱病不往○<hi>臣召南</hi>按叙此事於<lb/>
　追殺義帝之後與史記合是也乃項羽傳叙于追殺<lb/>
　義帝之前蓋誤<lb/>
太宰主之○胡三省曰此非周官之太宰也漢奉常屬<lb/>
　官有太宰<lb/>
番陽人殺布兹鄉注師古曰鄡陽縣之鄉也○胡三省<lb/>
　曰据史漢髙紀皆言追斬布番陽則兹鄉當在番陽<lb/>
　界<lb/>
<pb n="KR2a0007_WYG_034-35b"/>
將率封者六人○<hi>臣召南</hi>按功臣表中牟侯單右車邔<lb/>
　侯黄極忠博陽侯周聚陽羡侯靈常下相侯泠耳髙<lb/>
　陵侯王虞人並以擊布功封與期思侯賁赫凡七侯<lb/>
　也<lb/>
盧綰傳綰以客從入漢為將軍○<hi>臣召南</hi>按史記作從<lb/>
　入漢中是也此文漢下脱中字耳<lb/>
綰孫它人以東胡王降封為惡谷侯○<hi>臣召南</hi>按它人<lb/>
　史記及本書表作它之則人字誤也惡谷史記及本<lb/>
<pb n="KR2a0007_WYG_034-36a"/>
　書表作亞谷則惡字亦誤也又按此及史記並云綰<lb/>
　孫而本書及史表並云綰子必有一誤<lb/>
吳芮傳子共王右嗣薨子靖王羌嗣○按異姓諸侯王<lb/>
　表共王右作共王若靖王羌作靖王産<lb/>
封芮庶子二人為列侯○<hi>臣召南</hi>按表便侯沅陵侯是<lb/>
　也<lb/>
　<lb/>
　<lb/>
<pb n="KR2a0007_WYG_034-36b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　前漢書卷三十四考證<lb/>
</p>
<p>
</p>
  </div>
</body>
</text>
</TEI>