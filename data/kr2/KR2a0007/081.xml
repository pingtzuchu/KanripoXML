<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>前漢書卷八十一</head> <lb/>
    <p>
<pb n="KR2a0007_WYG_081-1a"/>
欽定四庫全書<lb/>
　前漢書卷八十一<lb/>
　　漢　　蘭　　臺　　令　　史班　固撰<lb/>
　　唐正議大夫行祕書少監琅邪縣開國子顏師古注<lb/>
　匡張孔馬傳第五十一<lb/>
匡衡字稚圭東海承人也<hi>師古曰承音證○宋祁曰集解音證集解蓋臣瓚書也</hi>
父世農夫至衡好學家貧庸作以供資用<hi>師古曰庸作言賣功庸為</hi>
<hi>人作役而受顧也</hi>尤精力過絶人諸儒為之語曰無說詩匡鼎<lb/>
<pb n="KR2a0007_WYG_081-1b"/>
來<hi>服䖍曰鼎猶言當也若言匡且來也應劭曰鼎方也張晏曰匡衡少時字鼎長乃易字稚圭世所傳衡與</hi>
<hi>貢禹書上言衡敬報下言匡鼎白知是字也師古曰服應二説是也賈誼曰天子春秋鼎盛其義亦同而張氏</hi>
<hi>之説盖穿鑿矣假有其書乃是後人見此傳云匡鼎來不曉其意妄作衡書云鼎白耳字以表徳豈人所自稱</hi>
<hi>乎今有西京雜記者其書淺俗出於里巷多有妄說乃云匡衡小名鼎蓋絶知者之聼○宋祁曰祝季張云匡</hi>
<hi>鼎來來音離協上韻僕檢左傳宣公二年棄申復來亦音離注文若言匡且來也考無若字</hi>匡語詩<lb/>
解人頤<hi>如淳曰使人笑不能止也○宋祁曰南本浙本以語為說</hi>衡射䇿甲科以不<lb/>
應令除為太常掌故<hi>師古曰投射得甲科之策而所對文指不應令條也儒林傳説嵗課</hi>
<hi>甲科為郎中乙科為太子舍人景科補文學掌故今不應令是不中甲科之令所以止為掌故○宋祁曰注文</hi>
<pb n="KR2a0007_WYG_081-2a"/>
<hi>浙本無說字</hi>調補平原文學<hi>師古曰調選也音徒釣反</hi>學者多上書薦衡<lb/>
經明當世少雙今為文學就官京師後進皆欲從衡平<lb/>
原衡不宜在逺方事下太子太傅蕭望之少府梁邱賀<lb/>
問衡對詩諸大義其對深羙<hi>○宋祁曰别本作矣當作羙</hi>望之奏衡<lb/>
經學精習說有師道可觀覽宣帝不甚用儒遣衡歸官<lb/>
而皇太子見衡對私善之㑹宣帝崩元帝初即位樂陵<lb/>
侯史高以外屬為大司馬車騎將軍領尚書事前將軍<lb/>
蕭望之為副望之名儒有師傅舊恩天子任之多所貢<lb/>
<pb n="KR2a0007_WYG_081-2b"/>
薦髙充位而已<hi>師古曰言凡事不任也</hi>與望之有隙長安令楊興<lb/>
說髙曰將軍以親戚輔政貴重於天下無二然衆庻論<lb/>
議令問休譽不専在將軍者何也<hi>師古曰令善問名休美也○宋祁曰注文</hi>
<hi>善字名字下並當有也字</hi>彼誠有所聞也<hi>師古曰以其不能進賢也</hi>以將軍之莫<lb/>
府海内莫不卬望<hi>師古曰卬讀曰仰</hi>而所舉不過私門賔客乳<lb/>
母子弟人情忽不自知<hi>師古曰言髙輕忽此事不自知其非</hi>然一夫竊議<lb/>
語流天下夫富貴在身而列士不譽是有狐白之裘而<lb/>
反衣之也<hi>師古曰狐白謂狐掖下之皮其毛純白集之為裘輕柔難得故貴也反衣之者以其毛在</hi>
<pb n="KR2a0007_WYG_081-3a"/>
<hi>内也今人則以背毛為裘而棄其白蓋取厚而温也衣音於既反○宋祁曰注文故貴字下疑有之字於既字</hi>
<hi>上疑有音字</hi>古人病其若此故卑體勞心以求賢為務傳曰<lb/>
以賢難得之故因曰事不待賢以食難得之故而曰飽<lb/>
不待食惑之甚者也平原文學匡衡材智有餘經學絶<lb/>
倫但以無階朝廷故隨牒在逺方<hi>師古曰階謂升次也隨牒謂隨選補之恒</hi>
<hi>牒不被超擢者</hi>將軍誠召置莫府學士歙然歸仁<hi>師古曰誠謂實行之也歙</hi>
<hi>音翕</hi>與參事議觀其所有貢之朝廷必為國器<hi>師古曰所有謂材藝</hi>
<hi>所長</hi>以此顯示衆庻名流於世高然其言辟衡為議曹史<lb/>
<pb n="KR2a0007_WYG_081-3b"/>
薦衡於上上以為郎中遷博士給事中是時有日蝕地<lb/>
震之變上問以政治得失衡上疏曰臣聞五帝不同禮<lb/>
<hi>○宋祁曰禮監本作樂字浙本同</hi>三王各異教民俗殊務所遇之時異<lb/>
也陛下躬聖徳開太平之路閔愚吏民觸法抵禁<hi>師古曰抵</hi>
<hi>觸也○宋祁曰注文抵字下有亦字</hi>比年大赦<hi>師古曰比頻也</hi>使百姓得改行自<lb/>
新天下幸甚臣竊見大赦之後姦邪不為衰止今日大<lb/>
赦明日犯法相隨入獄此殆導之未得其務也蓋保民<lb/>
者陳之以徳義示之以好惡<hi>師古曰保飬也陳施也孝經曰陳之以徳義而民莫</hi>
<pb n="KR2a0007_WYG_081-4a"/>
<hi>遺其親示之以好惡而民知禁故衡引以為言</hi>觀其失而制其宜故動之而和<lb/>
綏之而安今天下俗貪財賤義好聲色上侈靡廉耻之<lb/>
節薄滛辟之意縱<hi>師古曰辟讀曰僻</hi>綱紀失序疏者踰内<hi>師古曰疏</hi>
<hi>者妻妾之家内者同姓骨肉也踰謂過越也</hi>親戚之恩薄婚姻之黨隆苟合<lb/>
徼幸以身設利不改其原<hi>師古曰設施也原本也</hi>雖嵗赦之刑猶<lb/>
難使錯而不用也<hi>師古曰嵗赦謂毎嵗一赦也錯置也音千故反</hi>臣愚以為宜<lb/>
壹曠然大變其俗孔子曰能以禮讓為國乎何有<hi>師古曰論</hi>
<hi>語載孔子之言謂能以禮讓治國則其事甚易</hi>朝廷者天下之楨幹也公卿大<lb/>
<pb n="KR2a0007_WYG_081-4b"/>
夫相與循禮恭讓則民不爭<hi>師古曰循順也</hi>好仁樂施則下不<lb/>
暴上義高節則民興行寛柔和恵則衆相愛四者明王<lb/>
之所以不嚴而成化也何者朝有變色之言則下有爭<lb/>
鬭之患上有自専之士則下有不讓之人上有克勝之<lb/>
佐則下有傷害之心上有好利之臣則下有盗竊之民<lb/>
此其本也<hi>師古曰言下之所行皆取化於上也</hi>今俗吏之治皆不本禮讓<lb/>
而上克暴<hi>○宋祁曰克當作刻</hi>或忮害好䧟人於罪<hi>師古曰忮堅也謂酷害之</hi>
<hi>心堅也忮音之䜴反○宋祁曰忮字說見酷吏甯成傳韋昭曰忮音洎如淳曰詩云不忮不求屐弊也蕭該案</hi>
<pb n="KR2a0007_WYG_081-5a"/>
<hi>字書忮恨也之豉反</hi>貪財而慕埶故犯法者衆姦邪不止雖嚴刑<lb/>
峻法猶不為變此非其天性有由然也<hi>師古曰非其天性自惡由上失</hi>
<hi>於教化耳</hi>臣竊考國風之詩周南召南被賢聖之化深故篤<lb/>
於行而廉於色<hi>師古曰篤厚也謂樂得淑女以配君子憂在進賢不滛其色之類也</hi>鄭伯<lb/>
好勇而國人暴虎<hi>師古曰詩鄭風太叔于田之篇曰禮裼暴虎獻于公所將叔無狃戒其傷</hi>
<hi>汝襢裼肉袒也暴虎空手以搏之也公鄭莊公也將請也叔莊公之弟太叔也狃<graphic n="KR1016" url="https://raw.githubusercontent.com/kanripo/KR-Gaiji/master/images/KR1016.png" mimeType="image/png"/>也汝亦太叔也言以莊公</hi>
<hi>好勇之故太叔肉袒空手搏虎取而獻之國人愛叔故請之曰勿<graphic n="KR1016" url="https://raw.githubusercontent.com/kanripo/KR-Gaiji/master/images/KR1016.png" mimeType="image/png"/>為之恐傷汝也襢音袒裼音錫字並從衣</hi>
<hi>將音千羊反狃音女九反○宋祁曰注文中三虎字浙本並作鼔字</hi>秦穆貴信而士多從<lb/>
<pb n="KR2a0007_WYG_081-5b"/>
死<hi>應劭曰秦穆公與羣臣飲酒酒酣公曰生共此樂死共此哀於是奄息仲行鍼虎許諾及公薨皆從死黄</hi>
<hi>鳥詩所為作也○宋祁曰穆字浙本作繆字</hi>陳夫人好巫而民滛祀<hi>張晏曰胡公夫</hi>
<hi>人武王之女大姬無子好祭鬼神鼓舞而祀故其詩云坎其擊鼓宛丘之下無冬無夏值其鷺羽</hi>晉侯<lb/>
好儉而民畜聚<hi>師古曰唐風山有樞之詩序云刺晉昭公也不能修道以正其國有財不能用</hi>
<hi>有鐘鼔不能以自樂其詩曰子有衣裳弗曵弗婁子有車馬弗馳弗驅宛其死矣它人是愉故其俗皆吝嗇而</hi>
<hi>積財也畜讀曰蓄</hi>太王躬仁邠國貴恕<hi>師古曰太王周文王之祖即古公亶父也國於</hi>
<hi>邠修徳行義戎狄攻之欲得地與之人人皆怒欲戰古公曰以我故戰殺人父子而居之予不忍也乃與其私</hi>
<hi>屬度漆沮踰梁山止於岐下邠人舉國扶老攜弱盡復歸古公於岐下及它旁國聞古公仁亦多歸之邠即今</hi>
<pb n="KR2a0007_WYG_081-6a"/>
<hi>豳州是其地也言化太王之仁故其俗皆貴誠恕○宋祁曰注文父子而居之浙本作父子而君之</hi>由此<lb/>
觀之治天下者審所上而已<hi>師古曰上謂崇尚也</hi>今之偽薄忮害<lb/>
不讓極矣臣聞教化之流非家至而人說之也<hi>師古曰言非家</hi>
<hi>家皆到人人勸說也</hi>賢者在位能者在職<hi>○宋祁曰下在字越本作布字别本同</hi>朝<lb/>
廷崇禮百僚敬讓道徳之行由内及外自近者始然後<lb/>
民知所法遷善日進而不自知是以百姓安隂陽和神<lb/>
靈應而嘉祥見詩曰商邑翼翼四方之極夀考且寧以<lb/>
保我後生<hi>師古曰商頌殷武之詩也商邑京師也極中也言商邑之禮俗翼翼然可則效乃四方之</hi>
<pb n="KR2a0007_WYG_081-6b"/>
<hi>中正也王則夀考且安以此全守我子孫也○宋祁曰我一作爾</hi>此成湯所以建至治<lb/>
保子孫化異俗而懐鬼方也<hi>應劭曰鬼方逺方也</hi>今長安天子之<lb/>
都親承聖化然其習俗無以異於逺方郡國來者無所<lb/>
法則或見侈靡而放效之<hi>師古曰放依也音甫往反</hi>此教化之原本<lb/>
風俗之樞機宜先正者也臣聞天人之際精祲有以相<lb/>
盪<hi>李竒曰祲氣也言天人精氣相動也師古曰祲謂隂陽氣相浸漸以成災祥者也音子鴆反○宋祁曰字</hi>
<hi>林云祲精氣成祥也音字鴆反</hi>善惡有以相推事作乎下者象動乎上<lb/>
隂陽之理各應其感隂變則靜者動陽蔽則明者晻<hi>鄧展</hi>
<pb n="KR2a0007_WYG_081-7a"/>
<hi>曰静者動謂地震也明者晻謂日蝕也師古曰晻與暗同○蕭該案字林曰晻不明也應劭曰晻音闇</hi>水<lb/>
旱之災隨類而至今關東連年飢饉百姓乏困或至相<lb/>
食此皆生於賦斂多民所共者大<hi>師古曰共讀曰供</hi>而吏安集<lb/>
之<hi>○宋祁曰江南本無之字浙本有</hi>不稱之效也陛下祗畏天戒哀閔<lb/>
元元大自減損省甘泉建章宫衞罷珠崖<hi>○宋祁曰此下當有郡字</hi>
偃武行文將欲度唐虞之隆絶殷周之衰也<hi>師古曰度過也絶謂</hi>
<hi>除其惡政也</hi>諸見罷珠崖詔書者莫不欣欣人自以將見太<lb/>
平也宜遂減宫室之度省靡麗之飾考制度修外内近<lb/>
<pb n="KR2a0007_WYG_081-7b"/>
忠正逺巧佞放鄭衞進雅頌舉異材開直言任温良之<lb/>
人退刻薄之吏顯絜白之士昭無欲之路<hi>師古曰昭亦明也</hi>覽<lb/>
六蓺之意察上世之務明自然之道博和睦之化以崇<lb/>
至仁匡失俗易民視<hi>師古曰匡正也易變也○宋祁曰視字下疑有聼字</hi>令海内<lb/>
昭然咸見本朝之所貴道徳𢎞於京師淑問揚乎疆外<lb/>
<hi>帥古曰淑善也問名也</hi>然後大化可成禮譲可興也上說其言<hi>師古</hi>
<hi>曰說讀曰悅</hi>遷衡為光禄大夫太子少傅時上好儒術文辭<lb/>
頗改宣帝之政言事者多進見人人自以為得上意又<lb/>
<pb n="KR2a0007_WYG_081-8a"/>
傅昭儀及子定陶王愛幸寵於皇后太子<hi>師古曰寵踰也</hi>衡復<lb/>
上疏曰臣聞治亂安危之機在乎審所用心蓋受命之<lb/>
王務在創業垂統傳之無窮繼體之君心存於承宣先<lb/>
王之徳而裦大其功昔者成王之嗣位思述文武之道<lb/>
以飬其心休烈盛羙皆歸之二后而不敢専其名<hi>師古曰休</hi>
<hi>亦美也烈業也后君也二君文王武王也</hi>是以上天歆享鬼神祐焉其詩曰<lb/>
念我皇祖陟降廷止<hi>師古曰周頌閔予小子之詩言成王常念文王武王之徳奉而行之</hi>
<hi>故鬼神上下臨其朝廷○宋祁曰注文詩字下疑有也字</hi>言成王常思祖考之業而<lb/>
<pb n="KR2a0007_WYG_081-8b"/>
鬼神祐助其治也陛下聖徳天覆子愛海内然隂陽未<lb/>
和姦邪未禁者殆論議者未丕揚先帝之盛功<hi>師古曰丕大也</hi>
<hi>丕字或作本言修其本業而顯揚也</hi>爭言制度不可用也務變更之<hi>師古曰更</hi>
<hi>改也○宋祁曰也字當刪</hi>所更或不可行而復復之<hi>師古曰下復音扶目反</hi>是<lb/>
以羣下更相是非<hi>師古曰更音工衡反</hi>吏民無所信臣竊恨國家<lb/>
釋樂成之業而虚為此紛紛也<hi>師古曰釋廢也樂成謂已成之業人情所樂也</hi>
願陛下詳覽統業之事留神於遵制揚功以定羣下之<lb/>
心大雅曰無念爾祖聿修厥徳<hi>師古曰大雅文王之詩也無念念也聿述也</hi>
<pb n="KR2a0007_WYG_081-9a"/>
孔子著之孝經首章蓋至徳之本也傳曰審好惡理情<lb/>
性而王道畢矣能盡其性然後能盡人物之性能盡人<lb/>
物之性<hi>○宋祁曰江南本二句中並無物字浙本有</hi>可以贊天地之化<hi>師古曰贊</hi>
<hi>助也</hi>治性之道必審已之所有餘而彊其所不足<hi>師古曰彊勉也</hi>
<hi>音其兩反</hi>蓋聰明疏通者戒於大察寡聞少見者戒於雍蔽<lb/>
<hi>師古曰雍讀曰壅</hi>勇猛剛彊者戒於大暴仁愛温良者戒於無<lb/>
斷湛靜安舒者戒於後時<hi>師古曰湛讀曰沈</hi>廣心浩大者戒於<lb/>
遺忘必審已之所當戒而齊之以義然後中和之化應<lb/>
<pb n="KR2a0007_WYG_081-9b"/>
而巧偽之徒不敢比周而望進<hi>師古曰比音頻寐反</hi>唯陛下戒所<lb/>
以崇聖徳臣又聞室家之道修則天下之理得故詩始<lb/>
國風<hi>師古曰關雎美后妃之徳而為國風之首</hi>禮本冠婚<hi>師古曰禮記冠義曰冠者禮之始也</hi>
<hi>婚義曰婚者禮之本也</hi>始乎國風原情性而明人倫也本乎冠婚<lb/>
正基兆而防未然也福之興莫不本乎室家道之衰莫<lb/>
不始乎梱内<hi>師古曰梱與閫同謂門橛也音苦本反</hi>故聖王必慎妃后之<lb/>
際别適長之位<hi>師古曰適讀曰嫡其下竝同</hi>禮之於内也卑不隃尊<lb/>
親不先故<hi>師古曰隃與踰同</hi>所以統人情而理隂氣也其尊適<lb/>
<pb n="KR2a0007_WYG_081-10a"/>
而卑庻也適子冠乎阼禮之用醴<hi>師古曰阼主階也醴甘酒也貴於衆酒</hi>
衆子不得與列所以貴正體而明嫌疑也非虛加其禮<lb/>
文而已乃中心與之殊異故禮探其情而見之外也聖<lb/>
人動靜游燕所親物得其序<hi>師古曰言凡物大小髙卑皆有次序</hi>得其序<lb/>
則海内自修百姓從化如當親者疏當尊者卑<hi>師古曰如若也</hi>
則巧佞之姦因時而動以亂國家故聖人慎防其端禁<lb/>
於未然不以私恩害公義陛下聖徳純備莫不修正則<lb/>
天下無為而治詩云于以四方克定厥家<hi>師古曰周頌桓之詩也言</hi>
<pb n="KR2a0007_WYG_081-10b"/>
<hi>欲治四方者先當能定其家從内以及外</hi>傳曰正家而天下定矣<hi>師古曰易家人卦之</hi>
<hi>彖辭</hi>衡為少傅數年數上疏陳便宜及朝廷有政議傅經<lb/>
以對<hi>師古曰傅讀曰附附依也</hi>言多法義上以為任公卿<hi>師古曰任堪也</hi>由<lb/>
是為光禄勲御史大夫建昭三年代韋𤣥成為丞相封<lb/>
樂安侯食邑六百户元帝崩成帝即位衡上疏戒妃匹<lb/>
勸經學威儀之則曰陛下秉至孝哀傷思慕不絶於心<lb/>
未有游虞弋射之宴<hi>師古曰虞與娱同</hi>誠隆於慎終追逺無窮<lb/>
已也<hi>師古曰慎終慎孝道之終也追逺不忘本也論語稱孔子慎終追逺則民徳歸厚矣故衡引之</hi>竊<lb/>
<pb n="KR2a0007_WYG_081-11a"/>
願陛下雖聖性得之<hi>○宋祁曰聖字可刪</hi>猶復加聖心焉<hi>師古曰言天性</hi>
<hi>已自然矣又當加意也</hi>詩云焭焭在疚<hi>師古曰周頌閔予小子之詩焭焭憂貌疚病也</hi>言<lb/>
成王喪畢思慕意氣未能平也蓋所以就文武之業崇<lb/>
大化之本也<hi>師古曰就成也</hi>臣又聞之師曰匹配之際<hi>○宋祁曰匹配</hi>
<hi>當作妃匹</hi>生民之始萬福之原婚姻之禮正然後品物遂而<lb/>
天命全<hi>師古曰遂成也</hi>孔子論詩以關雎為始言太上者民之<lb/>
父母<hi>師古曰太上居尊上之位者</hi>后夫人之行不侔乎天地則無以<lb/>
奉神靈之統而理萬物之宜<hi>師古曰侔等也</hi>故詩曰窈窕淑女<lb/>
<pb n="KR2a0007_WYG_081-11b"/>
君子好仇<hi>師古曰周南闗雎之詩也窈窕幽閒也仇匹也</hi>言能致其貞淑不貳<lb/>
其操情欲之感無介乎容儀<hi>服䖍曰不見色於容儀也師古曰介繫也言不以情</hi>
<hi>欲繫心而著於容儀者○宋祁曰無當作毋</hi>宴私之意不形乎動靜<hi>師古曰形見也</hi>
夫然後可以配至尊而為宗廟主此綱紀之首王教之<lb/>
端也自上世已來<hi>○宋祁曰已當作以</hi>三代興廢未有不由此者<lb/>
也願陛下詳覽得失盛衰之效以定大基采有徳戒聲<lb/>
色近嚴敬逺技能<hi>師古曰無徳之人雖有技能則斥逺之</hi>竊見聖徳純茂<lb/>
専精詩書好樂無厭<hi>師古曰樂音五教反</hi>臣衡材駑<hi>○宋祁曰蕭該作材伮伮</hi>
<pb n="KR2a0007_WYG_081-12a"/>
<hi>亦駑也</hi>無以輔相善義宣揚徳音<hi>師古曰相助也</hi>臣聞六經者聖<lb/>
人所以統天地之心著善惡之歸明吉凶之分通人道<lb/>
之正<hi>師古曰分音扶問反</hi>使不悖於其本性者也<hi>師古曰悖乖也音布内反</hi>故<lb/>
審六蓺之指則天人之理可得而和草木昆蟲可得而<lb/>
育此永永不易之道也<hi>師古曰易變也</hi>及論語孝經聖人言行<lb/>
之要宜究其意<hi>師古曰究盡也</hi>臣又聞聖王之自為動静周旋<lb/>
奉天承親臨朝享臣物有節文以章人倫<hi>師古曰物事也事事皆有</hi>
<hi>節文</hi>蓋欽翼祗栗事天之容也温恭敬遜承親之禮也<hi>○宋</hi>
<pb n="KR2a0007_WYG_081-12b"/>
<hi>祁曰浙本禮作體</hi>正躬嚴恪臨衆之儀也<hi>師古曰嚴讀曰儼</hi>嘉恵和說<lb/>
饗下之顏也<hi>師古曰說讀曰悦饗宴饗也</hi>舉錯動作物遵其儀故形<lb/>
為仁義動為法則孔子曰徳義可尊容止可觀進退可<lb/>
度以臨其民是以其民畏而愛之則而象之<hi>師古曰孝經載孔子</hi>
<hi>之言也則法也象似也</hi>大雅云敬慎威儀惟民之則<hi>師古曰抑之詩</hi>諸侯<lb/>
正月朝覲天子天子惟道徳昭穆穆以視之<hi>師古曰昭明也穆穆</hi>
<hi>天子之容也視讀曰示</hi>又觀以禮樂饗醴廼歸<hi>師古曰觀亦視也饗醴以醴酒饗也</hi>
故萬國莫不獲賜祉福䝉化而成俗今正月初幸路寢<lb/>
<pb n="KR2a0007_WYG_081-13a"/>
臨朝賀置酒以饗萬方傳曰君子慎始願陛下留神動<lb/>
靜之節使羣下得望盛徳休光<hi>師古曰休羙也</hi>以立基楨天下<lb/>
幸甚上敬納其言頃之衡復奏正南北郊罷諸滛祀語<lb/>
在郊祀志初元帝時中書令石顯用事自前相韋𤣥成<lb/>
及衡皆畏顯不敢失其意至成帝初即位衡廼與御史<lb/>
大夫甄譚共奏顯<hi>○劉奉世曰甄當作張</hi>追條其舊惡并及黨與<lb/>
於是司𨽻校尉王尊劾奏衡譚居大臣位知顯等専權<lb/>
埶作威福為海内患害不以時白奏行罰而阿䛕曲從<lb/>
<pb n="KR2a0007_WYG_081-13b"/>
附下罔上無大臣輔政之義既奏顯等不自陳不忠之<lb/>
罪而反揚著先帝任用傾覆之徒<hi>師古曰著明也</hi>罪至不道有<lb/>
詔勿劾衡慙懼上疏謝罪因稱病乞骸骨上丞相樂安<lb/>
侯印綬上報曰君以道徳修明位在三公先帝委政遂<lb/>
及朕躬君遵修法度勤勞公家朕嘉與君同心合意庻<lb/>
幾有成今司𨽻校尉尊妄詆欺加非於君<hi>師古曰詆毁也音丁禮反</hi>
朕甚閔焉方下有司問狀<hi>師古曰問司𨽻</hi>君何疑而上書歸侯<lb/>
乞骸骨是章朕之未燭也<hi>師古曰燭照也</hi>傳不云乎禮義不愆<lb/>
<pb n="KR2a0007_WYG_081-14a"/>
何恤人之言<hi>師古曰愆過也恤憂也</hi>君其察焉専精神近醫藥强<lb/>
食自愛因賜上尊酒養牛<hi>師古曰上尊解在薛廣徳傳</hi>衡起視事上<lb/>
以新即位襃優大臣然羣下多是王尊者衡嘿嘿不自<lb/>
安毎有水旱風雨不時連乞骸骨讓位上輙以詔書慰<lb/>
撫不許久之衡子昌為越騎校尉醉殺人繫詔獄越騎<lb/>
官屬與昌弟且謀簒昌<hi>師古曰逆取曰簒○宋祁曰注文逆監本作奪</hi>事發覺<lb/>
衡免冠徒跣待罪天子使謁者詔衡冠履而有司奏衡<lb/>
専地盗土衡竟坐免初衡封僮之樂安鄉<hi>文穎曰屬臨淮鄉</hi>鄉<lb/>
<pb n="KR2a0007_WYG_081-14b"/>
本田提封三千一百頃<hi>師古曰提封舉其封界内之總數</hi>南以閩佰為<lb/>
界<hi>師古曰佰者田之東西界也閩者佰之名也佰音莫客反○宋祁曰佰當作陌注及下文並同</hi>初元<lb/>
元年郡圖誤以閩佰為平陵佰積十餘嵗衡封<hi>蘇林曰平陵佰</hi>
<hi>在閩佰南誤十餘嵗衡乃始封此鄉</hi>臨淮郡遂封真平陵佰以為界多四<lb/>
百頃至建始元年郡廼定國界上計簿更定圖言丞相<lb/>
府衡謂所親吏趙殷曰<hi>師古曰所親素所親任者</hi>主簿陸賜故居奏<lb/>
曹習事曉知國界署集曹掾明年治計時衡問殷國界<lb/>
事曹欲奈何殷曰賜以為舉計令郡實之<hi>師古曰舉發上計之簿令</hi>
<pb n="KR2a0007_WYG_081-15a"/>
<hi>郡改從平陵佰以為定實</hi>恐郡不肯從實可令家丞上書衡曰顧當<lb/>
得不耳何至上書<hi>師古曰顧念也</hi>亦不告曹使舉也聼曹為之<lb/>
後賜與屬明舉計曰案故圖樂安鄉南以平陵佰為界<lb/>
不足故而以閩佰為界解何<hi>師古曰不足故者不依故圖而滿足也解何者以分</hi>
<hi>解此時意猶今言分疏也</hi>郡即復以四百頃付樂安國衡遣從史之<lb/>
僮収取所還田租榖千餘石入衡家司𨽻校尉駿少府<lb/>
忠行廷尉事劾奏衡監臨盗所主守直十金以上<hi>師古曰十</hi>
<hi>金以上當時律定罪之次若今律條言一尺以上一匹以上</hi>春秋之義諸侯不得専<lb/>
<pb n="KR2a0007_WYG_081-15b"/>
地所以一統尊法制也衡位三公輔國政領計簿知郡<lb/>
實正國界計簿已定而背法制専地盗土以自益及賜<lb/>
明阿承衡意猥舉郡計亂減縣界<hi>師古曰猥曲也○宋祁曰南本無承字只</hi>
<hi>云阿丞相衡意浙本作阿承</hi>附下罔上擅以地附益大臣皆不道於<lb/>
是上可其奏勿治丞相免為庻人終於家子咸亦明經<lb/>
歴位九卿家世多為博士者<lb/>
張禹字子文河内軹人也至禹父徙家蓮勺<hi>師古曰左馮翊縣名</hi>
<hi>也音輦酌</hi>禹為兒數隨家至市喜觀於卜相者前<hi>師古曰至其人之前</hi>
<pb n="KR2a0007_WYG_081-16a"/>
<hi>而觀之喜音許吏反</hi>久之頗曉其别蓍布卦意<hi>師古曰别分也音彼列反</hi>時從<lb/>
旁言卜者愛之又竒其靣貌謂禹父是兒多知可令學<lb/>
經<hi>○宋祁曰父字下當有曰字</hi>及禹壯至長安學從沛郡施讎受易<lb/>
琅邪王陽膠東庸生問論語既皆明習有徒衆舉為郡<lb/>
文學甘露中諸儒薦禹有詔太子太傅蕭望之問禹對<lb/>
易及論語大義望之善焉奏禹經學精習有師法可試<lb/>
事<hi>師古曰試以職事也</hi>奏寢罷歸故官<hi>師古曰寢謂不下也</hi>久之試為博士<lb/>
初元中立皇太子而博士鄭寛中以尚書授太子薦言<lb/>
<pb n="KR2a0007_WYG_081-16b"/>
禹善論語<hi>○宋祁曰善字下疑有說字</hi>詔令禹授太子論語由是遷<lb/>
光禄大夫數嵗出為東平内史元帝崩成帝即位徴禹<lb/>
寛中皆以師賜爵闗内侯寛中食邑八百户禹六百户<lb/>
拜為諸吏光禄大夫秩中二千石給事中領尚書事是<lb/>
時帝舅陽平侯王鳳為大將軍輔政専權而上富於春<lb/>
秋謙讓方鄉經學敬重師傅<hi>師古曰鄉讀曰嚮</hi>而禹與鳳並領<lb/>
尚書内不自安數病上書乞骸骨欲退避鳳上報曰朕<lb/>
以幼年執政萬機懼失其中君以道徳為師故委國政<lb/>
<pb n="KR2a0007_WYG_081-17a"/>
君何疑而數乞骸骨忽忘雅素欲避流言<hi>師古曰雅素故也謂師傅</hi>
<hi>故舊之恩</hi>朕無聞焉<hi>師古曰不聞有毁短之言</hi>君其固心致思總秉諸事<lb/>
推以孶孶無違朕意<hi>○宋祁曰無當作毋</hi>加賜黄金百斤養牛上<lb/>
尊酒太官致餐侍醫視疾使者臨問<hi>師古曰侍醫侍天子之醫</hi>禹惶<lb/>
恐復起視事河平四年代王商為丞相封安昌侯為相<lb/>
六嵗鴻嘉元年以老病乞骸骨上加優再三廼聼許賜<lb/>
安車駟馬黄金百斤罷就第以列侯朝朔望位特進見<lb/>
禮如丞相置從事史五人益封四百户天子數加賞賜<lb/>
<pb n="KR2a0007_WYG_081-17b"/>
前後數千萬禹為人謹厚内殖貨財<hi>師古曰殖生也</hi>家以田為<lb/>
業<hi>○宋祁曰晏本業作樂</hi>及富貴多買田至四百頃皆涇渭溉灌<lb/>
極膏腴上賈<hi>師古曰賈讀曰價</hi>它財物稱是禹性習知音聲内<lb/>
奢滛身居大第後堂理絲竹筦弦<hi>如淳曰今樂家五日一習樂為理樂師古</hi>
<hi>曰筦亦管字○劉敞曰絲竹管絃等二物爾於文為駢</hi>禹成就弟子尤著者淮陽<lb/>
彭宣至大司空沛郡戴崇至少府九卿宣為人恭儉有<lb/>
法度而崇愷弟多智<hi>師古曰愷樂也弟易也言性和樂而簡易</hi>二人異行禹<lb/>
心親愛崇敬宣而疏之崇毎候禹常責師宜置酒設樂<lb/>
<pb n="KR2a0007_WYG_081-18a"/>
與弟子相娱禹將崇入後堂飲食婦女相對優人筦弦<lb/>
鏗鏘極樂昏夜乃罷<hi>師古曰極樂盡其歡樂之情</hi>而宣之來也禹見<lb/>
之於便坐<hi>師古曰便坐謂非正寢在於旁側可以延賓者也坐音才卧反</hi>講論經義日<lb/>
宴賜食不過一肉巵酒相對<hi>師古曰一豆之肉一巵行酒</hi>宣未嘗得<lb/>
至後堂及兩人皆聞知各自得也<hi>服䖍曰各自為得宜</hi>禹年老自<lb/>
治冡塋起祠室好平陵肥牛亭部處地<hi>師古曰肥牛亭名欲得置亭處</hi>
<hi>之地為冢塋</hi>又近延陵<hi>○宋祁曰别本無延字子謂當存延字成帝營昌陵不成更還延陵</hi>奏<lb/>
請求之上以賜禹詔令平陵徙亭它所曲陽侯根聞而<lb/>
<pb n="KR2a0007_WYG_081-18b"/>
爭之此地當平陵寢廟衣冠所出游道禹為師傅不遵<lb/>
謙讓至求衣冠所游之道又徙壊舊亭重非所宜<hi>師古曰重</hi>
<hi>音直用反</hi>孔子稱賜愛其羊我愛其禮<hi>師古曰論語云子貢欲去告朔之餼羊子</hi>
<hi>曰賜也爾愛其羊我愛其禮故引之</hi>宜更賜禹它地根雖為舅上敬重之<lb/>
不如禹根言雖切猶不見從卒以肥牛亭地賜禹根由<lb/>
是害禹寵數毁惡之<hi>師古曰惡謂言其過惡</hi>天子愈益敬厚禹禹<lb/>
毎病輙以起居聞<hi>師古曰謂其食飲寢卧之増損</hi>車駕自臨問之上親<lb/>
拜禹牀下禹頓首謝恩歸誠<hi>○宋祁曰恩字下當有因字</hi>言老臣有<lb/>
<pb n="KR2a0007_WYG_081-19a"/>
四男一女愛女甚於男逺嫁為張掖太守蕭咸妻不勝<lb/>
父子私情思與相近上即時徙咸為𢎞農太守又禹小<lb/>
子未有官上臨候禹禹數視其小子上即禹牀下拜為<lb/>
黄門郎<hi>○宋祁曰郎字上疑有侍字</hi>給事中禹雖家居以特進為天<lb/>
子師國家毎有大政必與定議<hi>師古曰與讀曰豫</hi>永始元延之<lb/>
間日蝕地震尤數吏民多上書言災異之應譏切王氏<lb/>
専政所致上懼變異數見意頗然之未有以明見<hi>○宋祁曰</hi>
<hi>未字上當有而字</hi>廼車駕至禹第辟左右<hi>師古曰辟讀曰闢</hi>親問禹以<lb/>
<pb n="KR2a0007_WYG_081-19b"/>
天變因用吏民所言王氏事示禹禹自見年老子孫弱<lb/>
又與曲陽侯不平恐為所怨禹則謂上曰<hi>○宋祁曰則當作即</hi>春<lb/>
秋二百四十二年間日蝕三十餘地震五十六<hi>○宋祁曰按劉</hi>
<hi>向傳日蝕三十六地震五今云五十六疑衍十六兩字今越本與别本無十六兩字劉敞曰按春秋地震五耳</hi>
<hi>疑衍十六字</hi>或為諸侯相殺或夷狄侵中國災變之意深逺<lb/>
難見故聖人罕言命不語怪神<hi>師古曰罕稀也論語云子罕言利與命與仁又</hi>
<hi>曰子不語怪力亂神</hi>性與天道自子贛之屬不得聞<hi>師古曰論語云夫子之言</hi>
<hi>性與天道不可得而聞也謂孔子未嘗言性命之事及天道</hi>何况淺見鄙儒之所言<lb/>
<pb n="KR2a0007_WYG_081-20a"/>
陛下宜修政事以善應之與下同其福善此經義意也<lb/>
<hi>○宋祁曰福善越本作福喜</hi>新學小生亂道誤人宜無信用以經術<lb/>
斷之上雅信愛禹由此不疑王氏後曲陽侯根及諸王<lb/>
子弟聞知禹言皆喜說<hi>師古曰說讀曰悦○宋祁曰皆當作此</hi>遂親就禹<lb/>
禹見時有變異若上體不安擇日絜齋露蓍<hi>服䖍曰露易蓍於星</hi>
<hi>宿下明日乃用言得天氣也師古曰蓍草名筮者所用也音式夷反○宋祁曰有字上疑有常字</hi>正衣<lb/>
冠立筮得吉卦則獻其占如有不吉禹為感動憂色<hi>○宋</hi>
<hi>祁曰感動字下疑有有字</hi>成帝崩禹及事哀帝建平二年薨諡曰節<lb/>
<pb n="KR2a0007_WYG_081-20b"/>
侯禹四子長子宏嗣侯官至太常列於九卿三弟皆為<lb/>
校尉散騎諸曹初禹為師以上難數對已問經為論語<lb/>
章句獻之始魯扶卿及夏侯勝王陽蕭望之韋𤣥成皆<lb/>
説論語篇第或異禹先事王陽後從庸生采獲所安最<lb/>
後出而尊貴諸儒為之語曰欲為論念張文<hi>○宋祁曰監本越本</hi>
<hi>欲字下有不字</hi>由是學者多從張氏餘家寖微<hi>師古曰寖漸也</hi>
孔光字子夏孔子十四世之孫也孔子生伯魚鯉<hi>師古曰名</hi>
<hi>鯉字伯魚先言其字者孔氏自為譜諜示尊其先也下皆類此</hi>鯉生子思伋<hi>師古曰伋音級</hi>伋<lb/>
<pb n="KR2a0007_WYG_081-21a"/>
生子上帛<hi>○宋祁曰帛禮記作白漢書作帛古字通用監本浙本同</hi>帛生子家求求<lb/>
生子真箕箕生子高穿穿生順順為魏相順生鮒鮒為<lb/>
陳渉博士死陳下鮒弟子襄為孝恵博士長沙太傅襄<lb/>
生忠忠生武及安國武生延年<hi>○宋祁曰浙本監本無忠生二字於安國字下</hi>
<hi>又添忠字云襄生忠武及安國忠武生延年</hi>延年生霸字次儒霸生光焉安<lb/>
國延年皆以治尚書為武帝博士安國至臨淮太守霸<lb/>
亦治尚書事太傅夏侯勝昭帝末年為博士宣帝時為<lb/>
大中大夫以選授皇太子經遷詹事高密相是時諸侯<lb/>
<pb n="KR2a0007_WYG_081-21b"/>
王相在郡守上元帝即位徴霸以師賜爵闗内侯食邑<lb/>
八百户號襃成君<hi>如淳曰為帝師教令成就故曰襃成君○宋祁曰注文為帝師教令成就</hi>
<hi>當作嘗為帝師教帝今成就</hi>給事中加賜黄金二百斤第一區徙名<lb/>
數于長安<hi>師古曰名數户籍也</hi>霸為人謙退不好權埶常稱爵位<lb/>
泰過何徳以堪之上欲致霸相位自御史大夫貢禹卒<lb/>
及薛廣徳免輙欲拜霸霸讓位自陳至三上深知其至<lb/>
誠廼弗用<hi>○宋祁曰三字下當有日字</hi>以是敬之賞賜甚厚及霸薨<lb/>
上素服臨弔者再至賜東園祕器錢帛策贈以列侯禮<lb/>
<pb n="KR2a0007_WYG_081-22a"/>
<hi>○宋祁曰贈一作賜</hi>諡曰烈君霸四子長子福嗣闗内侯<hi>○宋祁曰監浙</hi>
<hi>二本皆云嗣爵</hi>次子㨗㨗弟喜皆列校尉諸曹光最少子也經<lb/>
學尤明年未二十<hi>○宋祁曰二一作三</hi>舉為議郎光禄勲匡衡舉<lb/>
光方正為諫議大夫坐議有不合左遷虹長<hi>師古曰不合謂不合</hi>
<hi>天子意也虹沛縣也音貢</hi>自免歸教授成帝初即位舉為博士數使<lb/>
録寃獄行風俗<hi>師古曰行下更反</hi>振贍流民奉使稱㫖<hi>○宋祁曰㫖當</hi>
<hi>作意越本作意</hi>由是知名是時博士選三科高為尚書<hi>○宋祁曰監本</hi>
<hi>浙本作三科高第</hi>次為刺史其不通政事以久次補諸侯太傅<lb/>
<pb n="KR2a0007_WYG_081-22b"/>
光以高第為尚書觀故事品式數嵗明習漢制及法令<lb/>
上甚信任之轉為僕射尚書令<hi>師古曰先為僕射後為尚書令</hi>有詔光<lb/>
周密謹慎未嘗有過<hi>○宋祁曰有詔字下當有以字</hi>加諸吏官以子男<lb/>
放為侍郎給事黄門數年遷諸吏光禄大夫秩中二千<lb/>
石給事中賜黄金百斤領尚書事後為光禄勲復領尚<lb/>
書諸吏給事中如故凡典樞機十餘年守法度修故事<lb/>
上有所問據經法以心所安而對不希指苟合<hi>師古曰希指希</hi>
<hi>望天子㫖意也</hi>如或不從不敢强諫爭以是久而安<hi>○宋祁曰浙本云獲</hi>
<pb n="KR2a0007_WYG_081-23a"/>
<hi>安</hi>時有所言輙削草槀<hi>服䖍曰言已繕書輙削壊其草也○宋祁曰注文繕字下監本</hi>
<hi>有事字</hi>以為章主之過以奸忠直人臣大罪也<hi>師古曰奸求也奸忠</hi>
<hi>直之名也奸音干○宋祁曰注文奸忠當作求忠</hi>有所薦舉唯恐其人之聞知<lb/>
沭日歸休兄弟妻子燕語終不及朝省政事或問光温<lb/>
室省中樹皆何木也<hi>晉灼曰長樂宫中有温室殿</hi>光嘿不應更答以<lb/>
它語其不泄如是光帝師傅子少以經行自著進官蚤<lb/>
成<hi>師古曰蚤古早字</hi>不結黨友養游說有求於人既性自守亦<lb/>
其勢然也<hi>師古曰言以名父之子學宦早成不須黨援也○宋祁曰注文宦字别本作官</hi>徙光<lb/>
<pb n="KR2a0007_WYG_081-23b"/>
禄勲為御史大夫綏和中上即位二十五年無繼嗣至<lb/>
親有同產弟中山孝王及同產弟子定陶王在定陶王<lb/>
好學多材於帝子行<hi>師古曰行音胡浪反○宋祁曰於帝子行越本云於帝為子行</hi>而<lb/>
王祖母傅太后隂為王求漢嗣私事趙皇后昭儀及帝<lb/>
舅大司馬票騎將軍王根故皆勸上上於是召丞相翟<lb/>
方進御史大夫光右將軍㢘襃後將軍朱博皆引入禁<lb/>
中議中山定陶王誰可為嗣者<hi>○宋祁曰可字越本作宜字</hi>方進根<lb/>
以為定陶王帝弟之子禮曰昆弟之子猶子也為其後<lb/>
<pb n="KR2a0007_WYG_081-24a"/>
者為之子也定陶王宜為嗣襃博皆如方進根議光獨<lb/>
以為禮立嗣以親中山王先帝之子帝親弟也以尚書<lb/>
盤庚殷之及王為比<hi>師古曰兄終弟及也比音必寐反</hi>中山王宜為嗣<lb/>
上以禮兄弟不相入廟又皇后昭儀欲立定陶王故遂<lb/>
立為太子光以議不中意左遷廷尉<hi>師古曰中當也</hi>光久典尚<lb/>
書練法令號稱詳平時定陵侯淳于長坐大逆誅長小<lb/>
妻廼始等六人皆以長事未發覺時棄去或更嫁及長<lb/>
事發丞相方進大司空武議<hi>師古曰翟方進及何武</hi>以為令犯法<lb/>
<pb n="KR2a0007_WYG_081-24b"/>
者各以法時律令論之<hi>師古曰此具引令條之文也法時謂始犯法之時也</hi>明有<lb/>
所訖也<hi>師古曰訖止也</hi>長犯大逆時廼始等見為長妻已有當<lb/>
坐之罪與身犯法無異後廼棄去於法無以解<hi>師古曰解免也</hi>
請論光議以為大逆無道父母妻子同產無少長皆棄<lb/>
市欲懲犯法者也<hi>師古曰懲創止也○宋祁曰監本正文懲字下有後字</hi>夫婦之<lb/>
道有義則合無義則離長未知當坐大逆之法<hi>○宋祁曰知字</hi>
<hi>上當有自字</hi>而棄去廼始等或更嫁義已絶而欲以為長妻<lb/>
論殺之名不正不當坐有詔光議是是嵗右將軍襃後<lb/>
<pb n="KR2a0007_WYG_081-25a"/>
將軍博坐定陵紅陽侯<hi>師古曰㢘襃朱博坐與淳于長王立交厚也</hi>皆免為<lb/>
庻人以光為左將軍居右將軍官職執金吾王咸為右<lb/>
將軍居後將軍官職罷後將軍官數月丞相方進薨召<lb/>
左將軍光當拜已刻侯印書贊<hi>師古曰贊進也延進而拜之書贊者書贊辭於</hi>
<hi>䇿也</hi>上暴崩即其夜於大行前拜受丞相博山侯印綬哀<lb/>
帝初即位躬行儉約省減諸用政事由已出朝廷翕然<lb/>
望至治焉襃賞大臣益封光千户時成帝母太皇太后<lb/>
自居長樂宫而帝祖母定陶傅太后在國邸有詔問丞<lb/>
<pb n="KR2a0007_WYG_081-25b"/>
相大司空定陶共王太后宜當何居光素聞傅太后為<lb/>
人剛暴長於權謀自帝在襁褓而飬長教道至於成人<lb/>
帝之立又有力光心恐傅太后與政事<hi>師古曰與讀曰豫</hi>不欲<lb/>
令與帝旦夕相近即議以為定陶太后宜改築宫大司<lb/>
空何武曰可居北宫上從武言北宫有紫房復道通未<lb/>
央宫<hi>師古曰復讀曰複</hi>傅太后果從復道朝夕至帝所求欲稱<lb/>
尊號貴寵其親屬使上不得直道行<hi>師古曰不得依正直之道○宋祁曰</hi>
<hi>行字上監本有而字</hi>頃之太后從弟子傅遷在左右尤傾邪上免<lb/>
<pb n="KR2a0007_WYG_081-26a"/>
官遣歸故郡傅太后怒上不得已復留遷光與大司空<lb/>
師丹奏言詔書侍中駙馬都尉遷巧佞無義漏泄不忠<lb/>
國之賊也免歸故郡復有詔止天下疑惑無所取信虧<lb/>
損聖徳誠不小愆陛下以變異連見避正殿見羣臣思<lb/>
求其故至今未有所改<hi>師古曰舊有不善之事皆未改除</hi>臣請歸遷故<lb/>
郡以銷姦黨應天戒卒不得遣復為侍中脅於傅太后<lb/>
皆此類也又傅太后欲與成帝母俱稱尊號羣下多順<lb/>
指言母以子貴宜立尊號以厚孝道唯師丹與光持不<lb/>
<pb n="KR2a0007_WYG_081-26b"/>
可<hi>蘇林曰執持不可也</hi>上重違大臣正議<hi>師古曰重難也</hi>又内迫傅太后<lb/>
猗違者連嵗<hi>如淳曰不決事之言也師古曰猗違猶依違猗音於竒反</hi>丹以罪免<hi>○宋</hi>
<hi>祁曰丹字下當有先字</hi>而朱博代為大司空光自先帝時議繼嗣<lb/>
有持異之隙矣又重忤傅太后指<hi>師古曰重直用反○宋祁曰又字上當有</hi>
<hi>後字</hi>由是傅氏在位者與朱博為表裏共毁譖光後數月<lb/>
遂策免光曰丞相者朕之股肱所與共承宗廟統理海<lb/>
内<hi>師古曰共讀曰恭</hi>輔朕之不逮以治天下也朕既不明災異<lb/>
重仍<hi>師古曰仍頻也重音直用反</hi>日月無光山崩河決五星失行是<lb/>
<pb n="KR2a0007_WYG_081-27a"/>
章朕之不徳而股肱之不良也<hi>師古曰章明也</hi>君前為御史大<lb/>
夫翼輔先帝出入八年卒無忠言嘉謀今相朕出入三<lb/>
年憂國之風復無聞焉隂陽錯謬嵗比不登<hi>師古曰比頻也</hi>天<lb/>
下空虛百姓飢饉父子分散流離道路以十萬數而百<lb/>
官羣職曠廢<hi>師古曰曠空也</hi>姦軌放縱盗賊並起或攻官寺殺<lb/>
長吏數以問君君無怵惕憂懼之意對毋能為<hi>師古曰言盗賊</hi>
<hi>不能為害</hi>是以羣卿大夫咸惰哉莫以為意咎由君焉君秉<lb/>
社稷之重總百僚之任上無以匡朕之闕下不能綏安<lb/>
<pb n="KR2a0007_WYG_081-27b"/>
百姓書不云乎毋曠庻官天工人其代之<hi>師古曰虞書咎繇謩之辭</hi>
<hi>也位非其人是為空官言人代天理官不可以天官私非其材</hi>於虖<hi>師古曰於讀曰烏虖讀曰呼</hi>君<lb/>
其上丞相博山侯印綬罷歸<hi>師古曰漢舊儀云丞相有它過使者奉策書即時歩</hi>
<hi>出府乘棧車歸田里</hi>光退閭里杜門自守<hi>師古曰杜塞也</hi>而朱博代為丞<lb/>
相數月坐承傅太后指妄奏事自殺平當代為丞相數<lb/>
月薨王嘉復為丞相<hi>○宋祁曰復字下當有代字</hi>數諌爭忤指旬嵗<lb/>
間閲三相<hi>師古曰閲猶歴也</hi>議者皆以為不及光上由是思之<lb/>
㑹元夀元年正月朔日有蝕之後十餘日傅太后崩是<lb/>
<pb n="KR2a0007_WYG_081-28a"/>
月徴光詣公車問日蝕事光對曰臣聞日者衆陽之宗<lb/>
人君之表至尊之象君徳衰微隂道盛彊侵蔽陽明則<lb/>
日蝕應之書曰羞用五事建用皇極<hi>師古曰周書洪範之言羞進也皇大</hi>
<hi>也極中也</hi>如貌言視聼思失<hi>師古曰如若也</hi>大中之道不立則咎徴<lb/>
荐臻六極屢降皇之不極是為大中不立其傳曰時則<lb/>
有日月亂行謂朓側慝<hi>孟康曰朓行疾也側慝行遲也師古曰朓音吐了反○宋祁曰</hi>
<hi>浙本有兩亂行字朓按書曰朓晦而日見西方也蕭該音丑召反</hi>甚則薄蝕是也又曰<lb/>
六沴之作<hi>師古曰沴惡氣也音戾○宋祁曰韋昭云沴謂皇極五行之氣相沴戾不和音持軫反服</hi>
<pb n="KR2a0007_WYG_081-28b"/>
<hi>䖍曰沴音戾</hi>嵗之朝曰三朝<hi>師古曰嵗之朝月之朝日之朝故曰三朝</hi>其應至重<lb/>
廼正月辛丑朔日有蝕之變見三朝之會上天聰明苟<lb/>
無其事變不虛生書曰惟先假王正厥事<hi>師古曰商書高宗肜日之</hi>
<hi>辭也假至也言先代至道之王必正其事</hi>言異變之來起事有不正也臣聞<lb/>
師曰天右與王者<hi>師古曰右讀曰佑佑助也○宋祁曰右景佑本作左注亦作左予按王商</hi>
<hi>𫝊擁佑太子注佑助也凡右為親左為逺故左遷左道皆離背去正之義不得訓左為助也</hi>故災異<lb/>
數見以譴告之欲其改更若不畏懼有以塞除而輕忽<lb/>
簡誣則凶罰加焉其至可必<hi>師古曰言輕忽天戒簡傲欺誣者其罰必至</hi>詩<lb/>
<pb n="KR2a0007_WYG_081-29a"/>
曰敬之敬之天惟顯思命不易哉<hi>師古曰周頌敬之篇顯明也思辭也言天</hi>
<hi>甚明察宜敬之以承受天命甚難也○宋祁曰浙本注云師古曰周頌敬之篇也敬肅也顯明也思辭也言天</hi>
<hi>甚明察宜敬以承之受天命甚難也</hi>又曰畏天之威于時保之<hi>師古曰周頌我將之</hi>
<hi>詩言必敬天之威於是乃得安</hi>皆謂不懼者凶懼之則吉也陛下聖徳<lb/>
聰明兢兢業業<hi>師古曰兢兢戒也業業危也</hi>承順天戒敬畏變異勤<lb/>
心虛已延見羣臣思求其故然後敇躬自約總正萬事<lb/>
放逺讒說之黨援納斷斷之介<hi>師古曰援引也斷斷専壹之貌介謂一介之人</hi>
<hi>援音爰</hi>退去貪殘之徒進用賢良之吏平刑罰薄賦斂恩<lb/>
<pb n="KR2a0007_WYG_081-29b"/>
澤加於百姓誠為政之大本應變之至務也天下幸甚<lb/>
書曰天既付命正厥徳<hi>師古曰商書高宗肜日之辭言既受天命宜正其徳</hi>言正<lb/>
徳以順天也又曰天棐諶辭<hi>師古曰周書大誥之辭棐輔也諶誠也諶辭至誠之</hi>
<hi>辭也棐音匪諶音上林反</hi>言有誠道天輔之也明承順天道在於崇<lb/>
徳博施加精致誠孳孳而已<hi>師古曰孳孳不怠也孳音兹</hi>俗之祈禳<lb/>
小數終無益於應天塞異銷禍興福<hi>師古曰祈求福也禳除禍也</hi>較<lb/>
然甚明無可疑惑<hi>師古曰較明貌較音角</hi>書奏上説<hi>師古曰說讀曰悦</hi>賜<lb/>
光束帛拜為光禄大夫秩中二千石給事中位次丞相<lb/>
<pb n="KR2a0007_WYG_081-30a"/>
詔光舉可尚書令者封上光謝曰臣以朽材前比歴位<lb/>
典大職卒無尺寸之效<hi>師古曰卒終也○宋祁曰謝字上當有固字前比歴位典大職</hi>
<hi>考本越本邵本並作前所歴位天職</hi>幸免罪誅全保首領今復拔擢備内<lb/>
朝臣與聞政事<hi>師古曰與讀曰豫</hi>臣光智謀淺短犬馬齒臷<hi>師古</hi>
<hi>曰臷老也讀與耋同今書本有作截字者俗寫誤也</hi>誠恐一旦顛仆無以報稱<hi>師古</hi>
<hi>曰稱副也</hi>竊見國家故事尚書以久次轉遷非有踔絶之能<lb/>
不相踰越<hi>師古曰踔高逺也音竹角反</hi>尚書僕射敞公正勤職通敏<lb/>
於事可尚書令謹封上敞以舉故為東平太守<hi>○宋祁曰舉字</hi>
<pb n="KR2a0007_WYG_081-30b"/>
<hi>上當有光字</hi>敞姓成公東海人也光為大夫月餘丞相嘉下<lb/>
獄死<hi>師古曰王嘉也</hi>御史大夫賈延免光復為御史大夫二月<lb/>
為丞相復故國博山侯上廼知光前免非其罪以過近<lb/>
臣毁短光者免傅嘉<hi>○宋祁曰免字上當有復字</hi>曰前為侍中毁譖<lb/>
仁賢誣愬大臣令俊艾者久失其位<hi>師古曰艾讀曰乂</hi>嘉傾覆<lb/>
巧偽挾姦以罔上崇黨以蔽朝傷善以肆意<hi>師古曰肆極也</hi>詩<lb/>
不云乎讒人罔極交亂四國<hi>師古曰小雅青蠅之詩解在車千秋傳</hi>其免<lb/>
嘉為庻人歸故郡明年定三公官光更為大司徒㑹哀<lb/>
<pb n="KR2a0007_WYG_081-31a"/>
帝崩太皇太后以新都侯王莽為大司馬徴立中山王<lb/>
是為平帝帝年幼太后稱制委政於莽初哀帝罷黜王<lb/>
氏故太后與莽怨丁傅董賢之黨莽以光為舊相名儒<lb/>
天下所信太后敬之備禮事光所欲搏擊輙為草以太<lb/>
后指風光令上之<hi>師古曰謂文書之槀草風讀曰諷次下亦同</hi>厓㫮莫不誅<lb/>
傷<hi>師古曰厓音崖眥音漬厓又音五解反眥又音仕懈反具在杜欽傳○宋祁曰學林云史記游俠傳曰以</hi>
<hi>睚眦殺人此用厓者省文也</hi>莽權日盛光憂懼不知所出上書乞骸<lb/>
骨莽白太后帝幼少宜置師傅徙光為帝太傅位四輔<lb/>
<pb n="KR2a0007_WYG_081-31b"/>
給事中領宿衞供養行内<hi>師古曰行内行在所之内中猶言禁中也</hi>署門户<lb/>
省服御食物<hi>師古曰省視也</hi>明年徙為太師而莽為太傅光常<lb/>
稱疾不敢與莽並有詔朝朔望領城門兵莽又風羣臣<lb/>
奏莽功徳稱宰衡位在諸侯王上百官統焉<hi>○宋祁曰統字上當</hi>
<hi>有總字</hi>光愈恐固稱疾辭位太后詔曰太師光聖人之後<lb/>
先師之子徳行純淑道術通明居四輔職輔道于帝<hi>師古</hi>
<hi>曰道讀曰導</hi>今年耆有疾俊艾大臣惟國之重其猶不可以<lb/>
闕焉<hi>師古曰乂讀曰艾</hi>書曰無遺耉老<hi>師古曰周書召誥之辭也言不遺老成之人也</hi>
<pb n="KR2a0007_WYG_081-32a"/>
國之將興尊師而重傅其令太師毎朝十日一賜餐賜<lb/>
太師靈夀杖<hi>孟康曰扶老杖也服䖍曰靈夀木名師古曰木有枝節長不過八九尺圍三四寸自</hi>
<hi>然有合杖制不似竹須削治也</hi>黄門令為太師省中坐置几太師入省<lb/>
中用杖賜餐十七物<hi>師古曰食具有十七種物</hi>然後歸老于第官屬<lb/>
按職如故<hi>師古曰言十日一入朝受此寵禮它日則常在家自養而其屬官依常各行職務</hi>光<lb/>
凡為御史大夫丞相各再壹為大司徒太傅太師歴三<lb/>
世居公輔位前後十七年自為尚書止不教授後為卿<lb/>
時㑹門下大生講問疑難舉大義云其弟子多成就為<lb/>
<pb n="KR2a0007_WYG_081-32b"/>
博士大夫者見師居大位幾得其助力<hi>師古曰幾讀曰冀</hi>光終<lb/>
無所薦舉至或怨之其公如此光年七十元始五年薨<lb/>
莽白太后使九卿策贈以太師博山侯印綬賜乘輿祕<lb/>
器金錢雜帛少府供張諫大夫持節與謁者二人使䕶<lb/>
喪事博士䕶行禮太后亦遣中謁者持節視喪公卿百<lb/>
官㑹弔送𦵏載以乘輿輼輬及副各一乘<hi>師古曰輼輬車及副各一</hi>
<hi>乗也輼輬解具在霍光傳○宋祁曰輼輬下當有車字注文同</hi>羽林孤兒諸生合四百<lb/>
人輓送車萬餘兩道路皆舉音以過喪<hi>師古曰喪到之處行道之人皆</hi>
<pb n="KR2a0007_WYG_081-33a"/>
<hi>舉音哭須過廼止</hi>將作穿復土可甲卒五百人<hi>○劉奉世曰可字疑非</hi>起<lb/>
墳如大將軍王鳳制度諡曰簡烈侯初光以丞相封後<lb/>
益封凡食邑萬一千户<hi>○宋祁曰益字上當有再字</hi>病甚上書讓還<lb/>
七千户及還所賜一第<hi>○宋祁曰一字當刪</hi>子放嗣莽簒位後以<lb/>
光兄子永為大司馬封侯昆弟子至卿大夫四五人始<lb/>
光父霸以初元元年為闗内侯食邑霸上書求奉孔子<lb/>
祭祀元帝下詔曰其令師襃成君闗内侯霸以所食邑<lb/>
八百户祀孔子焉故霸還長安子福名數於魯<hi>○宋祁曰江南</hi>
<pb n="KR2a0007_WYG_081-33b"/>
<hi>淳化本作長安浙本無安字晏公論羡安字甚堅浙本作遷長子福名數於魯按霸既詔許以八百户祀孔子</hi>
<hi>即是令長子福還名數於魯以千八百户為祀矣雖浙木作遷遷與還小異而大同言長安則後人妄添且復</hi>
<hi>終始無義昔潁川陳彭年亦以安字為衍龔子曰長如字凡以安為衍字者誤以長為長㓜之長也福雖霸之</hi>
<hi>長子然此傳前言霸於魯徙名數於長安此言還長安子福名數其義自明無可疑者當從江南本</hi>奉夫<lb/>
子祀霸薨子福嗣福薨子房嗣房薨子莽嗣元始元年<lb/>
封周公孔子後為列侯食邑各二千户莽更封為襃成<lb/>
侯後避王莽更名均<lb/>
馬宫字游卿東海戚人也治春秋嚴氏以射䇿甲科為<lb/>
<pb n="KR2a0007_WYG_081-34a"/>
郎遷楚長史免官後為丞相史司直師丹薦宫行能高<lb/>
絜遷廷尉平青州刺史汝南九江太守所在見稱徴為<lb/>
詹事光禄勲右將軍代孔光為大司徒封扶徳侯光為<lb/>
太師薨宫復代光為太師兼司徒官初宫哀帝時與丞<lb/>
相御史雜議帝祖母傅太后諡及元始中王莽發傅太<lb/>
后陵徙歸定陶以民𦵏之追誅前議者宫為莽所厚獨<lb/>
不及内慙懼上書謝罪乞骸骨莽以太皇太后詔賜宫<lb/>
䇿曰太師大司徒扶徳侯上書言前以光禄勲議故定<lb/>
<pb n="KR2a0007_WYG_081-34b"/>
陶共王母諡曰婦人以夫爵尊為號諡宜曰孝元傅皇<lb/>
后稱渭陵東園臣知妾不得體君卑不得敵尊而希指<lb/>
雷同詭經辟說<hi>師古曰詭違辟讀曰僻</hi>以惑誤上為臣不忠當伏<lb/>
斧鉞之誅幸蒙洒心自新<hi>師古曰洒音先禮反</hi>又令得保首領伏<lb/>
自惟念入稱四輔出備三公爵為列侯誠無顏復望闕<lb/>
廷無心復居官府無宜復食國邑願上太師大司徒扶<lb/>
徳侯印綬避賢者路下君章有司皆以為四輔之職為<lb/>
國維綱三公之任鼎足承君不有鮮明固守無以居位<lb/>
<pb n="KR2a0007_WYG_081-35a"/>
如君言至誠可聼惟君之惡在洒心前不敢文過朕甚<lb/>
多之<hi>師古曰多猶重也</hi>不奪君之爵邑以著自古皆有死之義<lb/>
<hi>孟康曰以宫上書不文過為信不奪其爵邑師古曰論語載孔子言曰自古皆有死民無信不立故引之</hi>其<lb/>
上太師大司徒印綬使者以侯就第王莽簒位以宫為<lb/>
太子師卒官本姓馬矢宫仕學稱馬氏云<lb/>
贊曰自孝武興學公孫𢎞以儒相其後蔡義韋賢𤣥成<lb/>
匡衡張禹翟方進孔光平當馬宫及當子晏咸以儒宗<lb/>
居宰相位服儒衣冠<hi>孟康曰方領逢掖之衣</hi>傳先王語其醖藉可<lb/>
<pb n="KR2a0007_WYG_081-35b"/>
也<hi>師古曰醖藉謂如醖醸及薦藉道其寛博重厚也醖音於問反藉音才夜反</hi>然皆持禄保<lb/>
位被阿䛕之譏彼以古人之迹見繩烏能勝其任乎<hi>如淳</hi>
<hi>曰迹謂既明且哲也繩謂抨彈之也師古曰古人之迹謂直道以事人也烏何也抨音普耕反○宋祁曰注文</hi>
<hi>抨彈字書曰抨彈也抨音迮堇反</hi>
　<lb/>
　<lb/>
　<lb/>
　前漢書卷八十一<lb/>
<pb n="KR2a0007_WYG_081-36a"/>
　前漢書卷八十一考證<lb/>
匡衡傳周南召南被賢聖之化深故篤於行而廉於色<lb/>
　注謂樂得淑女云云○此概論二南風化之羙耳注<lb/>
　以闗雎一詩為解非也<lb/>
此成湯所以建至治保子孫云云○<hi>臣召南</hi>按殷武所<lb/>
　以頌高宗武丁而衡云成湯事葢齊詩之說如此<lb/>
初衡封僮之樂安鄉注屬臨淮鄉○當云屬臨淮郡<lb/>
張禹傳及兩人皆聞知各自得也注服䖍曰各自為得<lb/>
<pb n="KR2a0007_WYG_081-36b"/>
　宜○顧炎武曰崇以禹為親之宣以禹為敬之故各<lb/>
　自得<lb/>
上雅信愛禹由此不疑王氏○胡三省曰元帝師蕭望<lb/>
　之成帝師張禹元帝不能聼望之言疎許史而去恭<lb/>
　顯成帝則聼禹言而不疑王氏望之以此殺身禹以<lb/>
　此苟富貴漢祚中衰實由此也<lb/>
孔光傳求生子真箕○<hi>臣召南</hi>按子真箕史記作箕字<lb/>
　子京又穿生順史記作子慎此皆字畫異耳此傳云<lb/>
<pb n="KR2a0007_WYG_081-37a"/>
　忠生武及安國武生延年史記云武生延年及安國<lb/>
　世次不同必有一誤<lb/>
領宿衞供飬行内注師古云云○胡三省曰行内署門<lb/>
　户當為一句此宿衞事也省服御食物則供飬事也<lb/>
　文理甚明師古誤斷其句因曲為之說耳<lb/>
　<lb/>
　<lb/>
　<lb/>
<pb n="KR2a0007_WYG_081-37b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　前漢書卷八十一考證<lb/>
</p>
<p>
</p>
  </div>
</body>
</text>
</TEI>