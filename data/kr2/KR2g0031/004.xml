<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>敬鄉録卷四</head> <lb/>
    <p>
<pb n="KR2g0031_WYG_004-1a"/>
欽定四庫全書<lb/>
　敬鄉録卷四<lb/>
　　　　　　　　　　　　元　吳師道　輯<lb/>
　宗澤字汝霖義烏人母劉氏夢大雷電光燭其身翌<lb/>
　日生澤幼有大志登元祐六年進士調大名府館陶<lb/>
　縣尉攝邑事治最吕惠卿帥鄜延欲辟不就歴衢州<lb/>
　龍㳺莱州膠西晉州越城令以薦改秩知莱州掖縣<lb/>
　通判登州所至剛勁有風績境内官田積荒陪輸澤<lb/>
<pb n="KR2g0031_WYG_004-1b"/>
　奏免之宣和初奉祠家居㑹髙延昭訐公改建神霄<lb/>
　宫不當林靈素主之禠職羈置鎮江府坐廢四年郊<lb/>
　恩復職就差鎮江酒官靖康初御史中丞陳過廷薦<lb/>
　之召赴闕時金人再陷河朔假宗正少卿奉使以公<lb/>
　剛方難合而止除朝奉郎直秘閣知磁州條畫邊防<lb/>
　及勤王策進秘閣修撰金要康王議和公勸留王王<lb/>
　充兵馬大元帥公為副遷集英殿修撰率兵先至乞<lb/>
　進援京師汪伯彦沮之遂獨進逾河屢敗金兵駐於<lb/>
<pb n="KR2g0031_WYG_004-2a"/>
　近甸王承制除徽猷待制二帝北遷公聞之自臨濮<lb/>
　趨滑州抵大名城欲徑渡河迎取乗輿而勤王之師<lb/>
　無一至者又聞張邦昌僣位欲先討之趨檄京師且<lb/>
　勸王早定大計復還屯衛南康王即位入對南京除<lb/>
　龍圗閣學士知襄陽府時方議割河東北蒲觧地上<lb/>
　疏諫止改知青州尋知開封府七月抵官宣布恩威<lb/>
　豪强歛縮盜賊屏竄河東王善最為巨寇公单騎説<lb/>
　降之王再興李楊進王大郎等皆相繼降即上䟽乞<lb/>
<pb n="KR2g0031_WYG_004-2b"/>
　車駕回京時欲幸維揚金陵公復以疏諫不聽除兼<lb/>
　京城副留守又陞延康殿學士京城留守兼開封尹<lb/>
　次年金人自鄭州趨京師未至數十里諸将部伍乘<lb/>
　城公命觧甲歸休毋事張皇時巳遣将劉衍率兵在<lb/>
　外大敗敵衆又遣王宣敗敵滑州進朝奉大夫資政<lb/>
　殿學士既至逾年修宫禁治城壁増武備有衆百萬<lb/>
　盜賊皆為用流亡復業商賈輻輳前後二十餘疏力<lb/>
　請上還為黄潛善汪伯彦等所沮憂憤疽發於背七<lb/>
<pb n="KR2g0031_WYG_004-3a"/>
　月卒臨終無一語及家事但連呼過河者三時年七<lb/>
　十贈觀文殿學士通議大夫後諡忠簡子穎終兵部<lb/>
　郎中坐與李光交通降責孫如圭纂公行實十巻行<lb/>
　世公又有文集京口教授方符嘗刋於學今無之詩<lb/>
　文絶少見公之磊落軒天地者固不係此然其存者<lb/>
　皆當寳愛也贈陳秀才詩載岳珂法書贊中雄渾質<lb/>
　實可以想見其餘<lb/>
　　贈雞山陳七四秀才<lb/>
<pb n="KR2g0031_WYG_004-3b"/>
渥洼生駿駒丹山生鳯雛家有寜馨子慶自積善餘粹<lb/>
然秀眉宇瑩徹鎮璠璵髙聲誦論語健腕學大書頭頭<lb/>
欲第一<hi>李揆文學職業天下第一</hi>氣已凌空虚想其顧復意何止掌<lb/>
上珠更期速騰踏爾祖立以須<lb/>
　鄭剛中字亨仲紹興二年進士第三人調温州軍事<lb/>
　判官秦檜薦除敕令所刪定官改樞宻院編修官權<lb/>
　太常博士兼權尚書右司員外郎時大臣主和議公<lb/>
　奏言敵不可信不聽擢尚書考功員外郎監察御史<lb/>
<pb n="KR2g0031_WYG_004-4a"/>
　遷殿中侍御史抗疏條奏和議利害尤詳胡銓上書<lb/>
　言不當和欲斬秦檜帝大怒禍将不測公率臺屬夜<lb/>
　半入諫銓得編置又奏禮部侍郎曽開不當罷左史<lb/>
　施廷臣可逐栁約召命可寝四疏不報趨宗正少卿<lb/>
　改秘書少監簽樞樓炤出諭京陕充參謀還除權尚<lb/>
　書禮部侍郎兼詳定一司敕令試尚書禮部侍郎兼<lb/>
　權刑部侍郎除寳文閣直學士樞宻都承㫖進學士<lb/>
　出為川陜宣諭使與金人議分畫地界金使将至公<lb/>
<pb n="KR2g0031_WYG_004-4b"/>
　出關迎之父老遮道止公曰不延之入而以身任危<lb/>
　禍且必如其所欲而後已公曰彼入則使者安而蜀<lb/>
　危我出不過使者一死耳後豈無繼耶與金人争詰<lb/>
　辨難終全階成秦鳯及秦商之半列據險要蜀賴以<lb/>
　安就除端明殿學士四川宣撫副使陞資政殿學士<lb/>
　進爵滎陽郡侯是時蜀中勁卒十萬都統吴璘楊政<lb/>
　郭浩已加三少皆驕悍難制公每折之以威而接之<lb/>
　以恩皆帖伏聽命虞公允文嘗曰某舊與諸將往来<lb/>
<pb n="KR2g0031_WYG_004-5a"/>
　見其私居言動間㒺不忌憚如家有一鄭宣撫在焉<lb/>
　大開營田自階成抵秦墾土三千頃嵗收十八萬斛<lb/>
　蠲民間所歛七百萬即和州置監鑄小錢以救川引<lb/>
　之弊在蜀六年儲蓄豐積當時人每與宗忠簡公同<lb/>
　稱曰宗某如老虎之當北鄭某如伏熊之臨西其推<lb/>
　重如此秦檜見蜀中富實使進金三萬兩又令下錢<lb/>
　米荆門公曰今日講和正為他日恢復計要當息民<lb/>
　儲備為先皆不從檜已不悅㑹金取北人在南者檜<lb/>
<pb n="KR2g0031_WYG_004-5b"/>
　悉遣之蜀門有義勝一軍其首領李謹等十四人皆<lb/>
　驍勇公以其留蜀久縦之必生患悉斬之檜大怒文<lb/>
　致其罪落職奉祠桂陽監居住旋責濠州團練副使<lb/>
　復州安置又置獄九江鍛鍊無所得再徙封州著書<lb/>
　寫經間以詩文自娛無幾㣲怨懟意凡六年臨終索<lb/>
　筆書兩頌而卒檜死追復元官後諡忠愍所著北山<lb/>
　集三十五巻周易窺餘十五巻經史耑音五巻塌碎<lb/>
　編烏有編等書子良嗣淳熈中以朝散郎直徽猷閣<lb/>
<pb n="KR2g0031_WYG_004-6a"/>
　權知揚州主管淮東安撫司公事復以大府卿召官<lb/>
　至正議大夫卒有可軒奏議文集<lb/>
　　觀溪漲<lb/>
入夏天不雨溪流僅成派一夜漲梅霖拍岸輙澎湃衝<lb/>
犯無隄防奔騰起湍瀨鷗鷺驚以翔魚蝦鼓而快殷耳<lb/>
如怒雷聲勢殊未殺曉風吹亂雲日出隂氣退所謂暴<lb/>
集者縈紆巳如帶浩浩北海若遐想見尊大沉㝠涵萬<lb/>
象吞吐容百怪小哉此溪流其涸可立待是以古君子<lb/>
<pb n="KR2g0031_WYG_004-6b"/>
徳量戒褊隘<lb/>
　　書齋夏日<lb/>
五月困暑濕衆謂如蒸炊惟我坐幽堂心志適且怡開<lb/>
窗面西山野竹平清池芰荷間蒲葦秀色相因依幽禽<lb/>
䕃嘉木水鳥時翻飛文書任探討風静香如絲此殆有<lb/>
至樂難令俗子知<lb/>
　　此心<lb/>
金華山下赤松鄉何日横門杜短墻草履鶉衣甘淡薄<lb/>
<pb n="KR2g0031_WYG_004-7a"/>
竹隂花徑任徜徉雨餘静聴溪流激風過時聞稻米香<lb/>
緘負此心剛未遂羡他陶令傲羲皇<lb/>
　　題越江近岸人家<lb/>
何人此地得幽居竹石中間宅一區可意江山千百里<lb/>
有情花木兩三株應無俗客来驚犬時有輕舠可賣魚<lb/>
卜築他年期效此更添數巻古人書<lb/>
　　和潘義榮<lb/>
世態敧危轉覺難年來宜我面西山髙情不出窗几内<lb/>
<pb n="KR2g0031_WYG_004-7b"/>
至樂亦非文字間願得好風長欵欵不妨流水自潺潺<lb/>
箇中有味誰同享俗子卑陬莫强攀<lb/>
　　渉園偶成<lb/>
頺齡正是投閒好淡薄誰知與拙兼棋信天機那論失<lb/>
酒隨客量不教添静衝小雨㸔花蕾時撥蒼苔候筍尖<lb/>
幽鳥葉間如有語此翁難作逸羣髯<lb/>
　　感雪竹賦<lb/>
鄭子夜半聞風過庭竹細響淅瀝寒入茵被光在窗壁<lb/>
<pb n="KR2g0031_WYG_004-8a"/>
晨興啟户四顧浩然乃堦除之雪積也竹有髙出林表<lb/>
受雪既多壓而低者竿拳曲以屬地葉離披而附枝心<lb/>
固虚而自然根亦牢而不迻然不畏其寒而畏其重頗<lb/>
見髙標困阨之可悲余乃呼童兮假長鑱之巨柄使盡<lb/>
力兮擊脩篁之凍壓觀負荷兮類積羽之将沉忽奮起<lb/>
兮信泥塗之可拔色涓涓其復净節落落其難合寒梢<lb/>
一伸所謂此君之風流自不可奪也盖其與蒲栁異類<lb/>
松柏同條遭𤣥㝠之強梁兮雖抑遏而漫屈分嶰谷之<lb/>
<pb n="KR2g0031_WYG_004-8b"/>
餘煖兮然橚矗而不凋故積累之勢暫其枉其直復還<lb/>
舊觀則又吟風而飄摇也其在人也初如蔽欺之隔君<lb/>
子權勢之折忠臣其窘廹而寒凍則夫子之被圍原憲<lb/>
之居貧也終則如浸潤决其朋黨遽消其氣舒而體開<lb/>
則二疏之髙淵明之不復折其腰也雖然雲兮正同雪<lb/>
兮未止拂抉瀌瀌之勢孰見猗猗之美在物猶然人胡<lb/>
不爾亦有窮卧偃蹇於環堵之間者乎誰其引之使幡<lb/>
然而起<lb/>
<pb n="KR2g0031_WYG_004-9a"/>
　　諌議和䟽<lb/>
臣准樞宻院劄子備奉聖㫖節文以梓宫未還母后在<lb/>
逺陵寢宫闕兄弟宗族之故欲屈已就和令在廷侍從<lb/>
臺諫官之臣詳思所宜條奏來上臣伏讀流涕仰見陛<lb/>
下孝友格天金人改意事雖可喜可疑至於屈已之言<lb/>
則臣子所不忍聞也且國家南渡以來間關險阻寒心<lb/>
銷志僅能自立謂今日可與金争者非癡則愚又况金<lb/>
遣使休兵我何辭曰用兵金曰通和我何辭曰立敵金<lb/>
<pb n="KR2g0031_WYG_004-9b"/>
曰奉梓宫母后還我何辭曰不欲聽其甘言領其善意<lb/>
少降辭氣以就和議勢有不可巳者然陛下詔羣臣以<lb/>
屈己則臣所未詳夫屈己之事非一端也前世固有奉<lb/>
子女者有供金繒者有割地者有北面而稱臣者皆上<lb/>
為宗社下為生靈不得已而為之今國家之於金人土<lb/>
地為其所據金繒子女為其所取崇髙之號亦嘗自貶<lb/>
而臣稱之屈已至矣不知此外又将何如其屈也父子<lb/>
之間所本者孝君臣之間所本者忠陛下欲為親屈此<lb/>
<pb n="KR2g0031_WYG_004-10a"/>
孝也安能使天下皆忘陛下而廢忠乎上而士大夫下<lb/>
而國人衆而三軍士卒方同心而上戴有如金使甚恣<lb/>
過一縣則欲使縣令拜過一郡則欲使郡守拜至中都<lb/>
又妄有所欲則是傳一函紙自北撫定而南非通和也<lb/>
人皆肯從乎國人之情士大夫之情也陛下詢士大夫<lb/>
則見國人之情矣至於三軍士卒之情亦即此而可卜<lb/>
陛下倘未以為信試呼一二大将問之彼不至為酈瓊<lb/>
必不率三軍而屈膝也士大夫之情不得順小則去大<lb/>
<pb n="KR2g0031_WYG_004-10b"/>
則其身死而已矣三軍之情不得順則事有不待臣言<lb/>
者夫强敵之奉命至境而吾軍民順從者半不從者半<lb/>
使者眙愕相顧觸藩而返則結仇造怨益不淺曷若卑<lb/>
辭報使者曰江南雖小要自各有君臨以小事大稱臣<lb/>
可也獨難行之禮無以承大國之責弗辱顧憐則是吾<lb/>
之誠意不足以感動大國而上天終未至悔禍末如之<lb/>
何也已然後督屬將士謹備不虞江外塵起則上下協<lb/>
心再修甲寅之役臣恐金人未便能越長江如坦途也<lb/>
<pb n="KR2g0031_WYG_004-11a"/>
雖然臣有一焉陛下如欲謝使者必先呼集大将令各<lb/>
以近上綂制官數人同定此議陛下誠開心諉之曰金<lb/>
人要我以難行之禮汝輩其許之乎謂可許則後日金<lb/>
再封一函紙又甚於此計将安出謂不可許即有邊陲<lb/>
之警孰為吾當之臣非為慷慨引前代為可觀之文<lb/>
直以存亡禍福之㡬係於今日者為陛下言其梗槩愚<lb/>
陋不足以奉承明詔臣罪當萬死<lb/>
　　救胡銓疏<lb/>
<pb n="KR2g0031_WYG_004-11b"/>
臣切聞胡銓上書力詆大臣聖恩寛容止除名編置可<lb/>
謂父母之恩矣然臣區區尚欲一言者獨以陛下南渡<lb/>
以來未嘗拘顧忌諱逐一言者豈不以時方艱難事功<lb/>
未濟與其罪狂夫而容有後悔曷若並包兼受以來天<lb/>
下之言故内懷梗槩者雖伸吭感激怨咨天地陛下率<lb/>
聴而納之如是者有年矣今也豈不能容一胡銓以增<lb/>
盛徳之光乎重念銓一介書生但聞衆論詾詾實不知<lb/>
使事曲折原其用意亦為愛君銓本貫吉州奉老母於<lb/>
<pb n="KR2g0031_WYG_004-12a"/>
此銓竄逺去母將疇依陛下方孝友格天欲成和議若<lb/>
置銓於聖度之内使其子母相保不至狼狽誠莫大之<lb/>
恩也臣不勝禱祈之至<lb/>
　　忠義堂記<lb/>
永嘉州治之北有堂曰忠義前太守程公之所建也紹<lb/>
興丙辰端明殿學士禮部尚書㑹稽李公来鎮是邦既<lb/>
見吏民問疾苦頒條教約與為清浄之治一日過其上<lb/>
顧謂僚屬曰是堂規模閎偉而創立命名之因無所稽<lb/>
<pb n="KR2g0031_WYG_004-12b"/>
考吾聞魯公唐人之英言忠義者莫先焉後五世流落<lb/>
為温人魯公末年親書告牒其家傳寳之郡嘗為刋於<lb/>
石邇者天子官其家永嘉者二人家樂清者一人所以<lb/>
彰遺烈而播餘芳者多矣雖魯公之名所在咸仰要之<lb/>
此邦乃其遺迹流風之地吾今求其像繪置堂上徙其<lb/>
石刻列之兩楹使後人知堂名之有屬公等以為宜乎<lb/>
幕吏東陽鄭某避席改容而言曰真卿小邾子顔公子<lb/>
友之後自顔含為晉侍中相傳七葉皆以忠孝名世至<lb/>
<pb n="KR2g0031_WYG_004-13a"/>
有唐真卿杲卿以堂兄弟門户並立杲卿常山之名既<lb/>
凛凛如霜雪希烈之變真卿復振顯於後天其以忠義<lb/>
萃一門乎嘗攷魯公上世凡能盡忠於國者無不以孝<lb/>
行稱由是善為臣子於忠孝之道初未嘗析後世道徳<lb/>
不純風俗凋落臣子分兩途始以忠義為難事至若魯<lb/>
公處死之節論者偉之而識者尤以為不足道觀其平<lb/>
日議論慷慨落落難合唐旻誣之李峘非之李輔國元<lb/>
載盧杞輩怨恨切骨而公益自信知愛君憂國而不知<lb/>
<pb n="KR2g0031_WYG_004-13b"/>
禍之及已此盖能以事親者事其君故也忠義天下之<lb/>
大閑也偷生假息固可以延亂臣賊子之命而英聲偉<lb/>
烈常出於奸鈇逆鼎之旁二者惟人所自擇而巳矣公<lb/>
為政之初暴揚兹美非但可以慰顔氏之精爽亦足以<lb/>
銷杞載輔國千古糞壤奸人之氣其誰曰不宜公曰衆<lb/>
以為宜則子為我記於石<lb/>
　　思耕亭記<lb/>
紹興十二年十二月上命川陜宣撫司自河池移治<lb/>
<pb n="KR2g0031_WYG_004-14a"/>
利州示休息兵革裁省用度之意本路轉運判官兼權<lb/>
知利州事王陟乃移治城南虚其郡舎為宣撫所居焉<lb/>
舍在城之西北隅有亭名清暉築於城上郡東山嘉陵<lb/>
江峻㓗乎其前亭盖以是名也嵗月久深榜目已廢規<lb/>
模冗陋土木垂壓轉運公治而起之某一日置酒其上<lb/>
㑹賔幙問之曰亭新矣吾以思耕易其故號可乎客疑<lb/>
而進曰是於亭何義且强而仕老而休一犂谷口之雲<lb/>
豈不甚樂然公方為上經理西南斯民日幾阜康不思<lb/>
<pb n="KR2g0031_WYG_004-14b"/>
以此報政而歸耕之思乎某曰噫嘻豈為是哉覽長江<lb/>
之險思營田之利予實有感於斯亭夫嘉陵之源發於<lb/>
鳯之大散旁由故鎮繚繞漁關循崖而出力未能載自<lb/>
漁闗下武興浮三泉南流二百六十里至於亭下又順<lb/>
流入閬東走安漢疾趨于合州之涪巳則㑹東西二川<lb/>
併勢望䕫峡之道争門而出回視漁關不知其髙幾里<lb/>
皆終嵗漕餉之所浮水既不得平流皆因地而淺深自<lb/>
灧澦逆數至漁關之藥水號名灘者六百有竒石之虎<lb/>
<pb n="KR2g0031_WYG_004-15a"/>
伏獸奔者又﨑嶇雜亂於諸灘之間米舟相銜旦晝犯<lb/>
險率破大竹為百丈有力者十百為羣背負而進灘怒<lb/>
水激號呼相應却立不得前有如竹斷舟退其遇石而<lb/>
碎與汨俱入者皆蜀人之脂膏也小人恃有此頗復盜<lb/>
用官米度贓問罪大則鑿舟沉之嵗陷刑辟與籍入亡<lb/>
家者亦纍纍而有故漕粟之及漁關者計所亡失常十<lb/>
二吾然後知田之不可不耕也武侯以草廬素定之畫<lb/>
頻年兵出皆以食盡而歸則西南漕餉之艱盖千古矣<lb/>
<pb n="KR2g0031_WYG_004-15b"/>
吾君誠心善隣邊鄙不聳命中外以寛厚之澤蕩洗煩<lb/>
苛塞卒十萬今皆櫜弓捲甲而卧吾誠能借其餘力雜耕闗<lb/>
外率以平嵗縵田為準不計狼戾第得粟一鍾即減漕粟三<lb/>
鍾之力俟諸營儲食能如晁錯所謂足支五嵗則時赦農租<lb/>
當下天子之詔凡此皆某臨流之所深念者賔幙聞而稱善<lb/>
某曰諾吾言善則願與公等勉之紹興十四年七月日記<lb/>
　鄭良嗣<lb/>
　　與何秘監書<hi>耕字道夫</hi>
<pb n="KR2g0031_WYG_004-16a"/>
嘗謂世有公論非大賢無所歸人有至情非知己無所<lb/>
訴然而道可汚也故公論或不得行天可勝也故至情<lb/>
或不得用而大賢知巳俱不易得也故忠臣義士或遭<lb/>
陷㒺齎志而没没之後遂至於名不稱焉豈不甚可哀<lb/>
耶所幸公論未始一日亾於下至情未始一日昧於心<lb/>
一旦道隆天定而與大賢知己者遇則事須千載猶可<lb/>
白恨雖九原猶可平也某用是敢以先君子之故歴懇<lb/>
於閣下俯聽之伏念先君子幼學壯行惟古是訓晚出<lb/>
<pb n="KR2g0031_WYG_004-16b"/>
經世績用炳然紹興中被命守蜀更六寒暑而卒以尊<lb/>
君愛民竭思盡瘁為權臣所嫉忌備諸險苦謫死嶺表<lb/>
天下識與不識無不為痛後雖久巳昭雪而未得大賢<lb/>
名筆作為文章以傳逺而信後則公論徒溢於千萬人<lb/>
之口無益也塟之日權臣之㓙焰未熄不肖孤僅能叙<lb/>
次年月以納諸壙既乃負罪慄慄周遊四方覬得伸於<lb/>
知巳以為不朽之託而嵗復一嵗邈焉無從懐此至情<lb/>
廢寝㤀食常恐溘先朝露則終抱不孝巳矣天或矜之<lb/>
<pb n="KR2g0031_WYG_004-17a"/>
特誘其衷俾控投於閣下亦竊意閣下必慨然於此也<lb/>
恭惟某官以英才盛徳為邦之人傑敭歴既久入登華<lb/>
要則山益髙斗益明凡諸大夫國人皆得以矜式而略<lb/>
無異議則今之所謂大賢可歸以公論者舎閣下其誰<lb/>
也哉先君子守蜀之狀閣下既知之矣當先君子出蜀<lb/>
時閣下手送行之序率俊造數十百人追餞於舟次其<lb/>
序有曰蜀人將强配之於諸葛武侯韋南康之間而不<lb/>
知公之肯居與否也後三十有二年閣下衮衮登進而<lb/>
<pb n="KR2g0031_WYG_004-17b"/>
某自外入備數尚書郎亟走上謁荷閣下一見相慰勉<lb/>
如平生交且謂蜀人思我先君子果與武侯南康似噫<lb/>
斯言可㤀哉則愚之所謂知己可訴以至情者舍閣下<lb/>
其誰也夫如是而不披肝膽以告焉則是先君子之潛<lb/>
德秘行無時而可發矣某舊讀韓昌黎文見張中丞傳<lb/>
後叙每掩巻太息曰使我先君子而遇今之昌黎公其<lb/>
亦猶是乎夫張中丞固有李翰傳得昌黎公乃益顯若<lb/>
許逺雷萬春輩非昌黎公則朽腐而巳耳豈能留芳於<lb/>
<pb n="KR2g0031_WYG_004-18a"/>
後世耶於乎今得所遇矣且自謂加於前人一等矣昌<lb/>
黎公曰愈嘗從事於汴徐二府屢道於兩府間其老人<lb/>
往往説巡逺時事盖謂從所經由得之故審也而閣下<lb/>
於我先君子則親見而素聞之昌黎公又曰兩家子弟<lb/>
才智下不能通知二父志蓋傷其後之無所辨明也而閣<lb/>
下之於某則辱與之進而每勞問焉非加於前人一等<lb/>
耶閣下之慨然於此盖可必無疑矣某於是勇於自决<lb/>
謹繕錄家傳八巻鄉風拜手以凂於執事者倘不擯拒<lb/>
<pb n="KR2g0031_WYG_004-18b"/>
為一肆筆勒為銘文使永表於神道則死者不死而某<lb/>
亦得與人子齒矣其為徳可以淺深計耶輕瀆嚴重伏<lb/>
希震越<lb/>
　滕茂實秀穎<lb/>
　　天寜節有感<hi>徽宗生五月五日以俗忌避之十月十日</hi>
節臨重十慶天寜古殿焚香祝帝齡身在北方金佛刹<lb/>
眼臨南極老人星千官花覆常陪燕萬里雲遙阻在庭<lb/>
松柏滿山聊獻壽小臣孤操亦青青<lb/>
<pb n="KR2g0031_WYG_004-19a"/>
　　哀詞<hi>并序</hi>
　某奉使亡狀不復返父母之邦猶當請從主行以全<lb/>
　臣節或怒而與之死幸以所杖節幡裹其尸及有篆<lb/>
　字九為刋之石理於臺山寺下不必封樹蓋昔年大<lb/>
　病夢遊清涼境界覺而失病所在恐於此有縁如死<lb/>
　窮徼則乞骸骨歸悉如前禱預作哀詞幾於不達方<lb/>
　之淵明則不可亦庶幾少游之遺風也<lb/>
虀鹽老書生謬列王都官索米了無補從事敢辭難殊<lb/>
<pb n="KR2g0031_WYG_004-19b"/>
憐復盟好杖節來榆關城守久不下川塗望漫漫儉軰<lb/>
果不惜一徃何當還牧羊困蘇武假道拘張騫流離念<lb/>
窘束坐閲四序遷同来悉言歸我獨留塞垣形影自相<lb/>
弔國破家亦殘呼天竟不開痛甚傷肺肝相逢老兄弟<lb/>
悼歎安得歡波瀾巻大厦一木難求安孰不違我心詎<lb/>
不汗我顔昔燕破齊王羣臣望風奔王蠋猶守節燕人<lb/>
有甘言經手自絶脰感慨今昔聞未嘗食齊祿徒以世<lb/>
為民况我禄數世一死何足論逺或死江河近或死朝<lb/>
<pb n="KR2g0031_WYG_004-20a"/>
昏歛我不須衣裹尸以黄幡題作宋臣墓大字當深刋<lb/>
我室尚少艾兒女皆童頑四海無置錐飄流倍悲酸誰<lb/>
當給衣食使不厄饑寒嵗時一酹我猶足慰我魂我魂<lb/>
何悠悠異鄉寄沉寃他時風雨夜草木號空山<lb/>
　右二詩載元好問所編中州集畧叙本末云茂實字<lb/>
　秀穎姑蘇人初名果徽宗改賜焉以太學正兼明堂<lb/>
　司令以樞宻路允廸翰林修撰宗彦通使金割二鎮<lb/>
　太原尋奉宻詔不下見拘欽宗北遷茂實留雁門臨<lb/>
<pb n="KR2g0031_WYG_004-20b"/>
　終令以黄幡裹尸塟仍大刻九字云宋使者東陽滕<lb/>
　茂實墓人哀之為起祠致祭焉愚謂茂實自署東陽<lb/>
　而元云姑蘇者盖其家在是爾滕甫元發東陽人卒<lb/>
　塟姑蘇觀受祿數世之言或豈其族裔耶朱文公誌<lb/>
　新安滕洙墓亦謂東陽則滕為東陽著姓散居四方<lb/>
　者多矣又按宋靖康初斡里雅布軍既還尼瑪哈尚留尤<lb/>
　德遣僉書路允廸以和議之書止之茂實即此時從<lb/>
　行紹興十九年允廸守南京陷見逐其放還可知十<lb/>
<pb n="KR2g0031_WYG_004-21a"/>
　三年張卲等自北歸言諸使不返者則茂實已死矣<lb/>
　且允廸以僉書使而元徑稱樞宻翰林修撰非宋官<lb/>
　稱盖誤也<lb/>
　<lb/>
　<lb/>
　<lb/>
　<lb/>
　<lb/>
<pb n="KR2g0031_WYG_004-21b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　敬鄉錄巻四<lb/>
</p>
<p>
</p>
  </div>
</body>
</text>
</TEI>