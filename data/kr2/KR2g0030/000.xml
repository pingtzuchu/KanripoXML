<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>昭忠録</head> <lb/>
    <p>
<pb n="KR2g0030_WYG_000-1a"/>
欽定四庫全書　　　　　史部七<lb/>
　昭忠録　　　　　　　　傳記類三<hi>總錄之屬</hi>
　　提要<lb/>
　　　　<hi>臣</hi>等謹案昭忠錄一巻不著撰人姓名所記<lb/>
　　　　皆南宋末年忠節事蹟故以昭忠名篇自紹<lb/>
　　　　定辛卯元兵克馬嶺堡總管田璲等死節迄<lb/>
　　　　於國亡殉義之陸秀夫文天祥謝枋得等凡<lb/>
　　　　一百三十人詳其詞義盖宋遺民入元者之<lb/>
<pb n="KR2g0030_WYG_000-1b"/>
　　　　所作也每條先列姓名官爵於前而紀其死<lb/>
　　　　難事實於後其文間有詳略而大都確實可<lb/>
　　　　據以宋史忠義𫝊互相校核其為史所失載<lb/>
　　　　者甚多即史𫝊所有亦往往與此書參錯不<lb/>
　　　　合如紹定辛卯西和州殉難之陳寅宋史亦<lb/>
　　　　有𫝊而其同死之守將楊鋭則史失載其戰<lb/>
　　　　沒事且訛其姓為王鋭又宋史林空齋𫝊以<lb/>
　　　　空齋為林同之子考此書方知即同之號史<lb/>
<pb n="KR2g0030_WYG_000-2a"/>
　　　　又誤以劉仝子為劉仝祖併失載其被執自<lb/>
　　　　縊及其妻殉節等事凡此皆當以是書為得<lb/>
　　　　其實又張世傑在崖山及謝枋得被徵事蹟<lb/>
　　　　所載亦比諸書為詳疑元時民間所𫝊錄未<lb/>
　　　　經上送史館至正間纂修諸臣無由見之故<lb/>
　　　　所載尚不免於闕誤耳此本乃舊𫝊抄帙文<lb/>
　　　　字亦間有訛脱而大略尚可考見謹著之於<lb/>
　　　　錄庶一代忠臣義士未發之幽潛復得以彰<lb/>
<pb n="KR2g0030_WYG_000-2b"/>
　　　　顯於世且俾讀宋史者亦可藉以考見其疎<lb/>
　　　　畧焉乾隆四十四年四月恭校上<lb/>
　　　　　　　總纂官<hi>臣</hi>紀昀<hi>臣/</hi>陸錫熊<hi>臣</hi>孫士毅<lb/>
　　　　　　　　　　總　校　官<hi>臣</hi>陸　費　墀<lb/>
<pb n="KR2g0030_WYG_000-3a"/>
欽定四庫全書<lb/>
　昭忠録<lb/>
　　田璲<hi>忠義總管</hi>
　　李寔<hi>鳯州知州</hi>
　　張度<hi>鳯州通判</hi>
　　張叔寅<hi>鳯州教授</hi>
紹定辛夘三月十三日元兵自興元府邊面乗會闗入<lb/>
境十八日闖鳯州至馬嶺堡忠義總管田璲以兵二千<lb/>
<pb n="KR2g0030_WYG_000-3b"/>
駐堡鏖戰數日援絶死之四月二十七日城陷知州李<lb/>
寔通判張度教授張叔寅死之<lb/>
　　陳寅<hi>西和州知州</hi>
　　楊鋭<hi>守將</hi>
紹定辛邜秋八月十四日元兵陷西和州初楊鋭為摧<lb/>
鋒綂制領千兵戍守與陳寅率兵民憑城死戰俘殺甚<lb/>
多西和削山為基四面陡絶獨水門一路有釁將官劉<lb/>
卓挾小忿踰城以水門降元兵乃併力攻䧟寅與其家<lb/>
<pb n="KR2g0030_WYG_000-4a"/>
四十口自鴆死鋭率諸將力戰死寅先籍城中三十七<lb/>
萬九千单八口告急制司求援至是盡殱焉<lb/>
　　楊起<hi>沔州知州</hi>
　　王友仲<hi>沔州通判</hi>
紹定辛邜冬十月十七日元兵至青野原都綂張宣以<lb/>
兵二千守之部將馮擇偽降誘殺大將蘓巴爾罕遂㧞營<lb/>
去二十日攻沔州都綂知州楊起戰死通判王友仲死<lb/>
之沔陷<lb/>
<pb n="KR2g0030_WYG_000-4b"/>
　　全貴<hi>步將</hi>
　　董鵬飛<hi>階州知州</hi>
紹定辛夘十一月二十七日元兵逼文州聲言報花石<lb/>
峽之役都綂曹友聞遣歩將全貴往援戰殁詰朝自文<lb/>
合兵攻階州被圍援絶知州董鵬飛拒戰十二月二十<lb/>
日城破鵬飛全家死之元兵屠其城<lb/>
　　時當可<hi>天水知軍</hi>
　　陳瑀<hi>西和總管</hi>
<pb n="KR2g0030_WYG_000-5a"/>
端平丙申制司檄時當可知天水軍自大安提兵度闗<lb/>
之官三月十九日趨麥山積山𢷬北寨斬首數千級翌<lb/>
日元兵乗其䟦涉初至擁衆追躡當可力戰死兵盡没<lb/>
夏四月元兵至同慶西和州總管陳瑀提兵巡屯遇元<lb/>
兵於赤萊谷力戰不敵亦死當可字文舉天水士人也<lb/>
與曹友聞相得從友聞軍屢立功智數膽畧友聞常謂<lb/>
不如尤輕財得賞賜均與戰士死之日妻子赤立瑀字<lb/>
伯玉西和貢士也累戰有功軍民惜之<lb/>
<pb n="KR2g0030_WYG_000-5b"/>
　　曹友聞<hi>都綂</hi>
　　張宣<hi>都綂</hi>
　　曹萬<lb/>
　　劉孝全<lb/>
　　夏用<lb/>
　　王漢臣<lb/>
　　吕嗣宗<lb/>
　　王畏<hi>俱友聞部下將</hi>
<pb n="KR2g0030_WYG_000-6a"/>
曹友聞同慶粟里人也擢丙戌第為天水軍敎授以功<lb/>
名自任制司命招忠義就以為總管所部皆兩界亡命<lb/>
及武休汪世顯麾下回回四夏十八族之不歸附者頗<lb/>
甚畏之目為短曹遍身膽友聞遂以遍身膽為旗號每<lb/>
戰勝即分其家貲以賞丙申秋八月二太子及塔爾海元<lb/>
帥以精兵五十萬於初三日入大散闗友聞議堅守沔<lb/>
州會合四川忠義赴沔制司連檄友聞屯大安友聞不<lb/>
可督以軍令友聞嘆曰武休出竒前既失機沔陽堅守<lb/>
<pb n="KR2g0030_WYG_000-6b"/>
今又掣肘以此誤蜀蜀必亡吾與俱亡矣九月九日不<lb/>
得已離沔赴大安十六日至謀於諸將曰前日沔州主<lb/>
客勢殊故北兵月餘不敢動其奸謀欲誘我也制司已<lb/>
堕其術沔州既不守敵已得志大安平坦旦夕必併兵<lb/>
至若與之戰衆寡不敵止有雞冠山一堡可守然無粮<lb/>
無水諸君能堅守五日乎諸將曰若堅壁不戰何止五<lb/>
日但恐粮盡友聞曰今日見兵二萬以一萬付汝等守<lb/>
此山而自帶一萬出竒彼止謂我在堡上必來攻汝等<lb/>
<pb n="KR2g0030_WYG_000-7a"/>
逆折其鋒佯敗入堡我决乘夜𢷬其背以兩聲皷為號<lb/>
聞聲則出内外夾擊又令大開陽平闗以誘敵營内不<lb/>
立旗幟炊烟不出雞犬不聲二十日元兵至十八里二<lb/>
十一日友聞入敎塲選精兵健將皆二十以上四十以<lb/>
下忠義七千人兩戎司兵七百人夜一皷後由大安渡<lb/>
江直經七篙堤逆上三百餘里復渡江面斡來劉溪黒<lb/>
水一帶谷道出敵背退伏二十二日元兵節次至先有<lb/>
哨馬至見闗門開無人徑入伏兵斬之大隊繼至曹萬<lb/>
<pb n="KR2g0030_WYG_000-7b"/>
劉孝全麾兵戰闗外自辰至未元兵敗績日暮萬等歛<lb/>
兵駐鷄冠山元兵環堡𢷬塹排木數層圍之二十七日<lb/>
友聞探知元兵已掠大安令諸軍束装戒諸將曰我曹<lb/>
家一軍累年忠赤報國聲撼秦隴今與汝等在敵之背<lb/>
正欲出敵不意用竒制勝且北兵今號百萬為入蜀計<lb/>
諸君食君之祿用民之財正宜奮發忠勇立功上報國<lb/>
家下報蜀民大丈夫當於死中求富貴先鋒夏用可提<lb/>
兵奮入陽平闗直趨北營王漢臣吕嗣宗可提兵分頭<lb/>
<pb n="KR2g0030_WYG_000-8a"/>
入左右隘奪隘口入關綂制王畏可專駐陽平關外捉<lb/>
敗馬居常夜刼寨止二三百人今提萬人謂之夜戰各<lb/>
帶白搭膊以全勝二字為號再三告戒訖遂進行二十<lb/>
里少憩值暴雨如注索途冥行嗣宗謂友聞曰今大風<lb/>
雨不息人馬疲乏不若在此待明朝友聞曰雞冠山無<lb/>
粮無水無城初約五日今已至八日此山一破技無所<lb/>
施雖大風雨機會豈可失也至水牛嶺分三道入北營<lb/>
轉戰至曉破數十營直入陽平關北兵備内不備外又<lb/>
<pb n="KR2g0030_WYG_000-8b"/>
以雨作盡歸氊帳殺死十數萬雞冠山之兵聞皷聲出<lb/>
堡夾擊轉戰至回回寨二太子欲取韓溪路走會天大<lb/>
明分騎為百十隊更迭馳突鏖戰二十八日午未間友<lb/>
聞馬中數箭步騎五六百人諸將曰軍雖戰沒然殺敵<lb/>
亦過半將軍曷若突圍而出以圖後舉將軍身在敵决<lb/>
不敢入蜀友聞乃率餘騎突陣而出敵俱披靡至酉戌<lb/>
時友聞中流矢下馬步鬪死之夏用等諸將皆戰死曹<lb/>
萬僅存五百餘人入堡謂劉孝全曰兄既亡兵不能決<lb/>
<pb n="KR2g0030_WYG_000-9a"/>
戰計惟有堅守此堡猶可制敵然即日無粮與其坐而<lb/>
待亡孰若突陣而出可則可不然與兄俱死二十九日<lb/>
黎明率諸將轉戰至龍門萬孝全俱死之張宣守七里<lb/>
堡面中兩矢亦死曹兵苦戰制司逃遯不遣兵為援三<lb/>
泉之下白骨山積元兵不意友聞死盤旋大安搜戰地<lb/>
三日得遍身膽旗及其屍然後舉手加額平明入蜀矣<lb/>
制司嘗旌以旗曰元戎却敵世間有教授提兵天下無<lb/>
毎戰揭之前驅友聞前年與元兵戰於花石峽獲捷<lb/>
<pb n="KR2g0030_WYG_000-9b"/>
　　王翊<hi>制司叅議</hi>
元兵既㓕曹軍遂破閬州取漢川路直入成都十月十<lb/>
七日至懐安軍金堂縣哨馬渡江成都太平日久不識<lb/>
兵革制司丁黼昬庸無謀哨馬至閬猶晏然十八日巳<lb/>
時哨至漢川牟池鎮鐵騎三百申時至成都城北駟馬<lb/>
橋城中忽聞有軍至疑是潰兵元兵沿城至大東門徑<lb/>
登城十九日元兵往來城中居民皆縱觀向晚五巷内南<lb/>
角數人擒殺一騎民間始知是元兵市人或執梃與馳<lb/>
<pb n="KR2g0030_WYG_000-10a"/>
或以几卓攔截街巷元兵復出屯城外二十日已午時<lb/>
再入城居民皆閉門有舉家縊死者有舉家自焚者制<lb/>
司丁黼與甥王茶幹徐監倉遁㣲服至南門假道石笋<lb/>
觀音院哨及三人俱死二十一日官屬俱遁惟制司叅<lb/>
議官王翊及僚屬二人召軍民立賞格與共擊北兵二<lb/>
十四日元兵步騎十萬至城都入自東門二太子坐府<lb/>
衙文明㕔令卜者占其法用五龜寘五盤中按五方五<lb/>
龜動不止卜者曰民心不歸成都是四絶死地若住不<lb/>
<pb n="KR2g0030_WYG_000-10b"/>
過二世不若血洗而去二太子大書火殺二字城中百<lb/>
姓無得免者火光照百里火逼制叅王翊公裳秉笏堅<lb/>
坐兵士何龍扶至府衙東所避火元兵問是何入翊曰<lb/>
小官食君之禄臨難不能救死有餘責可急殺我又問<lb/>
何以不去也曰願與此城同死元兵相語曰忠臣也令<lb/>
人守之戒勿逼二十六日府治火龍又扶翊至桞堤赴<lb/>
井死<lb/>
　　劉鋭<hi>權知文州</hi>
<pb n="KR2g0030_WYG_000-11a"/>
　　趙汝薌<hi>文州通判</hi>
　　劉同哥<hi>鋭之子</hi>
元兵攻文州權州劉鋭通判趙汝薌激勵軍民八千堅<lb/>
守自九月十九日晝夜接戰五十餘城無水仰給江流<lb/>
元兵别浚江道移向南山城中水絶人馬渴死過半有<lb/>
興元都綂陳昱以過拘文城夜踰城出降告以虚實攻<lb/>
益急鋭自度不免夜集家人盡飲以藥聚屍及金帛誥<lb/>
命焚之鋭家素有禮少子同哥纔六嵗鋭所鍾愛飲藥<lb/>
<pb n="KR2g0030_WYG_000-11b"/>
時同哥猶在抱下拜而受之左右大慟鋭與長子及餘<lb/>
兵皆渴悶僵立不能行鋭自殺汝薌突圍被執臠殺之城<lb/>
破餘兵皆奮空拳巷戰死被圍七十五日軍民死者五<lb/>
萬餘<lb/>
　　范辰孫<hi>綿州知州</hi>
　　李大全<hi>簡州知州</hi>
　　史顯孫<hi>懐安知軍</hi>
　　劉當可<hi>漢州權州通判</hi>
<pb n="KR2g0030_WYG_000-12a"/>
　　趙太保<hi>宗室</hi>
　　邵復<hi>漢州節制</hi>
　　羅由<hi>漢州知錄</hi>
　　袁拱辰<hi>教授</hi>
　　羅君文<hi>知縣</hi>
元兵分哨入簡州知州李大全死知懐安軍史顯孫避<lb/>
于簡亦死元兵至漢州通判權州劉當可與一宗室太<lb/>
保率民兵城守太保出城往羅山謁賀靖借兵歸遇元<lb/>
<pb n="KR2g0030_WYG_000-12b"/>
兵見殺遂破城忿而血洗焚蕩死者十萬餘家當可與<lb/>
節制邵復知錄羅由敎授袁拱辰知縣羅君文皆遇害<lb/>
知綿州范辰孫死<lb/>
　　和彦威<hi>金州守臣</hi>
　　楊福興<hi>綂制</hi>
　　汪<hi>闕</hi>
和彦威守金州丙申八月元兵入蜀時遣兵守饒風關<lb/>
不攻而過彦威與忠順軍綂制張珍謀𢷬其虚十一月<lb/>
<pb n="KR2g0030_WYG_000-13a"/>
提兵五千從金州箐口十八谷徑詣長安襲其家計寨<lb/>
是年元兵至成都不久駐者以彦威牽制也及元兵自<lb/>
鳯州出彦威始由上路歸其後諸州殘破彦威提孤軍<lb/>
守孤城外絶救援而堅壁屹立北軍數攻饒風不下乃<lb/>
自箐口斡腹明年六月大隊從谷中奄至百道攻城彦<lb/>
威死之金口陷謀窺開達下瞿塘夔州路安撫盧普集<lb/>
兵命李安國節制諸軍分守雲安白帝等關十一月二<lb/>
十七日元兵忽自州後卧龍山穴至白厓綂制楊福興<lb/>
<pb n="KR2g0030_WYG_000-13b"/>
戰不利普及安國遁福興再戰敗績所部止三千殺傷<lb/>
相當收兵入關元兵四面蹙之前軍汪綂制戰沒西門<lb/>
餘兵止三百人福興猶戰不已援不至死之兵皆沒<lb/>
　　何進<hi>都綂</hi>
　　張珍<hi>都綂</hi>
　　王浩<hi>綂制</hi>
　　王侃<hi>綂制</hi>
　　呼延棫<hi>綂制</hi>
<pb n="KR2g0030_WYG_000-14a"/>
　　王履正<hi>制置使</hi>
紹定辛夘冬十月二十四日元兵攻大安都統何進<lb/>
開關以戰殺北馬七百餘厲兵再戰忽望山後狼烟<lb/>
數通元兵自龍門由馬家陵幹腹已越大安四十餘<lb/>
里進急分兵防遏至新灘兵寡不敵進及統制王浩<lb/>
王侃呼延棫皆死戊戌冬都統張珍隨制置使王履<lb/>
正行邊入綿州十月十七日走彭州之竹溪元兵進<lb/>
襲逼甚珍以二千人伏山谷中自將五百人陣於谷<lb/>
<pb n="KR2g0030_WYG_000-14b"/>
隂北騎五百衝其陣珍弓矢齊發騎引趨谷隂伏發<lb/>
錯愕珍呼曰我是張憨子可急投降不降更何處走<lb/>
麾兵薄之元兵遂衂珍雖捷而元兵追襲不巳再戰<lb/>
于導江履正已度珍為後拒三日糧絶力倦急引兵<lb/>
趨橋橋已斷乃入茂州界險隘失援軍不成列又戰<lb/>
于牛溪威戎關珍死之部將孫棟收散卒屯汝川什<lb/>
存二三<lb/>
　　李沖<hi>同慶知府</hi>
<pb n="KR2g0030_WYG_000-15a"/>
　　尹震<hi>教授</hi>
　　趙章<hi>統制</hi>
　　䏢慶<hi>統制</hi>
　　張憶牧<hi>知府</hi>
　　趙拱寅<hi>主管文字</hi>
　　王朝<hi>總領財賦</hi>
　　何充<hi>黎平通判</hi>
　　石戴<hi>邛徠部渠帥</hi>
<pb n="KR2g0030_WYG_000-15b"/>
　　秦忠孝<lb/>
　　田廣安<hi>都綂</hi>
　　鮮于渭<hi>施州知州</hi>
紹定辛夘十一月二十三日元兵䧟同慶府知府李冲<lb/>
敎授尹震死之二十五日攻殺金坪綂制趙章戰死端<lb/>
平乙未八月十五日綂制䏢慶戰死於河池嘉熈丁酉<lb/>
十月二十四日元兵至嘉定知府張憶牧全家死元兵<lb/>
至遂寜府轉司主管文字趙拱寅死四川總領財賦王<lb/>
<pb n="KR2g0030_WYG_000-16a"/>
朝被執死戊戌冬十月十八日元兵至黎平通判何充<lb/>
不屈死卭徠部渠帥石戴以千兵與元兵戰沒己亥正<lb/>
月十五哨馬至成都城外都綂秦忠孝田廣安引所部<lb/>
至遂前鏖戰軍士死者萬人忠孝父子皆死之十二月<lb/>
二十二日元兵至施州知州鮮于渭被執死<lb/>
　　陳隆之<hi>四川制帥</hi>
　　蒲東印<hi>制司叅議</hi>
　　蒲東寅<hi>隆州知州</hi>
<pb n="KR2g0030_WYG_000-16b"/>
淳祐辛丑冬元帥托索以兵攻成都制使陳隆之嬰城<lb/>
固守元兵苦攻不克欲退而都綂田世顯開大安門元<lb/>
兵遂入執隆之先殺其家制司叅議蒲東印而下死者<lb/>
十數人執隆之至漢州俾招都綂王夔而隆之止書城<lb/>
破被執四字示之且呼䕫勉力堅守托索大怒手刺殺<lb/>
之事聞贈待制立廟推恩族屬以為嗣知隆州蒲東寅<lb/>
被執不屈死<lb/>
　　陳元桂<hi>臨江軍守臣</hi>
<pb n="KR2g0030_WYG_000-17a"/>
　　趙孟濟<hi>清江知縣</hi>
開慶己未元兵至臨江軍制置使徐敏子寓閫金鳯洲<lb/>
擁妓王妙日酣飲以兵少辭不迎遏哨漸近士民恃敏<lb/>
子不遷避郡無城列木為柵哨騎將至知軍陳元桂坐<lb/>
城門飛矢墜前衆勸其少避不從俄而元兵至中飛矢<lb/>
而死事聞特轉元桂五官贈天章閣待制立廟賜諡正節<lb/>
賜錢十萬助葬官其二子制司近隔一水終不調兵士<lb/>
民趨浮橋將依金鳯洲敏子已斷橋自保擠擁入水死<lb/>
<pb n="KR2g0030_WYG_000-17b"/>
者十數萬人厥後敏子貶死封州清江知縣趙孟濟亦<lb/>
死於賊<lb/>
　　黄仲文<hi>總綂</hi>
　　亷節<hi>保義郎</hi>
景定辛酉六月都綂知瀘州劉整以瀘降北人稱整曰<lb/>
賽存孝翼日即除湖北副總管總綂援蜀諸軍黄仲文<lb/>
有衆三千戍瀘衆欲乗未定奪舟東走整誑之曰以俞<lb/>
興兵故投拜與公無傷也事定當厚禮遣公翼日整乃<lb/>
<pb n="KR2g0030_WYG_000-18a"/>
分散其兵誘使降仲文大罵不屈整殺之保義郎亷節<lb/>
奉制檄糴麥于瀘不降遇害事聞仲文贈武顯郎除致<lb/>
仕恩澤外更與一子恩澤節贈忠訓郎與一子進武校<lb/>
尉<lb/>
　　許彪孫<hi>觀使</hi>
許彪孫簡州人狀元奕子也罷郡奉祠禄寓居瀘城人<lb/>
稱許觀使劉整使修降表誘之降彪孫朝服以拜天地<lb/>
祖先率一家由少而長自絞死贈中奉大夫直秘閣除<lb/>
<pb n="KR2g0030_WYG_000-18b"/>
致仕恩澤外再與一子恩澤諡介節立廟<lb/>
　　張桂<hi>都綂</hi>
　　金文徳<hi>都綂</hi>
制置俞興都綂張桂金文徳等收復兵逼城整出兵江<lb/>
山大戰敗走逐北至城門僅得入氣息埀絶興弗知不<lb/>
能乗勝奪門乃以日暮收兵明日整乗城拒守乞納琳<lb/>
濟師興復圍城城中勢甚窮促而元兵來援八月摘圍<lb/>
城兵命都綂屯達晨往迎敵逮午復摘東門圍城卒往<lb/>
<pb n="KR2g0030_WYG_000-19a"/>
助易他卒補缺更替未定間整登城見而悟亟命勇士<lb/>
從暗門突東圍始惟百十卒繼乃大至衝興師大潰興<lb/>
得小舟奔南岓黄市還重慶達聞敗亦遁附馬尾渡江<lb/>
士卒擁溺者十八九流屍蔽江而下惟桂文徳力戰不<lb/>
敵死之桂嘗守老鼠隘軍中號曰老鼠張桂誓取整一<lb/>
日整令呼曰吾今日放猫捕矣桂以氣吞整不戒果遇<lb/>
害事聞贈桂容州觀察使文徳復州團練使<lb/>
　　張順<hi>都綂制</hi>
<pb n="KR2g0030_WYG_000-19b"/>
元兵圍襄陽城五月不解知其西北一水曰清泥河遂<lb/>
密令於彼造輕舟百艘以三舟聨為一舫中一舟装載<lb/>
左右舟則虛其底而掩覆之出重賞募死士得三千求<lb/>
將得民兵部將官張順張貴智勇素為諸將所服俾為<lb/>
都綂出令曰此行有死而巳汝軰或非本心宜亟去毋<lb/>
敗吾事人人感奮壬申夏五月漢水方生發舟百艘每<lb/>
艘載卒三十鹽一袋布二百匹及他物以二十二日稍<lb/>
進團山下越二日又進高頭港結方陣各船置火鎗火<lb/>
<pb n="KR2g0030_WYG_000-20a"/>
炮熾炭巨斧勁弩夜漏下三刻起矴以紅燈籠為號貴<lb/>
先登順殿之乗風破浪徑犯重圍至磨洪灘以上北舟<lb/>
布滿江面無隙可入衆乗鋭凢斷銕絙攅栰數百元兵<lb/>
迎敵近南船躍入竟墮水中溺死萬計轉戰百里二十<lb/>
五日黎明抵㐮城下城中久絶援聞救至踴躍増氣及<lb/>
收軍獨失主將張順越數日有浮屍泝流而上被介胄<lb/>
執弓矢直抵浮梁視之順也身中四鎗六箭怒氣勃勃<lb/>
如生諸軍大驚以為神結塚斂葬立廟祀之<lb/>
<pb n="KR2g0030_WYG_000-20b"/>
　　張貴<hi>都綂制</hi>
張貴既入㐮㐮帥吕文焕力畱共守貴恃其驍勇欲還<lb/>
郢乃募二士能伏水中數日不食使持蠟書赴郢求援<lb/>
元兵圍守益密鹿門山水路連鎻數十里列撒星樁雖<lb/>
魚蝦不得度二士過樁及柵即鋸斷之竟達郢還報許<lb/>
發兵五千駐龍尾洲以助夾擊刻日旣定以七月七日<lb/>
别文焕東下登舟㸃視所部軍失去帳前親隨一人乃<lb/>
宿有過被撻者貴驚曰吾事泄矣亟行彼或未及知復<lb/>
<pb n="KR2g0030_WYG_000-21a"/>
不能銜枚隱迹乃舉炮鼓噪發舟乗夜順流斷絙破圍<lb/>
冐進衆皆辟易既度險地夜半天黒至小新城元兵數<lb/>
萬邀擊以死拒戰沿岸束荻列炬火光燭天如白晝至<lb/>
勾林灘漸近龍尾洲遙望軍船旗幟紛披貴軍喜躍舉<lb/>
流星火示之軍船見火即前迎及勢近欲合則來舟皆<lb/>
北師也盖郢兵前二三日以風水驚疑退屯三十里而<lb/>
元兵得逃卒之報遂據龍尾洲以逸待勞貴既不為備<lb/>
戰已困出於不意殺傷殆盡身被數十鎗力不支為元<lb/>
<pb n="KR2g0030_WYG_000-21b"/>
兵所執不屈死乃命所降卒四人舁屍至㐮令於城下<lb/>
曰識矮張乎此是也守埤者皆哭城中喪氣文焕盡斬<lb/>
四卒以貴附葬順處立雙廟祀之以比於張巡許逺<lb/>
　　牛富<hi>都綂制</hi>
　　范天順<hi>都綂制</hi>
咸淳癸酉三月十八日㐮陽帥臣吕文焕以城降右武<lb/>
功大夫馬軍綂制牛富守樊有功樊破守㐮城降之際<lb/>
傷重不能歩乃就戰樓以首觸柱數四投身火中死後<lb/>
<pb n="KR2g0030_WYG_000-22a"/>
贈静江承宣使賜諡忠烈妻胡氏封郡夫人三子各予<lb/>
恩澤居鄂武功大夫都綂制范天順與張貴同入㐮及<lb/>
城降仰天大呼曰好漢肯降便死也做箇忠義鬼乃就<lb/>
所守地分自縊死後贈定江軍承宣使賜諡忠愍妻徐<lb/>
氏封宜春郡夫人二子予恩澤仍賜白金五百兩田五<lb/>
百畆居黄<lb/>
　　邊居誼<hi>提舉官</hi>
甲戌十一月二十二日沙洋新城守將黄順踰城出降<lb/>
<pb n="KR2g0030_WYG_000-22b"/>
二十七日屠其城提舉官邊居誼死之時居誼呼其儔<lb/>
張弓箭同發應絃而斃後傳為神<lb/>
　　趙卯發<hi>昌州人池州通判</hi>
　　雍氏<hi>發妻</hi>
徳祐乙亥春二月元兵至池州通判權州趙卯發嬰城<lb/>
守禦度不能支有弟在他州卯發裂衣書一詩寄之曰<lb/>
城池不高深無財又無兵惟有死報國來生作弟兄又<lb/>
題于壁曰國不可負城難以降夫婦俱死節義成雙遂<lb/>
<pb n="KR2g0030_WYG_000-23a"/>
與其妻雍氏俱縊初六日武將張琳以城降丞相巴延<lb/>
命琳於公帑支錢買棺斂葬作佛事以表之琳尋見殺<lb/>
　　唐震<hi>饒州守臣</hi>
元兵至饒州通判縱妓女迎焉將佐聚飲野寺止妓宿<lb/>
詰旦妓歸言曰昨所迎非真韃靼其言語舉止皆南人<lb/>
也豈奸黠詐飾為盗邪郡守唐震謀勦之兵遂出元兵<lb/>
亦衝入城城内亂震避于州治之後圃為元兵所執命<lb/>
之降不屈遇害有以醬缻覆其屍於州治之廡下者元<lb/>
<pb n="KR2g0030_WYG_000-23b"/>
兵據城後戒毋擄掠唯敷𣲖撒花銀輸官江東提刑黄<lb/>
大任言敵勢鴟張如鄂如江如南康則賣降如寜國府<lb/>
守臣趙與則棄城逺遁獨饒州守臣唐震誓死不去昨<lb/>
得判官鄔崇節報知為北兵所害已下本州如法棺斂<lb/>
安葬乞行褒贈通判萬道同輕徇迎降乞行追勒於是<lb/>
贈震華文閣待制賜諡立廟二子與京官恩澤道同追<lb/>
三官勒停有司具衣冠斂震於其肘得州印云<lb/>
　　江萬里<hi>丞相</hi>
<pb n="KR2g0030_WYG_000-24a"/>
　　江萬頃<hi>南劍州知州</hi>
元兵之下饒城也前丞相江萬里家城内聞變於其家<lb/>
止水亭前池内赴水死之闔門悉受屠戮弟萬頃前知<lb/>
南劍州亦遇害後贈萬里太傅與致仕遺表㤙澤賜諡<lb/>
文忠<lb/>
　　趙崇源<hi>宗室</hi>
　　汪立信<hi>端明殿學士沿江招討使</hi>
襄陽之受圍也汪立信帥湖南貽書賈平章陳三䇿一<lb/>
<pb n="KR2g0030_WYG_000-24b"/>
謂内地兵多無所用宜盡抽摘可五六十萬起赴江北<lb/>
或百里或二百里分置一屯各設都綂江面七千里諸<lb/>
屯相望設大藩府二以督之急則上下流互相應援必<lb/>
無能破吾聨絡之勢者久而勢成雖進亦可二謂久縶<lb/>
北使郝經何益不如遣使送之北歸啗以厚利緩其師<lb/>
期年嵗間我江外之藩垣成氣勢亦固江南之生兵日<lb/>
益禍少紓矣三謂若此二説不可行惟有准備投拜盖<lb/>
欲激賈似道行前二䇿也似道見書怒罵瞎賊敢爾妄<lb/>
<pb n="KR2g0030_WYG_000-25a"/>
語盖立信目眇故云襄失以立信鎮江陵未幾召為刑<lb/>
部尚書不拜元兵渡江起為端明殿學士沿江招討使<lb/>
立信知國事已去以其家囑愛將金明時兩淮猶能固<lb/>
守立信渡江趨淮會似道出督師相遇江上撫立信之<lb/>
背泣曰端明端明不用公言以至於此立信曰平章平<lb/>
章瞎賊今日更道一語不得矣似道問何往立信曰今<lb/>
江南無一寸乾净地欲去尋一片趙家地上死要死得<lb/>
分明爾遂抵高郵寓高涉亭丞相巴延入建康駐立信<lb/>
<pb n="KR2g0030_WYG_000-25b"/>
宅有告立信嘗獻三䇿者巴延驚歎謂江南有人若用<lb/>
其言吾安得至此因厚待其家議遣使迎立信歸金明<lb/>
不敢泄所寓密价至高郵以報立信拊掌哭曰吾猶幸<lb/>
得在趙家地上死也大慟而卒盖乙亥二月廿有一日<lb/>
云<lb/>
　　文天祥<hi>丞相信國公</hi>
　　杜滸<lb/>
　　尹玉<lb/>
<pb n="KR2g0030_WYG_000-26a"/>
　　鞏信<lb/>
　　趙時賞<lb/>
　　張汴<lb/>
　　劉洙<lb/>
　　繆朝宗<lb/>
　　孫㮚<lb/>
　　陳龍復<lb/>
　　蕭明哲<lb/>
<pb n="KR2g0030_WYG_000-26b"/>
　　彭震龍<lb/>
　　蕭燾夫<lb/>
文天祥字履善一字文山吉州人寳祐丙辰進士第一時年<lb/>
二十一累仕至湖南提刑遷知贑州元兵渡江天祥首<lb/>
張榜檄暴揚諸吕罪狀糾合義勇期入衛君父卓為四<lb/>
方勤王之倡除江西安撫兼提刑乙亥春也天祥召募<lb/>
應者雲合夏四月有祖母喪解官治葬起復趣入衞提<lb/>
其兵以行戈甲精明號令嚴肅未出境遽畱屯隆興天<lb/>
<pb n="KR2g0030_WYG_000-27a"/>
祥抗章言軍士踴躍願赴國難為勤王也奉詔畱屯大<lb/>
沮士氣乞如前詔赴闕久乃許之八月至行在所駐兵<lb/>
西湖九月除淛西江東制置使江西安撫使知平江府<lb/>
陛辭乞斬賈似道釁鼓冬十月九日領兵赴鎮元兵已<lb/>
圍劉師勇於常州亟遣兵五千救之二十七日戰于五<lb/>
木敗績贑將尹玉死之師勇單騎突圍走常州下廣徳<lb/>
軍繼下安吉危獨松千秋二闗俱震京畿危敇趣天祥<lb/>
入衛十一月二十二日發平江既至拜疏自劾以所部<lb/>
<pb n="KR2g0030_WYG_000-27b"/>
州降陷也請誅斥詔不允令疾速赴督府議軍事進資<lb/>
政殿學士陞制置安撫大使令制司餘杭守獨松闗明<lb/>
年丙子正月三日兼知臨安府辭不拜詣闕陳大計不<lb/>
得見所部聚富陽以俟十八日丞相巴延營于臯亭山<lb/>
十九日早以天祥為樞宻使都督諸路軍馬會使轍交<lb/>
馳北師約當國大臣相見執政待從聚左相呉堅府交<lb/>
賛天祥一行天祥見奉使無畱者欲往覘虚實歸而謀<lb/>
焉乃辭相不拜二十日以資政殿學士出使見丞相巴<lb/>
<pb n="KR2g0030_WYG_000-28a"/>
延元帥索多天祥曰講解一事前丞相首尾非予所知<lb/>
今太皇太后以予為相予不敢拜故來軍前商量巴延<lb/>
曰丞相來勾當大事言甚善天祥曰本朝承帝王正綂<lb/>
衣冠禮樂所在北朝欲以為與國乎抑欲毁其宗廟社<lb/>
稷乎二帥以詔㫖為辭謂社稷必不動百姓必不殺天<lb/>
祥曰爾前後約吾使多失信今兩國丞相親定盟好宜<lb/>
退兵平江嘉興俟講解之説聞奏北兵待區處何如辯<lb/>
難甚至天祥曰能如予説兩國成好幸甚不然南北兵<lb/>
<pb n="KR2g0030_WYG_000-28b"/>
禍未已也巴延憤語侵天祥天祥曰予為南朝狀元宰<lb/>
相止欠一死報國刀鋸鼎鑊非所懼也乃覊縻天祥不<lb/>
使復還明日宰執呉堅賈餘慶謝堂家鉉翁劉岊等以<lb/>
國降天祥遂前責巴延失信畱使又詬斥吕文焕引敵<lb/>
陷國并斥其姪師夔負國所募兵在富陽者潰而西歸<lb/>
二月八日堅等以祈請使赴北併驅天祥登舟二十日<lb/>
至鎮江用其客杜滸計得逸與從者鞏信尹玉趙時賞<lb/>
張汴劉洙繆朝宗孫㮚陳龍復蕭明哲彭震龍蕭燾夫<lb/>
<pb n="KR2g0030_WYG_000-29a"/>
十二人以晦日登舟夜走淮東三月朔入真州與守將<lb/>
苗再成恊謀興復天祥喜甚為移書兩淮帥將等初二<lb/>
日李庭芝遣使至出文書述脱回人李七二供有丞相<lb/>
往真州賺城謂天祥為北用使諭再成决無宰相得脱<lb/>
理縱脱亦無十二人得同來之理何不以矢石攻之乃<lb/>
開門放入邪意使再成殺天祥也再成憐之不忍害然<lb/>
亦不敢畱出之西城門外天祥與滸徬徨無所歸從者<lb/>
皆無人色再成俄遣二校將數十卒携行李還天祥衛<lb/>
<pb n="KR2g0030_WYG_000-29b"/>
送出境且覘其去就决處置行野中露刃甚恼固叩其<lb/>
所向天祥曰揚州二校勸令往淮西天祥曰淮西與建<lb/>
康太平池州江州對境北兵布滿無路可歸止欲見李<lb/>
制使或能信我尚欲連兵以圖興復二校曰揚州殺丞<lb/>
相柰何天祥曰信命二校知無他志乃辭天祥贈以金<lb/>
而别夜經北戍銜枚疾行三更抵揚州城下門守森嚴<lb/>
既前復却風露凄清皷角悲慘四更滸曰李公必不見<lb/>
信徒為矢石所陷不如趨髙郵從通州渡海歸江南或<lb/>
<pb n="KR2g0030_WYG_000-30a"/>
遇二王伸報國志徒死此無益也將曉聞北哨至乃變<lb/>
姓名易服詭行間闗險阻閏二月至通州航海至浙東<lb/>
至台州夏四月至瑞安五月益王登極于福州召天祥<lb/>
六月六日至授通議大夫右丞相兼樞宻院使都督諸<lb/>
路軍馬與陳宜中並相首責宜中當奉三宫與二王同<lb/>
奔奈何棄其所重宜中慚嘿又數誚其怯懦綱紀不立<lb/>
權戚用事且曰檀公上䇿不意公能得之宜中不樂見<lb/>
大將張世傑問兵數多少世傑以所部對天祥嘆曰公<lb/>
<pb n="KR2g0030_WYG_000-30b"/>
軍在此矣朝廷大軍何在世傑亦不樂天祥乃議宜規<lb/>
恢江西七月四日發行在所十三日至南劍募兵冬十<lb/>
一月入汀瞰贑十二月初命招討趙時賞以兵三千復<lb/>
贑之寜都縣千户趙溍以兵自建昌至時賞走寜都復<lb/>
陷千户闗某鎮撫孔遵以二十九日率師至明年丁丑<lb/>
春正月元兵向汀天祥命江西提刑趙孟濚領兵收復<lb/>
屯寜都城外不戰而退天祥退屯漳州龍巖縣三月屯<lb/>
梅州夏五月復贑之雩都縣六月進據興國縣遣兵攻<lb/>
<pb n="KR2g0030_WYG_000-31a"/>
贑不利七月江西宣慰李恒綂師至贑分將援之走孟<lb/>
濚于贑城下恒以兵𢷬興國襲天祥窮追四百餘里八<lb/>
月十七日至空坑天祥敗執其夫人歐陽氏及一子二<lb/>
女及趙時賞孫㮚等天祥竄榛莽中追將嚢嘉特貪收<lb/>
金帛因得逸復收散卒冬十月入汀復出會昌入安逺<lb/>
趨循戊寅春二月屯惠州海豐縣三月屯麗江浦遣使<lb/>
訪問御舟所在夏六月御舟泊厓山天祥移軍船澳八<lb/>
月至加少保進爵信國公冬十月屯潮州潮陽十二月<lb/>
<pb n="KR2g0030_WYG_000-31b"/>
東省元帥張𢎞範舟師至移屯海豐是時備水道不虞<lb/>
陸路也趙孟濚為前鋒鄒鳯殿北騎二百兼程追襲二<lb/>
十日午至五坡嶺望見山上步卒四集叩之左右咸謂<lb/>
鄉人捕鹿也奄至中軍天祥被擒官屬士卒昔得脱於<lb/>
空坑者至是俱遭執戮唯孟濚以先行十里得遁明年<lb/>
二月六日厓山師潰國亡送天祥如燕十月朔至燕械<lb/>
繫千户所十一月二日以疾脱械初九日召詣樞宻院<lb/>
長揖不跪丞相博囉命譯者問有何言天祥曰我為宋<lb/>
<pb n="KR2g0030_WYG_000-32a"/>
宰相國亡職當死今日被擒法當死復何言博囉曰有<lb/>
人臣將宗廟社稷城郭土地付與别國後又逃者否天<lb/>
祥曰謂我曽為宰相奉國與人而復去之邪我前除宰<lb/>
相不拜奉使巴延軍前即被拘執别有賊臣獻國國亡<lb/>
我本當死所以不死者以度宗皇帝二子在浙東老母<lb/>
在廣故圖去耳博囉曰徳祐幼主非爾君邪棄嗣君别<lb/>
立二王豈是忠臣天祥曰徳祐不幸失國當此時社稷<lb/>
為重君為輕吾别立君為社稷計何為不忠從懐愍而<lb/>
<pb n="KR2g0030_WYG_000-32b"/>
北者非忠從元帝者為忠從徽欽而北者非忠從高宗<lb/>
者為忠博囉曰晉元帝宋高宗俱有來歴二王從何受<lb/>
命張平章曰二王逃亡其立不正是簒也天祥曰景炎<lb/>
皇帝是度宗皇帝之長子徳祐皇帝之親兄何謂不正<lb/>
肇位於徳祐已去何謂簒陳丞相奉二王出宫時具有<lb/>
太皇太后分付言語何謂無所受命博囉曰汝為丞相<lb/>
若將二王同走方是忠臣天祥曰此説可以責陳丞相<lb/>
不可責我我不曽當國也博囉曰汝立二王有何功勞<lb/>
<pb n="KR2g0030_WYG_000-33a"/>
天祥曰國家不幸喪亡立君以存宗廟宗廟存一日則<lb/>
臣子盡一日之責何功勞之有曰既知不可為何必為<lb/>
天祥曰人臣事君如子事父父不幸有疾雖明知不可<lb/>
為豈有不用藥之理盡吾心焉不可救則天命爾今日<lb/>
天祥至此有死而巳何必多言堂上怒令吏引去復入<lb/>
獄獄中集杜句為詩備載所歴皆忠憤凄激意壬午春<lb/>
自獄中寓書所親曰吾終之時惟書一賛於衣帶間云<lb/>
吾位居將相不能救社稷正天下軍敗國亡至為囚擄<lb/>
<pb n="KR2g0030_WYG_000-33b"/>
其當死久矣頃被執以來欲引决而無間今天與之機<lb/>
謹南向再拜其賛曰孔曰成仁孟云取義惟其義盡所<lb/>
以仁至讀聖賢書所學何事而今而後庶幾無愧宋丞<lb/>
相文天祥絶筆冬因狂人薛寶住妄書告變指天祥為<lb/>
内應十二月初八日元世祖召天祥于殿中天祥長揖<lb/>
不拜左右叱之拜跪不可或以金撾搥其膝膝傷天祥<lb/>
堅立不動乃降㫖曰汝在此久如能改心易慮以事亡<lb/>
宋者事我我當令汝中書省行宰相事對曰天祥受宋<lb/>
<pb n="KR2g0030_WYG_000-34a"/>
朝三帝厚㤙號稱狀元宰相今事二姓實負此心非所<lb/>
願也世祖云然則汝何所願對曰願與之死足矣世祖<lb/>
猶不忍遽麾之退初九日宰相奏曰天祥既不歸附不<lb/>
若如其請賜之死可其奏是日宣使以金鼓迎之詣市<lb/>
天祥聞之欣然曰吾事了矣左右去其巾戴黄冠荷械<lb/>
出顔色揚揚不少變時燕市觀者如堵宣使遍諭曰文<lb/>
丞相南朝忠臣皇帝使為宰相不可故隨其願賜之一<lb/>
死非他人比也宣使問天祥曰丞相今有甚言語回奏<lb/>
<pb n="KR2g0030_WYG_000-34b"/>
尚可免死天祥曰死則死爾尚何言天祥問市人孰為<lb/>
東南西北趨而南向再拜就死燕人凡有聞者莫不歎<lb/>
息流涕天祥死後大風忽起揚沙石晝晦咫尺不見人<lb/>
守衛者皆驚吉州士人張𢎞道字毅夫號千載心與天<lb/>
祥善隨至燕負其顱骨歸葬廬陵天祥少有大志明鋭<lb/>
忠壯當世鮮儷其自贑勤王也綉其戰袍曰拚命文天<lb/>
祥﨑嶇萬里歸翊行朝赤心益堅卒死臣節芳名壯槩<lb/>
與宇宙同不朽云<lb/>
<pb n="KR2g0030_WYG_000-35a"/>
　　王安節<hi>常州守將</hi>
　　姚訔<hi>常州知府</hi>
徳祐乙亥春三月元兵攻破常州將軍王安節被擒不<lb/>
屈死之安節前守合州節使堅之子也夏四月督府總<lb/>
綂軍馬張世傑復常州留劉師勇守之即家起姚訔知<lb/>
府事公橘州第三子也常自十月八日被圍至十一月<lb/>
十八日城破師勇遁元兵憤其堅守屠之初元兵苦攻<lb/>
常不下城上語之曰若要得常州除是金山長歇後語<lb/>
<pb n="KR2g0030_WYG_000-35b"/>
也遂挾金山長老愳死亡言此城乃龜形擊其首破矣<lb/>
至是併兵攻南城遂克之訔死之謚忠毅<lb/>
　　李芾<hi>湖南安撫知潭州</hi>
　　沈安<hi>劊級</hi>
徳祐丙子春正月三日潭州下湖南安撫知潭州李芾<lb/>
死之潭為荆湖重鎮殷實繁麗開慶兵難帥臣向士璧<lb/>
力戰堅守城迄全咸淳中襄圍及汪立信為帥預憂之<lb/>
為浚築排柵計湘人惮勞議其迂甲戌畱夢炎以觀文<lb/>
<pb n="KR2g0030_WYG_000-36a"/>
殿學士來鎮元兵渡江明年乙亥春詔徵諸道兵入衞<lb/>
夏五月夢炎盡提戍兵且席捲府庫以行乃以芾知潭<lb/>
州主管湖南安撫司公事芾蜀人僑寓衡州嘗尹臨安<lb/>
有能名一日因置水桶防虞以油餙外有請併油其内<lb/>
者芾嘆曰今日如何由得内賈似道方顓制弄權事多<lb/>
不從中復聞芾譏已大怒嗾言者論繫遂被重劾列之<lb/>
贓籍坐廢十年其門生曽淵子登朝祈似道得洗叙長<lb/>
江失守乃起芾為湖南提刑是年五月拜命即家建臺<lb/>
<pb n="KR2g0030_WYG_000-36b"/>
閲數月陞帥將赴鎮遣其長子避地南中以奉祭祀芾<lb/>
乃與親友别曰州無兵財城知難守然君命無避是行<lb/>
必不免惟一死與城俱亡衆疑芾久廢觖望謾為是言<lb/>
十月三日右丞阿爾哈雅領重兵圍城連營環鎖城内<lb/>
僅存州兵守禦芾慷慨自厲軍民咸願死守元兵攻擊<lb/>
無虚日明年丙子春正月攻益急破其西北城芾嘗厚<lb/>
一劊級沈安一日呼使前曰吾力盡不能守矣將就死<lb/>
勿使吾身為敵得其為我掩瘞焉汝宜先殺吾家眷而<lb/>
<pb n="KR2g0030_WYG_000-37a"/>
後殺我安惶愳不敢當芾怒曰吾平日厚汝者何事直<lb/>
為今日矣安悟挾刃入一家俱死芾就死縱火府治焚<lb/>
其屍安亦自殺湖南轉運判官鍾蜚英收文簿封府庫<lb/>
與都綂制劉孝忠及帶御械呉思聰以城降潭民或自<lb/>
屠其家或自縱火城内烟燄四起元兵且入死者數萬<lb/>
人争門出走死於外城者又不勝計外十縣則先被屠<lb/>
掠枕骸蔽千里無烟廣西經畧安撫使李與調兵來救<lb/>
憚不敢進僅駐衡永間為静江捍蔽湖南提刑提舉司<lb/>
<pb n="KR2g0030_WYG_000-37b"/>
亦就衡州置援潭局募兵又招茶陵桂陽劇盗萬數以<lb/>
救潭亦不敢進潭既下羣盗潰散反大掠而歸是夏有<lb/>
自潭來者言城内蕩為瓦礫惟運司及皮叅政龍榮故<lb/>
宅僅存戍兵結茅以居其一隅則敗屋數區而已潭受<lb/>
圍至陷凡三閲月<lb/>
　　尹榖<hi>衡州守臣</hi>
　　尹岳秀<hi>榖之弟</hi>
尹穀字耕叟潭州人登科入仕乙亥嵗差知衡州迓吏<lb/>
<pb n="KR2g0030_WYG_000-38a"/>
及門潭已受兵帥守李芾屈賛兵明年正月芾死城破<lb/>
穀取平時所受誥勅置庭中具衣冠望闕再拜謂其弟<lb/>
岳秀曰弟宜急走不可使尹氏無後吾受國恩義當死<lb/>
岳秀曰兄死弟安往願得俱死於是全家四十餘口老<lb/>
幼環坐婢僕席地鎖其門縱火自焚死<lb/>
　　趙淮<hi>江東運判</hi>
　　某氏<hi>淮之妾</hi>
趙淮潭州人席門䕃仕至江東轉運副使置司建康元<lb/>
<pb n="KR2g0030_WYG_000-38b"/>
兵臨城突圍趨溧水民寨寨破被執不屈械繫詣揚州<lb/>
城下令淮呼城中官吏出降淮反其詞元兵怒復執歸<lb/>
建康殺之淮之出奔也一妾與俱既及難為某萬户所<lb/>
得謂萬户曰妾願事相公終身然趙運判既死無人埋<lb/>
骨願輿妾往殯殯畢即歸萬户惻然如其言迨至死所<lb/>
屍棄江濱妾命輿夫推屍入水水猶淺不流妾乃取篙<lb/>
自推之入深水中即仰天大哭躍入水中而死<lb/>
　　宻佑<hi>都綂制</hi>
<pb n="KR2g0030_WYG_000-39a"/>
宻佑淮人起行伍為將嘗戍荆岳㑹湖南北陷諸州戍<lb/>
兵俱潰散佑與劉浚奔江西過撫州制帥黄萬石招𨽻<lb/>
帳下不知萬石久巳為遁降計矣乙亥十一月隆興受<lb/>
兵守臣劉□屢請援萬石遣佑將兵二千以往戒勿戰<lb/>
二十五日至進賢縣之璧畬猝遇元兵佑忠憤即戰戰<lb/>
正酣矢貫其腦猶自㧞矢以指按瘡呼軍士曰孩兒每<lb/>
正好用力殺俄而昏憊裨將軍皆沒元帥遜都岱嘉其<lb/>
勇以良藥傅瘡使之降不肯命以千户金牌叱不受曰<lb/>
<pb n="KR2g0030_WYG_000-39b"/>
請死遂囚於隆興久之察其終無降意遂斬於西華門<lb/>
外臨刑其子市北飯以進佑叱去之復市南飯以進飯<lb/>
訖臨刑<lb/>
　　司馬夢求<hi>沙市監鎮</hi>
徳祐乙亥夏四月五日元兵至沙市距江陵鎮十五里<lb/>
兩城相望中隔一水築堤通行市南阻川江北倚江陵<lb/>
地勢險固為舟車商旅之會恃水為防是年湖水忽涸<lb/>
市南沙磧皆露元兵陳磧上乗南風縱火肉薄登城遂<lb/>
<pb n="KR2g0030_WYG_000-40a"/>
下守將程文亮降監鎮司馬夢求戰死温國文正公七<lb/>
世孫也後五日川江大漲沙市城脚皆沒已無及矣<lb/>
　　李庭芝<hi>淮東制置使</hi>
　　姜才<hi>部將</hi>
李庭芝字祥甫其先汴人後徙應山又徙徳安登淳祐<lb/>
進士權揚州尋知陜州襄帥吕文焕降元時庭芝居憂<lb/>
寓鎮江乃奪情主管兩淮制置司事庭芝馳至揚州戎<lb/>
馬滿郊幾為所薄元兵破鄂詔天下勤王庭芝首遣兵<lb/>
<pb n="KR2g0030_WYG_000-40b"/>
為諸道倡率所部郡縣城守有李虎者持招降榜至庭<lb/>
芝誅虎焚其榜日遣兵拒戰徳祐乙亥元丞相巴延既<lb/>
下沿江諸郡乃畱平章阿珠鎮𤓰州自以四月十三日<lb/>
入燕奏事張世傑復常州命劉師勇守之自帥舟師由<lb/>
海道向金山約庭芝自揚州出兵向𤓰州殿帥張彦自<lb/>
常州向鎮江期以五月一日三路並進與北師决死戰<lb/>
奪江面以通淮浙之財議已定㑹連目西北風大作庭<lb/>
芝疑海舟必乗風以至金山乃不候元約即以四月二<lb/>
<pb n="KR2g0030_WYG_000-41a"/>
十八日命都綂姜才率步騎侵晨掩擊時北兵輕視揚<lb/>
州謂不能出軍雖城揚子橋而守備終疎才破其城殺<lb/>
獲甚衆部下勸才保勝歸才曰吾受命取𤓰州何敢以<lb/>
小悞大事遂趨𤓰州則世傑海舟未至也才失勢元兵<lb/>
方圍真州皆移營救𤓰州阿珠先登搏戰才力戰至晡<lb/>
不能勝才率騎退走而所部步兵遮其歸路才遂殺步<lb/>
兵取道還揚州城元兵追至城下騎兵死者十八九五<lb/>
月一日世傑舟師如期至金山則才兵已敗矣世傑乃<lb/>
<pb n="KR2g0030_WYG_000-41b"/>
結陣焦山值風弱海舟不能動叅政董文炳以快船進<lb/>
攻往來如飛世傑竟敗獨彦爽約自保兵不出淮事遂<lb/>
去揚恃通泰為援元兵又築灣頭城斷通泰往來之路<lb/>
秋七月才再出兵攻其城不克而走步兵懲前敗乃自<lb/>
殺騎兵之退走者於是騎兵死者十八九步兵死者十<lb/>
五六而揚之精甲皆盡閉闗不復出㑹益王稱帝於福<lb/>
州間道召庭芝為右相兼樞宻院使庭芝拜命乃命淮<lb/>
東朱焕代帥自與才將輕騎趨通泰謀泛海歸福州庭<lb/>
<pb n="KR2g0030_WYG_000-42a"/>
芝甫出城焕即以揚州降元兵亟追庭芝僅得入泰州<lb/>
重兵圍城知州孫泰臣開門降庭芝及才被執俱不屈<lb/>
械至揚州斬芝而臠才才臨刑含血噴罵不絶口淮東<lb/>
諸郡皆降<lb/>
　　徐道隆<hi>浙江提刑</hi>
　　趙良淳<hi>安吉知州</hi>
　　徐載孫<hi>道隆之子</hi>
徐道隆字伯謙婺之武義人以父任入仕汪立信制置<lb/>
<pb n="KR2g0030_WYG_000-42b"/>
京湖奏請道隆為叅議官甲戌立信除刑部尚書道隆<lb/>
偕賓客十人去江陵明年趙孟傅制置淮西以道隆叅<lb/>
其軍事復除浙西提刑元兵寖迫文天祥棄平江潰卒<lb/>
四出為浙西患苦安吉尤甚知州趙良淳莫知所為有<lb/>
㫖令道隆措置既至取潰卒肆掠者竿其首于市牛監<lb/>
軍遁去時范文虎程鵬飛管景模俱遺書誘降道隆焚<lb/>
書斬使丞相巴延軍臨平臯亭山令道隆間道入援不<lb/>
敢輙畱時水陸皆有北兵道絶不通議由太湖經武康<lb/>
<pb n="KR2g0030_WYG_000-43a"/>
臨安縣境勤王即日乗舟出臨湖門泊宋村良淳唯倚<lb/>
道隆道隆既去或告趙總領與可欲挾知州以降良淳<lb/>
聞之與婦同縊於州治之碧蘭堂乙亥除夕也正旦黎<lb/>
明追兵及道隆於江陵親從軍三百人俱殊死戰船上<lb/>
食時矢竭槍檠折一軍盡沒長子載孫由船後牕蹈水<lb/>
死道隆知不能脱還入船中端坐繩床元兵去道隆衣<lb/>
掖至北舟有間一卒以道隆衣冠置所乗船中曰吾總<lb/>
管説降與乗船還城不降且臝而俘之令我置衣此船<lb/>
<pb n="KR2g0030_WYG_000-43b"/>
須其降而後與禁人毋得輙登船有頃兩兵掖道隆旋<lb/>
因得出船馬門持道隆者稍怠道隆亟躍水中死北將<lb/>
猶令左右挽弓射水餘兵有脱入臨安者事聞十六日<lb/>
贈官賜諡厚恤其家立廟安吉官其子孫越三日兩宫<lb/>
赴北不及矣<lb/>
　　高應松<hi>叅政</hi>
高應松福州長樂人登開慶己未進士第由衡州敎授<lb/>
通判廣徳軍歴羅田縣丞乙亥十一月入國門時獨松<lb/>
<pb n="KR2g0030_WYG_000-44a"/>
闗已破十二月兼權禮部員外郎<hi>闕</hi>　　　　明年丙<lb/>
子正月文天祥張世傑入衛時京城義兵踰十八萬欲<lb/>
巷戰死國丞相陳宜中守和議收在城兵人心皇皇宜<lb/>
中懼夜遁先是賈似道潰師魯港退駐揚州圖再舉殿<lb/>
帥韓震欲䕶駕遷幸然後議和宜中一反似道所為斬<lb/>
震貶似道後元兵至城下倉卒請和元丞相巴延首問<lb/>
韓震頭何在天祥賛宜中復議幸閩廣太皇不許故棄<lb/>
三宫而遁范文虎引元兵自湧金門入舉朝奔竄畱者<lb/>
<pb n="KR2g0030_WYG_000-44b"/>
九人如應松及正言陳春伯侍郎翁仲得大理卿郭珙<lb/>
皆三山人也二十日除應松中書舍人直學士院二月<lb/>
初二日賜在城文武官各二階旌其不遁也初六日除<lb/>
權工部侍郎九日除端明殿學士僉書樞宻院事叅知<lb/>
政事未幾宰執呉堅賈餘慶家鉉翁等俱赴北太皇命<lb/>
應松與劉叔子赴都堂視事時國事已去擁虚器耳三<lb/>
月十二日兩宫赴北應松扈從至燕四月二十七日也<lb/>
明日即絶粒不語越七日卒<lb/>
<pb n="KR2g0030_WYG_000-45a"/>
　　張珏<hi>蜀帥</hi>
徳祐乙亥夏荆湖諸郡俱降蜀之音問不復與東南通<lb/>
制置使知重慶府張珏猶振厲自立招討梅應春以江<lb/>
安降珏遣兵收復擒應春至重慶府臠之元兵收取江<lb/>
安所部州郡俱降惟張起岩帥夔與珏共為固守屹然<lb/>
雙城勢窮援絶屢以虎符招珏不從帳下將有勸其降<lb/>
者珏未果將遂畔夜開闗納元兵珏率親兵巷戰不勝<lb/>
登舟欲下䕫就岩至中途隨行將士利重賞且念妻子<lb/>
<pb n="KR2g0030_WYG_000-45b"/>
俱已陷重慶遂執珏獻終不肯降㑹應春之子朝燕訴<lb/>
前事復父仇珏遂遇害<lb/>
　　呉楚才<hi>大社令</hi>
　　呉應登<hi>楚才子</hi>
呉楚才建昌南城人名炎以字行世業儒乙亥冬十二<lb/>
月建昌降明年春正月楚才於其鄉嶺村鳩聚丁壮稱<lb/>
義兵張榜聲罪是時黄萬石猶以江西制置使走邵武<lb/>
楚才遂繇邵武太守黎靖徳請於萬石乞濟師萬石不<lb/>
<pb n="KR2g0030_WYG_000-46a"/>
許而授楚才迪功郎權制置司計議官以安之且戒勿<lb/>
興兵楚才不聴二月三日自嶺村率衆晨炊蓐食將攻<lb/>
城鉦鼓震動甫至近郊之龜湖城中出步騎三道蹴之<lb/>
楚才所部俱郷農鎧仗不備又倉卒起義未經練習一<lb/>
見元兵輙噪詈北騎左右馳突其衆大奔尾襲殺百十<lb/>
人奪其長梯鐵鈎等因進攻嶺村拒以木柵不得入事<lb/>
聞益王元帥府承制遷楚才宣議郎帶行大社令知建<lb/>
昌軍俾聚兵圖再舉萬石匿其命楚才既失利且乏援<lb/>
<pb n="KR2g0030_WYG_000-46b"/>
元將誘降其衆衆多解去楚才走光澤縣為人所擒及<lb/>
其子應登以獻於建昌坐獄上司遣錄事婁南良訊之<lb/>
南良詰之曰汝何為錯作此事楚才抗聲曰不錯如府<lb/>
錄所為乃大錯爾府錄受宋朝官爵今乃為敵用還思<lb/>
身上綠衫於何處得來我不過郷村一秀才特為忠義<lb/>
所激欲為國出力事雖不成正不錯也南良愧而語塞<lb/>
至六月末楚才宗人呉浚奉宻㫖為江南制置招討使<lb/>
起兵廣昌縣建昌遂斬楚才父子傳首諸邑時益王登<lb/>
<pb n="KR2g0030_WYG_000-47a"/>
極于福州聞而哀之特贈五官為朝奉郎即邵武建昌<lb/>
境上立廟贈額忠勇<lb/>
　　王士敏<hi>儒士</hi>
王士敏吉州太和人也徳祐乙亥江西諸郡既降明年<lb/>
士敏與針匠劉世超聚兵興復兵敗世超縊死嚼血書<lb/>
石云生為趙民死為趙鬼赤心報國一死足矣士敏入<lb/>
獄書詩於裾云此行無復望生還一死都歸談笑間大<lb/>
地皆為肝血染好收吾骨首陽山竟死於獄中<lb/>
<pb n="KR2g0030_WYG_000-47b"/>
　　陳文龍<hi>樞密丞相</hi>
陳文龍字徳剛興化軍人祖俊卿事孝宗為名宰相開<lb/>
國于魏諡正獻文龍有文章負氣節理宗朝為太學生<lb/>
名子龍咸淳戊辰度宗初試進士對䇿稱㫖擢第一御<lb/>
筆改今名授宣議郎簽書鎮東軍節度判官㕔公事踐<lb/>
歴舘閣為監察御史兼崇政殿説書似道行公田浙西<lb/>
苦之文龍在臺抗疏力争辭㫖剴切似道不得已為罷<lb/>
浙西判官洪起畏以自解而左遷文龍大理少卿出知<lb/>
<pb n="KR2g0030_WYG_000-48a"/>
撫州似道怒未釋風言者劾之罷歸里似道敗召文龍<lb/>
為左史以至執政甫五月丏歸丙子五月行朝召拜樞<lb/>
密使秋九月拜閩廣宣撫使鎮興化軍平石手之亂冬<lb/>
十一月降將王世強引元兵攻閩端宗航海福州守臣<lb/>
王剛中降遣使徇興化文龍斬之縱其副以還復書世<lb/>
强剛中責以負國且自署曰理宗學生度宗狀元徳祐<lb/>
樞密景炎宰相元兵進攻文龍遣其將設伏捷于嚢山<lb/>
寺前帥大怒大合水陸並進先執其姻家許自使致書<lb/>
<pb n="KR2g0030_WYG_000-48b"/>
誘降文龍復焚書斬使鐵騎四合圍城文龍拒之戰不<lb/>
克城陷被執逼其降不屈咸凌挫之文龍自指曰滿腹<lb/>
子節義文章汝曹還忍相逼耶衆皆義之乃執以如燕<lb/>
在道數罵辱送騎行至臨安而卒文龍既死義繫其母<lb/>
於福州之尼寺臥病無醫藥左右或感泣母曰吾今死<lb/>
無憾矣但恨不一見吾兒當與之共訴於地下耳及卒<lb/>
皆曰此母能産佳兒為之斂葬焉<lb/>
　　與擇<hi>嗣秀王</hi>
<pb n="KR2g0030_WYG_000-49a"/>
　　方洪<hi>瑞安守臣</hi>
丙子春秀王與擇為兩浙閩廣察訪使一日至福州五<lb/>
日益王登極而帝舅楊亮節居中秉權與擇自以國家<lb/>
親賢多所諫止遂犯忌嫉諸將憚之未幾元兵逼浙東<lb/>
乃命與擇出瑞安與守臣方洪共任備禦朝紳言與擇<lb/>
有更生之忠曹王臯之才宜畱輔以隆國本譛者益急<lb/>
卒遣之冬十月瑞安被圍城中危急與擇洪誓以死守<lb/>
小校李雄夜開門納元兵與擇洪率衆巷戰兵敗被執<lb/>
<pb n="KR2g0030_WYG_000-49b"/>
叅政董文炳伏而問之曰汝為秀王也耶今能降乎與<lb/>
擇叱之曰我國近親恨不殺汝以報陛下今力屈而死<lb/>
分也尚何問焉遂殺之洪亦伏節而死洪莆田人也<lb/>
　　朱浚<hi>儒士</hi>
朱浚字深原建寜府人酷嗜墨刻人號之曰朱古碑元<lb/>
兵至其家浚曰豈有朱晦庵孫而失節者哉遂自縊死<lb/>
時江西帥府遣使入閩説降<lb/>
　　劉仝子<hi>監丞</hi>
<pb n="KR2g0030_WYG_000-50a"/>
　　林同<hi>福州處士</hi>
　　林孺人<hi>仝子之妻同之妹</hi>
徳祐乙亥泉福既降明年春御舟航海命將收復圍泉<lb/>
州未下福州興化劍郡復歸前監丞劉仝子家福清糾<lb/>
合義兵即故直寶章閣林瑑舊宅置局曰忠義招募卒<lb/>
伍以仝子為福建招撫使冬元兵至諸郡復失兵向福<lb/>
清仝子遣兵拒之大敗元兵至城下仝子逸去有林同<lb/>
者字子真瑑之孫寒齋高士公遇之嗣也號空齋處士<lb/>
<pb n="KR2g0030_WYG_000-50b"/>
孝謹亷謙而深於詩以世澤受官弁不仕有父風焉仝<lb/>
子既建局于其家敵至衆勸其少避不從乃盛服坐堂<lb/>
上題其壁曰生為忠義臣死作忠義鬼草間足可活吾<lb/>
不忍為爾諸君何為者自古皆有死俄而被執同乃大<lb/>
罵不屈而死仝子轉匿親故家丁丑嵗元有司捕之急<lb/>
株連被禍者甚衆仝子知不免自縊死有司執其妻林<lb/>
氏孺人詰仝子反狀孺人叱曰我林家與劉氏世為宋<lb/>
臣欲以忠義報國事之不成天也何謂反乎汝知去嵗<lb/>
<pb n="KR2g0030_WYG_000-51a"/>
有以血書壁而死者乎我與我兄一忠義心也死且求<lb/>
治汝於地下可生為汝等凌辱耶遂遇害<lb/>
　　徐應鏕<hi>太學生</hi>
徐應鏕字巨翁衢州人徳祐乙亥兩宫赴北瀛國公暨<lb/>
太學生百餘人皆從行應鏕乃與其子琦崧女元娘誓<lb/>
共焚子女喜從之太學故岳飛第有飛祠應鏕具酒肉<lb/>
祀飛曰天不祚宋社稷為墟應鏕誓不與諸生俱北願<lb/>
死祠下與王英靈永永無斁祭畢以酒肉餉諸僕俟其<lb/>
<pb n="KR2g0030_WYG_000-51b"/>
醉臥乃與子女入梯雲樓縱火自焚一小僕未寢聞火<lb/>
聲宂牖視之見其父子儼然坐立如塑像走報諸僕得<lb/>
不死與其子女怏怏出户翌日得其屍祠前井中皆僵<lb/>
立瞠目面色如生<lb/>
　　馬塈<hi>廣西經畧</hi>
　　賀文振<hi>禆將</hi>
馬塈闗西岩昌人權廣西經畧使守静江府元兵至塈<lb/>
死守不降城破被執斬之既死身不仆者經時禆將賀<lb/>
<pb n="KR2g0030_WYG_000-52a"/>
文振亦與之同死<lb/>
　　馬發<hi>潮州守臣</hi>
　　藍某<hi>惠州通判</hi>
　　劉得遇<hi>廣西提刑</hi>
潮州破守臣馬發死之恵州破通判藍某不降力戰死<lb/>
劉得遇蜀人號肯堂任廣西提刑知静江府城陷死之<lb/>
　　美人朱氏<lb/>
美人從全太后赴燕有悦其色者欲娶之使人喻㫖明<lb/>
<pb n="KR2g0030_WYG_000-52b"/>
日寢門不啟發視之美人已自殺有幅紙書曰向之未<lb/>
死者以太后猶在今事至此豈復自辱欲全節以見度<lb/>
宗於地下美人有一侍婢亦自縊於其側<lb/>
　　陸秀夫<hi>丞相</hi>
　　張世傑<hi>樞密</hi>
　　蘇劉義<hi>殿帥</hi>
　　張達<hi>都綂</hi>
　　蘇景瞻<hi>尚書</hi>
<pb n="KR2g0030_WYG_000-53a"/>
厓山在廣州新㑹盖廣之海門也東通廣州僅容輕舫<lb/>
南入于海猶二百里水勢如牛角然殊非地利而張世<lb/>
傑乃奉御舟自碙州駐此識者惑之祥興戊寅冬十一<lb/>
月制置凌震小捷于廣州城下世傑喜曰北無能為入<lb/>
夏且復走矣乃不嚴備而於厓山東崖立草屋曰行宫<lb/>
月朔則行朝會之禮從官亦各結草屋以便起居及周<lb/>
文英自漳州來乃知别有北舟水陸並進世傑驚議守<lb/>
禦有告者曰北舟旦夕至若塞海口我不能進退矣請<lb/>
<pb n="KR2g0030_WYG_000-53b"/>
乗其未至移我舟以塞戰之而勝固幸不勝猶可西走<lb/>
也世傑以士卒航海久多有離心恐一動則星散乃曰<lb/>
頻年航海何時是了今須與一决勝負爾乃悉焚草市<lb/>
以巨艦千艘結為水寨船尾皆外向上設戰棚為死守<lb/>
計衆皆危之無敢諫者明年巳邜正月二日浙東帥張<lb/>
𢎞範舟師發潮陽直趨厓山二十日江西帥李恒發廣<lb/>
州牽哨船會師世傑不塞山門護水寨乃縱北舟入逼<lb/>
寨十六日北舟大集蔽塞江面世傑乃調輕舟出戰猶<lb/>
<pb n="KR2g0030_WYG_000-54a"/>
能牽取數舟𢎞範所部俱海艘無哨船可以趨利故世<lb/>
傑以輕舟往來樵汲自如衆議恐恒以廣州舟至則樵<lb/>
汲絶矣世傑乃遣文英將步兵王道夫將蜑船迎擊又<lb/>
促凌震入衞巳而文英遁入新州道夫與恒遇不戰而<lb/>
遁震亦不至二十三日恒至厓山以哨船阻輕舟樵汲<lb/>
路絶每日止候潮平唯有淡水至汲以供日用舟中粮<lb/>
猶可支半年二帥屢遣使諭降世傑輙以厚禮其使唯<lb/>
請退屯乞廣東一道以奉趙氏宗廟軍中聞者歔欷二<lb/>
<pb n="KR2g0030_WYG_000-54b"/>
帥令盡取舳艫與南船對壘即北岸立砲且縳船載火<lb/>
南舟張布幙以當砲石縛長竿於船尾以當火船二月<lb/>
初二日夜都綂張達領快船出攻北之哨船敗亡失甚<lb/>
衆初四日定議進攻初五日三面進逼水寨初六日晨<lb/>
炊蓐食恒乗早潮退帥北面海船進攻酣戰至午殺傷<lb/>
相當恒以船深入千户林茂躍登南船千户曽勝百户<lb/>
解清繼之攻西北角上衆潰亂俄而晚潮至恒舟不能<lb/>
駐僅奪數舟而還𢎞範乗潮生帥南面海船進攻世傑<lb/>
<pb n="KR2g0030_WYG_000-55a"/>
摘北面守兵䇿應士衆傷殘俱無鬭志恒復麾北面海<lb/>
船夾攻呼聲動天地水寨表裏受敵會有仆其檣竿之<lb/>
旗者諸船風靡檣旗俱仆世傑知事去即抽精鋭入中<lb/>
軍自衞諸船奔潰招撫翟國秀團練使劉浚解甲降貴<lb/>
官士女多腰金赴水自沈死者數萬人北舟進擊中軍<lb/>
戰至晡海霧四昏咫尺不辨風雨大作海勢退世傑與<lb/>
殿帥少保蘇劉義都綂張達尚書蘇景瞻等十九舟斫<lb/>
斷矴石乗風水之勢决圍東走帝舟重大駐内水為外舟<lb/>
<pb n="KR2g0030_WYG_000-55b"/>
壅隔不得動丞相陸秀夫先沈妻子於水乃奏幼主死<lb/>
社稷以金璽繫主腰秀夫抱赴水死之宫人牽衣胥溺<lb/>
者十數軰二帥止謂世傑必奉幼主南奔恒率海舟追<lb/>
逐𢎞範畱部分降附訊降人始知祥興君相俱赴水遂<lb/>
大搜金帛拘括將士所掠皆歸𢎞範尋於軍中得金璽<lb/>
訊之卒云於小兒浮屍上得之不識為璽也懼為人所<lb/>
知棄其屍矣與降言合恒追世傑至高州界不及世傑<lb/>
後二舟來降恒班師於厓山刻石記功而還世傑等南<lb/>
<pb n="KR2g0030_WYG_000-56a"/>
奔不能達占城於是回船沿海收散卒承宣使周文英<lb/>
等皆會四月八日至海陵港遇颶風舟遂覆世傑溺焉<lb/>
蘇劉義本吕氏之客諸吕降招之不從至是與張達蘇<lb/>
景瞻等皆死於海明日文英收世傑屍火於海濱文英<lb/>
以世傑樞密印及餘兵赴廣州降宋亡<lb/>
　　謝枋得<hi>江東制置使</hi>
謝枋得字君直信州弋陽人左目重瞳腦若伏犀口可<lb/>
容拳髯疎而長身不滿五尺幼覽群書五行俱下終身<lb/>
<pb n="KR2g0030_WYG_000-56b"/>
記憶及長雋偉有大志好直言以名節自任洞究治體<lb/>
為文章有竒氣单詞片語識者𫝊誦嘉熈戊午年十三<lb/>
領郷薦寳祐乙夘再薦丙辰廷對以治道䇿士枋得直<lb/>
以丞相丁大全為荅考官佳之欲俾魁天下頗忤上意<lb/>
臚傳出文天祥榜下第二甲第二人以言不用遂掛冠<lb/>
賦詩曰玉皇殿下䣃恩袍羞見冥鴻惜羽毛天地有心<lb/>
扶社稷朝廷無意得英豪早知骨鯁攖時忌何似山林<lb/>
遁跡高次第秋風到蘭菊歸家痛飲讀離騷扁讀書堂<lb/>
<pb n="KR2g0030_WYG_000-57a"/>
曰疊山取重艮止止之義學者尊稱曰疊山先生明年<lb/>
丁巳試中教官科除建寜府學教授以大全柄國不赴<lb/>
開慶己未除禮兵部架閣文字又不赴景定辛酉以選<lb/>
為寜國府考試官發䇿尤精愜有江東十問行於世似<lb/>
道怒諷言者劾之貶興國軍咸淳丁夘放還除史舘不<lb/>
赴元兵渡江似道令改舍人官差主管官誥院不拜江<lb/>
州降枋得與吕師䕫有舊乃上封事大畧謂文焕守襄<lb/>
六年古無有也勢窮援絶遂失臣節議者遽加以畔逆<lb/>
<pb n="KR2g0030_WYG_000-57b"/>
之名今沿江諸郡有能守六日者乎設遇文焕以前語<lb/>
責之不知其何辭以對師夔非有異志似道以為刑部<lb/>
尚書叅賛軍事欲召赴軍前殺之不得已為偷生保家<lb/>
計爾師夔心欲歸朝不能而以告之謝章章不敢言而<lb/>
以告臣臣請下詔赦師夔之罪分沿邊諸路之屯命之<lb/>
為鎮撫使而遣使赴北通和庶可紓難乎言者劾其狂<lb/>
妄罷其官未幾除江東提刑捍禦饒信即安仁縣置司<lb/>
招集潰軍張忠孝𨽻麾下俄兼江西招諭使是年冬十<lb/>
<pb n="KR2g0030_WYG_000-58a"/>
二月也師䕫檄信州取衣粮枋得榜云信州米留供太<lb/>
皇太后皇帝御膳信州絹留供太皇太后皇帝御衣平<lb/>
生朋友遂爾暌離一旦相逢唯有厮殺師夔怒明年京<lb/>
浙下枋得寓弋陽北使王世英蕭郁誘降信州知州鄭<lb/>
疇降遣人謂枋得索提刑司印枋得避於信之雲磜嶺<lb/>
景炎帝立以枋得為江東制置使即弋陽起義兵七月<lb/>
二十二日攻鉛山縣破其隘俄而前軍潰枋得以兵付<lb/>
江東招諭使傅卓隱於江閩之境王世英蕭郁以枋得<lb/>
<pb n="KR2g0030_WYG_000-58b"/>
不降遣兵襲之執其妻李氏子熈之定之二弟三姪及<lb/>
一女二婢枋得竄入閩隱建陽自以國亡痛苦麻衣草<lb/>
履終身弟械至州二使庭辱之不屈詰兄所在不答唯<lb/>
請死殺之囚其妻子至建康繫宣慰司獄李氏丰姿冲麗<lb/>
以善詞翰聞宣慰使亷下黙色哈雅欲昏之李氏佯許<lb/>
諾始緩其獄將昏之前夕獄吏李戒李氏同女洎二婢<lb/>
俱縊主者懼上其二子于行省猶文以不降將盡殺之<lb/>
適左丞崔某自北還獄具崔見二子皆荷校曰若非謝<lb/>
<pb n="KR2g0030_WYG_000-59a"/>
提刑子耶命賦詩立就崔曰其父以忠遯孺子何罪釋<lb/>
之授省都鎮撫陳某陳命諸子從熈之學凡六年資其<lb/>
歸遂偕弟往閩省父枋得命熈之歸養祖母定之畱侍<lb/>
日以賣文為生乆之碩人訃至夜間道歸治喪葬畢復隱<lb/>
閩丙子嵗行臺侍御史程文海薦江南賢才三十二人<lb/>
以枋得為首特㫖喚至誠無為以公㓕私明達治體可<lb/>
勝大任謝枋得故相留夣炎為吏部尚書貽書促行枋<lb/>
得復書云吾母年九十五死殯淺土妻女爨婢以僕連<lb/>
<pb n="KR2g0030_WYG_000-59b"/>
累死囹圄者四人弟姪死國者五人逰魂難招往痛莫<lb/>
贖伏聞太母在北上僊久矣惟北嚮長號不能寄一帛<lb/>
書如任元受故事或不能匍匐一洒麥飯孤臣何面目<lb/>
應聘耶且亡國之大夫不可以圖存忠臣不事二君烈<lb/>
女不更二夫南八男兒死爾不可為不義屈豈敢曰將<lb/>
以有為也辭嚴氣直累千百言夣炎讀之汗下復以書<lb/>
辭程曰大元制世民物一新宋室孤臣止欠一死先妣<lb/>
以今年二月考終自今無意人間事矣三十而入仕五<lb/>
<pb n="KR2g0030_WYG_000-60a"/>
十而休官平生實歴不滿八月俸祿無一毫歸家養親<lb/>
已不可言孝唯黽勉送死或可以贖過執事將隆㫖以<lb/>
禮聘召孰不興起稽古之禮子有父母之喪君命三年<lb/>
不至其門所以教天下之孝也未有冒喪匿服而可以<lb/>
應聘召者遂不赴明年近臣同法師林樵谷奉㫖江淮<lb/>
捜賢仍以枋得稱首枋得抗顔謝之又明年行省丞䝉<lb/>
古台奉㫖驛召親臨訪問執手相勸枋得曰上有堯舜<lb/>
下有巢由上有成湯下有隨光上有周武下有夷齊今<lb/>
<pb n="KR2g0030_WYG_000-60b"/>
存一謝枋得聴其食西山之薇又何損於國家枋得母<lb/>
喪未葬姓名不祥不敢赴召丞相義之未幾江西省管<lb/>
左丞奉㫖宣召復謝之迺居于建陽之后山堂至元二<lb/>
十五年九月福建省叅政魏天祐齎特㫖宣喚不覷面<lb/>
皮正當底人謝枋得就交魏天祐上大都來的時分就<lb/>
省裏索氣力一同將帶來者行省委官洎建寜路官建<lb/>
陽縣官至馬鋪遣縣尉張某馳至后山堂物色枋得告<lb/>
以故復以母喪辭弗獲翌日強登舟至路過崇真道院<lb/>
<pb n="KR2g0030_WYG_000-61a"/>
賦詩别友云雪中松栢愈青青扶植綱常在此行天下<lb/>
久無龔勝潔人間豈獨伯夷清義高便覺生堪舍禮重<lb/>
方知死甚輕南八男兒終不屈皇天上帝眼分明遂郤<lb/>
粒不食七日館伴者強進膳九月二十日又不食而神<lb/>
氣清爽時絶粒九日矣十月十二日賦詩云西漢有臣<lb/>
龔勝卒閉口不食十四日我今半月忍飢渇求死不死<lb/>
更無術精神時與天往來不知飲食為何物若非功行<lb/>
積未成便是業債償未畢太清群仙宴㑹多鳯簫龍笛<lb/>
<pb n="KR2g0030_WYG_000-61b"/>
鳴瑤瑟安得神靈羽翼生騎雲直上寥天一長子熈之<lb/>
自信來省枋得曰大丈夫無兒女情拒弗見門人惠寒<lb/>
衣弗受十八日啟行十二月十日抵龍興左丞吕師䕫<lb/>
夙相厚遺寒衣一襲力郤之有身不絲綿二十年后山<lb/>
凍殺分宜然之句二月十四日至采石賦詩絶粒日啖<lb/>
五棗至元二十六年巳丑四月五日至京問太后欑所<lb/>
洎徳祐主所在各嚮其方慟哭再拜館伴者曰此是文<lb/>
丞相斫頭處以脇之枋得曰當年集英殿下賜進士第<lb/>
<pb n="KR2g0030_WYG_000-62a"/>
幸同榜今復得從吾同年逰地下豈非幸耶越四日遷<lb/>
憫忠寺壁間見曹娥碑洒淚讀之曰汝小女子且能死<lb/>
吾豈不汝若哉是夕卒吕師䕫適在京為具衣衾棺槨<lb/>
殯之春明門外九月門人李思衍使交趾回與尚書謝<lb/>
昌元捐助俾定之負其骨歸葬<lb/>
　<lb/>
　<lb/>
　<lb/>
<pb n="KR2g0030_WYG_000-62b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　昭忠録<lb/>
</p>
<p>
</p>
  </div>
</body>
</text>
</TEI>