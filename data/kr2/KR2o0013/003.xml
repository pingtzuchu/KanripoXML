<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>舊聞證誤卷三</head>
    <p>
<pb n="KR2o0013_WYG_003-1a"/>
欽定四庫全書<lb/>
　舊聞證誤卷三　　　　　宋　李心傳　撰<lb/>
哲宗登極尊皇太后為太皇太后皇后為皇太后惟朱<lb/>
妃稱號未定太皇太后曰母以子貴朝廷宜詳議當優<lb/>
隆之時蔡確章惇尚在朝議久不決諂諛者謂亦當為<lb/>
皇太后守正者則曰止合稱皇妃太母曰自古無並為<lb/>
皇太后之禮當尊為皇太妃凡百禮儀並依皇后乘行<lb/>
龍擔子服用繖扇等皆紅百寮稱臣太母又增月給在<lb/>
<pb n="KR2o0013_WYG_003-1b"/>
皇后之上哲宗喜慰皇太妃謝曰非太皇太后妾何縁<lb/>
得此盛極按此一叚尤差誤徳妃朱氏為皇太妃當諸<lb/>
公議神宗遺制時已增入矣此云議久不決者妄也元<lb/>
豐八年六月甲戌詔皇太妃出入許乘擔子七月甲辰<lb/>
禮部尚書韓忠彦等言皇太妃在三年服内衣褥從物<lb/>
並淺淡生日節序物色依皇后例慶賀用箋百官不稱<lb/>
臣己巳禮部又言皇太妃生日節序物色其冠服之屬<lb/>
減皇后五分之一此云服用紅百寮稱臣月給在皇后<lb/>
<pb n="KR2o0013_WYG_003-2a"/>
之上皆誤也元祐三年秋詔增議太妃典禮禮官請擔<lb/>
子飾以龍鳳繖用紅冠服如皇后紹聖元年宣仁聖烈<lb/>
皇后既葬上中批付禮官於是坐六輿立宫殿名繖紅<lb/>
黄兼用月費内中批出他儀制如皇后蓋前後十年而<lb/>
始定其典禮此所記誤矣<lb/>
元祐初兩省以上官多内降差人韓玉汝患之簾前論<lb/>
列宣仁云相公門知有吕夷簡否劉太后時多有内降<lb/>
吕夷簡亦如此奏陳章獻云相公知否一小孩兒與一<lb/>
<pb n="KR2o0013_WYG_003-2b"/>
婦人不與人些恩澤怎生把握天下夷簡拜謝非臣所<lb/>
及韓曰維持天下正須公議不在私恩按宣仁垂簾内<lb/>
降差除兩省以上官蓋范忠宣范正獻蘇文定朱公掞<lb/>
之流也章子厚嘗奏云得非左右所薦后云皆大臣所<lb/>
薦非左右玉汝為相屢以除授私其子姪為臺諫所劾<lb/>
而此乃以擢用忠賢為章獻與人恩澤之比其誣罔抑<lb/>
甚矣<lb/>
章惇蔡卞起同文館獄劉摯梁燾同時死於嶺南貶所<lb/>
<pb n="KR2o0013_WYG_003-3a"/>
人亦疑之又杖殺内臣陳衍惇卞至作廢宣仁后詔時<lb/>
宣仁服未除請哲宗於靈殿宣讀施行欽聖后聞之號<lb/>
哭於宣仁靈前哲宗乃已<hi>出邵子文辨誣</hi>按宣仁后以元祐八<lb/>
年九月崩後四年同文獄起其十一月梁况之卒十二<lb/>
月劉莘老薨又明年三月乃殺陳衍此時宣仁除服久<lb/>
矣子文所記不誣但年月差誤<lb/>
章惇初貶謫元祐臣寮盡以白帖子行事燾按李清臣<lb/>
與惇争論不已哲宗疑惇惇亦恐時鄭左丞雍以嘗為<lb/>
<pb n="KR2o0013_WYG_003-3b"/>
二王官寮屢致人言迹甚危欲結惇為自安計謂惇曰<lb/>
熈寧初王荆公相常用白帖子行事惇大喜取其案牘<lb/>
懷以白諸上惇遂安然鄭竟罷政尋被謫按章惇將貶<lb/>
元祐諸老先用林子中為中書舍人李掄所編丁未録<lb/>
中載元祐諸公謫詞甚備是必有録黄非用白帖子明<lb/>
矣范淳夫家傳云紹聖四年徙賔州元符元年移化州<lb/>
所被受止是白劄子疑子文指此而云然紹聖二年十<lb/>
月鄭公肅先出知陳州十一月安厚卿又出知河南四<lb/>
<pb n="KR2o0013_WYG_003-4a"/>
年正月李邦直又出知北京當用白劄子時此三人皆<lb/>
不在政府此説恐誤<lb/>
元祐名卿朱紱者君子人也嘗登禁從紹聖初不幸坐<lb/>
黨錮崇寧間亦有朱紱者蘇州人初登第欲希進用上<lb/>
疏自陳與姦人同姓名恐天下後世以為疑遂易名曰<lb/>
諤字聖予蔡元長果大喜不次峻擢位至右丞未及正<lb/>
謝卒<hi>出王明清揮塵前錄</hi>
韓相縝有心術章惇畏之凡元祐執政從官惇必以事<lb/>
<pb n="KR2o0013_WYG_003-4b"/>
中之不敢及縝至縝死方使葉祖洽言不與贈諡而已<lb/>
按哲宗實録韓玉汝附傳縝守潁昌再上章引年未許<lb/>
給事中葉祖洽論縝垂簾之初首登相位交結張茂則<lb/>
梁簡諂事司馬光持禄養交以太子太保仍舊職致仕<lb/>
薨上為輟朝成服贈司空但不定諡而已史所書如此<lb/>
子文所記惇畏縝及不與贈官皆差誤况玉汝乃元豐<lb/>
執政雖遞遷於埀簾之初而俄與章蔡並逐豈可厠之<lb/>
元祐大臣耶<lb/>
<pb n="KR2o0013_WYG_003-5a"/>
紹聖初治元祐黨人凡嘗為宰執者無不坐貶惟蘇子<lb/>
容一人得免燕語辨云元祐宰相韓維執政李清臣許<lb/>
將紹聖以前皆無他李許仍再執政此云獨子容得免<lb/>
非也<hi>出汪端明辨石林燕語</hi>按韓玉汝元豐執政垂簾初但與蔡<lb/>
持正遞遷至相位既而為元祐諸公所擊去位非子容<lb/>
比也李邦直首建紹述之議許冲元依違兩可歴符祐<lb/>
崇靖之間皆為執政若槩之元祐宰執之間誤矣<lb/>
邢恕既為惇卞起獄不成每上殿移時不下惇果疑之<lb/>
<pb n="KR2o0013_WYG_003-5b"/>
出其元祐初謫隋州時上宣仁后自辨書稱宣仁功徳<lb/>
有宗廟大計旬日之前固已先定之語遂入元祐黨責<lb/>
知安南軍此元符元年十月事也按恕為右史時嘗上<lb/>
宣仁后書言五事有儲貳之建旬浹已前固已先定之<lb/>
語然實不曾降出章惇所出恕謫漢東時所上疏大抵<lb/>
稱美元祐初政且言已與司馬公晩受神宗之知却無<lb/>
此數語<lb/>
紹聖三年十月戊辰知瀛州路昌衡言伏覩朝㫖姚勔<lb/>
<pb n="KR2o0013_WYG_003-6a"/>
不與磨勘謹按勔罪大罰輕未厭輿論詔勔落寳文閣<lb/>
待制管勾洞霄宫注昌衡知瀛州何故言姚勔當考恐<lb/>
字有脫誤<hi>出李燾長編</hi>按此時每月以賞功罰罪事鏤板下<lb/>
諸州故昌衡奏狀有伏覩之語蓋時方排擊黨人是以<lb/>
出位論奏無害亦元祐中吳處厚箋蔡確車盖亭詩之<lb/>
比耳<lb/>
按紹聖間鄭公肅不帶職周次元止帶待制非自西美<lb/>
始紹興後蕭徳起符正明亦以次對為制帥不但曹王<lb/>
<pb n="KR2o0013_WYG_003-6b"/>
二人也西美初復次對知成都府後四年乃陞雜學士<lb/>
充置使此所記誤<lb/>
崇寧五年冬末朱勔始進黄楊木三本按二年朱冲以<lb/>
獻花石得三班奉職不應以五年為始<lb/>
李孝廣崇寧間為成都漕以㸃檢卬州士人費義韋直<lb/>
方私試試卷詞理謗訕龎汝翼課冊係元祐學術譏詆<lb/>
元豐政事上聞三人並竄廣南孝廣遷官後紹興庚戌<lb/>
孝廣之子倞屬疾於婺州謂有妖孽招路時中治之時<lb/>
<pb n="KR2o0013_WYG_003-7a"/>
中始不肯倞託親舊叩問其詳時中云有一費義者獨<lb/>
不肯去吾亦莫知其故倞云若爾某疾不起矣因道向<lb/>
來費義等事實倞以告其父後義輩皆客死於路按此<lb/>
崇寧初事也後二人以大禮赦得歸直方更名革中進<lb/>
士第終安居令義更名允濟中進士甲科終漢州推官<lb/>
馮當可先生誌其墓甚詳此云客死於道蓋誤又紹興<lb/>
無庚戌庚戌乃建炎四年而誌云張丞相宣撫陜州費<lb/>
佐幕府意峭直難合出為漢州推官據史魏公以建炎<lb/>
<pb n="KR2o0013_WYG_003-7b"/>
三年己酉十一月至漢中則費君入幕出幕又死於漢<lb/>
州決非一歲間事計李倞病時費尚未死也意者路時<lb/>
中億度妄云之詞不足信<lb/>
安堯臣上書諫復燕雲安惇由此追復正奉大夫<hi>安惇傳元</hi>
<hi>符詔㫖</hi>按惇以政和三年八月追復正奉大夫以其夫人<lb/>
張氏自訴也重和元年十一月己未御筆惇雖未復舊<lb/>
官可特與正奉大夫遺表恩澤授堯臣承務郎蓋惇本<lb/>
官為光禄大夫贈特進今追復未盡而特用所復官推<lb/>
<pb n="KR2o0013_WYG_003-8a"/>
恩此云因堯臣上書復官誤矣<lb/>
政和初上欲建延福宫一日魯公命召諸巨璫來且有<lb/>
事約束時童貫楊戩賈祥藍從熙何訢皆奏禀以此上<lb/>
黙已曉因戱之曰汝等必作過今為師臣定行遣汝等<lb/>
矣諸璫莫測咸變色而詣省魯公則戒之曰恐至尊暑<lb/>
熱汝等各辦事建一二納凉之所朝廷當一切應副汝<lb/>
也於是改作延福五位按此政和三年事也蔡京素與<lb/>
宦者交結必相表裏此云師臣行遣又云諸璫變色皆<lb/>
<pb n="KR2o0013_WYG_003-8b"/>
妄也况童貫已為太尉恩數視二府矣可召至都堂爾<lb/>
汝之邪延福五位何訢藍從熙第一李穀第二此無穀<lb/>
名亦誤也<lb/>
李端叔為宻院編修官曾文肅薦於上將以為右史命<lb/>
未下而為錢遹論罷暫泊潁昌為范忠宣草遺表上讀<lb/>
之稱賞將召用之而蔡元長入相時事大變端叔坐除<lb/>
名編管太平州按范公薨於建中靖國元年正月而蔡<lb/>
元長明年春始召還北門若上將擢端叔用之不應在<lb/>
<pb n="KR2o0013_WYG_003-9a"/>
朝踰年無除目也端叔政和三年九月除名<lb/>
王仲薿守㑹稽頗著績效如乾湖為田導水入海是也<lb/>
<hi>出王明清揮麈餘話</hi>按史明越州鑑湖夏蓋白馬竹溪廣徳等十<lb/>
三湖自唐長慶中創立湖水髙於田田又髙於江海旱<lb/>
澇則遞相輸放其利甚溥自宣政間樓异守明王仲薿<lb/>
守越皆内交權臣專事應奉於是悉廢二郡陂湖以為<lb/>
田其租悉屬御前重和元年二月甲子詔鑑湖田租以<lb/>
備繕修原廟之需不許他司奏請他皆類此由是民失<lb/>
<pb n="KR2o0013_WYG_003-9b"/>
水利而官失省稅不可勝計紹興元年李莊簡為吏部<lb/>
侍郎奏請復之上虞令趙不揺奉詔考究自宣和元年<lb/>
至今湖田凡得米三萬三千餘斛入御前而納放者税<lb/>
米十四萬六千餘斛得不償失遂復廢餘姚上虞二縣<lb/>
湖田其本末如此仲言所云誣矣<lb/>
宣和元年九月乙卯范致虛以母憂罷按謙叔去位在<lb/>
八月癸卯<lb/>
宣和庚子蔡元長當軸外祖曾空青守山陽時方臘據<lb/>
<pb n="KR2o0013_WYG_003-10a"/>
二浙甚熾初元長怨陳瑩中以陳嘗上書詆文肅編置<lb/>
郡中欲外祖甘心焉適瑩中告病外祖即令醫者朝夕<lb/>
診視具疾之進退與夫所供藥餌申官已而不起亦令<lb/>
作佛事僧衆下至凶肆之人悉入狀用印係案僚吏以<lb/>
為何至是外祖曰數日之後當知之已而朝廷遣淮南<lb/>
轉運使陸長民體究云盜賊方作未審陳瓘之死虚實<lb/>
外祖即以案牘繳奏以聞人始服其先見<hi>出王明清揮麈後録</hi>此<lb/>
尤謬誤按國史宣和二年方臘反時陳忠肅在南康有<lb/>
<pb n="KR2o0013_WYG_003-10b"/>
飛語云其子婿為賊所得欲以為相詔移楚州居住命<lb/>
守臣察之六年春忠肅卒於楚臘平久矣<lb/>
宣和三年辛丑盜起東南上慨然有一新政事之意廷<lb/>
䇿有二士對甚切直初考官陸徳先等謂非宜言乞唱<lb/>
名日行遣有㫖送覆考考置第三等李丞相士美時以<lb/>
翰長充詳定官見二卷大竒之手疏論其忠鯁仍定上<lb/>
上等得㫖甲乙科已而呼臚乃劉寧止范宗尹也心傳<lb/>
嘗疑此事後見楊文靖公作周中丞武仲墓誌云為殿<lb/>
<pb n="KR2o0013_WYG_003-11a"/>
試考官進士對策有極言切直者同列欲指為謗訕取<lb/>
㫖公云今盜起東南正國家開言路之時豈可吾儕先<lb/>
加以此名遂改為涉異奏之已而降㫖皆取於前列伯<lb/>
山宣政間本李士美客由此觀之伯山所書恐曲為士<lb/>
美地未可盡信也<lb/>
宣和七年七月庚午禁士民名字有犯天王君聖及主<lb/>
字者按此五字皆宣和以前所禁至此始罷之今乃以<lb/>
為禁非也重和元年九月禁天字二月禁君字五月禁<lb/>
<pb n="KR2o0013_WYG_003-11b"/>
聖字政和三年六月禁王字政和八年七月禁主字<lb/>
王正道三槐之裔祖端父毅俱以材顯靖康末李士美<lb/>
罷相就第正道直造拜於堂下願隨至禁中有欲白於<lb/>
上會有㫖令前宰執赴殿廷議事士美因攜之而入請<lb/>
募死士奉兩宫決圍南幸欽宗忠之以片紙批曰事成<lb/>
日可除尚書兵部侍郎<hi>出王明清揮麈後錄</hi>案王正道乃文正弟旭<lb/>
之四世孫旭官至兵部郎中子端官至通議大夫端子<lb/>
元官至朝散大夫元子毅崇寧中為朝散郎上書勒停<lb/>
<pb n="KR2o0013_WYG_003-12a"/>
如此所云皆不審方城將破時未嘗召前宰執議事且<lb/>
李士美亦不在城中也敵人欲用正道為平灤漕非留<lb/>
守也<lb/>
蘇叔黨靖康中得倅真定赴官次河北道遇緑林脅使<lb/>
相從叔黨曰若曹知世有蘇内翰乎吾即其子肯隨爾<lb/>
輩草間求活耶通夕痛飲翌日視之卒矣惜乎世不知<lb/>
其此節也<hi>出王明清揮麈後録</hi>
曹功顯自燕山逃歸顯仁令奏髙宗曰上再使敵中欲<lb/>
<pb n="KR2o0013_WYG_003-12b"/>
就鞍時二后洎宫人送至㕔前有小婢招兒見四金甲<lb/>
人衞上<hi>出王明清揮麈後録</hi>按欽宗實録上自康邸出使而顯仁<lb/>
皇后以龍徳宫婉容居禁中召内知客韓公裔至<graphic n="KR1166" url="https://raw.githubusercontent.com/kanripo/KR-Gaiji/master/images/KR1166.png" mimeType="image/png"/>子<lb/>
門屬以調䕶意此云送至㕔前當考<lb/>
二聖皇族既詣敵營中議亦取元祐皇后淵聖意邦昌<lb/>
必不能久僭欲留后以為興復基本因遣人入城取物<lb/>
紙尾批廋語與府尹徐秉哲云趙氏注孟子可相度分<lb/>
付㑹敵人以后廢久無預時事故不復取<hi>出朱勝非秀水閑居錄</hi>
<pb n="KR2o0013_WYG_003-13a"/>
按實録敵取宗族皆據管宫閤内侍所供名字后實以<lb/>
廢處外宫不為敵所指名未必欲取而復止也况徐秉<lb/>
哲乃賣國之尤者豈可以情諭之邪<lb/>
秦㑹之嘗對方務徳言靖康末與莫儔俱在敵寨時搜<lb/>
索宗室有未盡者儔陳計乞取玉牒其中有名盡行根<lb/>
刷會之在傍曰尚書誤矣譬如人家宗族不少有雖號<lb/>
同姓而情好極疎者平時富貴既不與共一旦禍患乃<lb/>
與之均恐無此理尼堪曰中丞之言是由此異待之<hi>出王</hi>
<pb n="KR2o0013_WYG_003-13b"/>
<hi>明清揮麈後錄</hi>按實録二月癸酉金人於宗正寺取玉牒簿指<lb/>
名取南班宗室自二王宫以下近屬及官序髙者先取<lb/>
此時秦㑹之未出城也㑹之所論或是三月庚子再取<lb/>
宗室時然儔獻計之日㑹之實不在傍此説不足據<lb/>
熙寧法宗子出仕者見謝辭及獨銜奏事並不著姓建<lb/>
炎元年某知鎮江府上謝表黄英州任中書侍郎乃令<lb/>
進奏官退回為不合不著姓殆欲見沮而不考著令也<lb/>
至今雖大宗正司宗室亦稱皇叔皇兄具官仍著姓矯<lb/>
<pb n="KR2o0013_WYG_003-14a"/>
枉太過誤矣按建炎指揮見中興㑹要時黄懋在中書<lb/>
取此㫖也然南班宗室初未嘗有著姓者此所云誤<lb/>
國朝宗子自祔葬山陵之外又有南墳西墳問諸宗子<lb/>
多南渡後始生無知之者建炎二年十月知汝州張抃<lb/>
奏劾其州官遁竄之罪有趙叔潛者結銜云保義郎添<lb/>
差管轄舒王已下墳圍有承節郎王世贇者其銜即云<lb/>
管轄魏王已下墳圍此云舒魏二王墳即南西二墳也<lb/>
邪國朝宗子分三祖藝祖太宗葬西京故宗子連惟字<lb/>
<pb n="KR2o0013_WYG_003-14b"/>
允字以上者並祔西洛魏悼王葬汝州故宗子連承字<lb/>
以下者並祔温陽所謂西墳永安是也所謂南墳汝州<lb/>
是也國書中自可考據泰之嘗為從官矣乃不知此何<lb/>
邪<lb/>
秦㑹之范覺民同在廟堂二公不相咸敵騎初退欲定<lb/>
江西二守臣之罪康倬知臨江軍棄城而走撫守王仲<lb/>
山以城降仲山㑹之婦翁也覺民欲寛之㑹之云不可<lb/>
既已投拜委質於賊甚麽話不曾說豈可貸邪蓋詆覺<lb/>
<pb n="KR2o0013_WYG_003-15a"/>
民嘗仕偽楚耳<hi>出王明清揮麈餘話</hi>按敵入江西建炎三年冬也<lb/>
明年春敵退秦㑹之在逹賚軍中其年十月乃得歸紹<lb/>
興元年春始除參知政事此大誤矣<lb/>
建炎四年十二月尼堪籍諸路客户拘之入官次年春<lb/>
盡鎖之雲中耳上刺官字以誌之河間府樂夀縣初縣<lb/>
客户六十八人而誤作六百八人以報後尼堪不容訴<lb/>
於是縣官驅窮民孤旅五百四十人以補數至則一例<lb/>
賣之莫能辨也按建炎三年秋已書升樂夀縣為夀州<lb/>
<pb n="KR2o0013_WYG_003-15b"/>
此仍稱縣者誤也<lb/>
方務徳守荆南有寓客張黜者魏公之族子出其乃翁<lb/>
所記建炎遺事一編云孔彦舟領衆十餘萬破荆南城<lb/>
時朝廷方經理北敵未暇討捕張單騎入城說諭彦舟<lb/>
使之效順又令討鍾相許以成功入川從宣撫司求賞<lb/>
相平張遂與彦舟心腹數人入蜀至夔又降說劇賊劉<lb/>
超未及宣撫司道遇族兄攫金不得乃先見魏公言張<lb/>
受賊賂厚不可信魏公然之張乞令彦舟屯荆南公不<lb/>
<pb n="KR2o0013_WYG_003-16a"/>
從令往黄州屯駐其徒皆不樂率衆渡淮降金按鍾相<lb/>
乃鼎州土豪以左道惑衆率人守鄉井孔彦舟為東平<lb/>
鈐轄因事叛去侵荆南諸郡攻長沙不克乃偽稱鍾相<lb/>
遂入之反奏相叛傅彦濟以宣機督軍討之不勝相遂<lb/>
自稱楚王此建炎四年二月也四月彦舟獲相送行在<lb/>
拜利州觀察使湖北副總管時朝廷命向伯恭帥潭為<lb/>
彦舟所拒賀子忱說巨冦馬友擊彦舟逐之彦舟引兵<lb/>
入江西明年二月吕元直奉詔討李成乃奏彦舟同擊<lb/>
<pb n="KR2o0013_WYG_003-16b"/>
賊成敗降劉豫其秋以彦舟為蘄黄鎮撫使實代成明<lb/>
年五月權端明邦彦入樞府權故東平帥也彦舟心不<lb/>
自安偶韓良臣破閩湘諸盗順流而東彦舟疑其圖已<lb/>
遂引所部降偽齊以首末考之彦舟賞功及除拜皆朝<lb/>
命非自宣撫司且賞典已厚又距其叛去已二年蓋張<lb/>
所記多大言不足信<lb/>
按孟富文以辛亥九月自户部尚書除江湖宣諭制置<lb/>
使使理財治盜未嘗兼閩中亦不除韓良臣是時辛企<lb/>
<pb n="KR2o0013_WYG_003-17a"/>
宗已在建寧朝廷又遣胡丞公督捕十月二日洪成季<lb/>
始自𤨏闥遷吏書為言者論去後五日富文即除參知<lb/>
政事此時成季吏書除目尚未下安得云上已留參政<lb/>
擬狀數日也十一月五日富文除福建宣撫良臣副之<lb/>
其執事已彌月蓋方務徳誤記而衆言又因之<lb/>
宗澤造戰車初是劉浩創造試之不可每一兩以二十<lb/>
五人為左角二十五人為右角二十五人為前拒二十<lb/>
五人為後拒共四隊凡一車用百人迨元帥府分遣澤<lb/>
<pb n="KR2o0013_WYG_003-17b"/>
往開徳乃用浩車制旋造<hi>出趙甡之遺史</hi>按宗公遺事載其京<lb/>
城所造車式每乘用五十有五運車者十有一執器械<lb/>
輔車者四十有四回旋曲折可以應用與趙公所記殊<lb/>
不同<lb/>
李綱私藏過於國帑厚自奉飬侍妾歌僮衣服飲食極<lb/>
於美麗每饗客殽饌必至百品遇出厨傳數十擔其居<lb/>
福州也張浚被召綱贐行一百二十合合以朱漆鏤銀<lb/>
裝飾様制如一皆其宅庫所有者<hi>出朱勝非秀水閑居録</hi>按李張<lb/>
<pb n="KR2o0013_WYG_003-18a"/>
二公皆渡江後名相此所云殊不可解豈非以張自福<lb/>
州還朝而薦李公起為江西大帥故以此汚之邪<lb/>
</p>
<p>
</p>
  </div>
</body>
</text>
</TEI>