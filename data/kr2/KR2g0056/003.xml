<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>入蜀記卷三</head> <lb/>
    <p>
<pb n="KR2g0056_WYG_003-1a"/>
欽定四庫全書<lb/>
　入蜀記卷三<lb/>
　　　　　　　　　　　　　宋　陸游　撰<lb/>
十六日過新野夾有石瀨茂林始聞秋鶯沙際水牛至<lb/>
　多往往數十為羣吳中所無也地屬興國軍大治縣<lb/>
　當是土産所宜爾晚過道士磯石壁數百尺色正青<lb/>
　了無竅穴而竹樹迸根交絡其上蒼翠可愛自過小<lb/>
　孤臨江峯嶂無出其右磯一名西塞山即元真子漁<lb/>
<pb n="KR2g0056_WYG_003-1b"/>
　父辭所謂西塞山前白鷺飛者李太白送弟之江東<lb/>
　云西塞當中路南風欲進船必在荆楚作故有中路<lb/>
　之句張文潛云危磯揷江生石色擘青玉殆為此山<lb/>
　寫真又云已逢娬媚散花峽不泊艱難道士磯蓋江<lb/>
　行惟馬當及西塞最為湍險難上抛江泊散花洲洲<lb/>
　與西塞相直前一夕月猶未極圎蓋望正在是夕空<lb/>
　江萬頃月如紫金盤自水中涌出平生無此中秋也<lb/>
十七日過回風磯無大山盖江濵石磧耳然水急浪湧<lb/>
<pb n="KR2g0056_WYG_003-2a"/>
　舟過甚艱過蘭溪東坡先生所謂山下蘭芽短浸谿<lb/>
　者買鹿肉供膳晚泊巴河口距黄州二十里一市聚<lb/>
　也有馬祈寺吳大帝刑馬壇傳云吳攻夀春刑白馬<lb/>
　祭江神於此自蘭溪而西江面尤廣山阜平遠兩日<lb/>
　皆逆風舟人以食盡欲來巴河糴米極力牽挽日皆<lb/>
　行八九十里蘇黄門謫高安東坡先生送至巴河即<lb/>
　此地也張文潛亦有巴河道中詩云東南地缺天連<lb/>
　水春夏風高浪卷山<lb/>
<pb n="KR2g0056_WYG_003-2b"/>
十八日食時方行晡時至黄州州最僻陋少事杜牧之<lb/>
　所謂平生睡足處雲夢澤南州然自牧之王元之出<lb/>
　守又東坡先生張文潛謫居遂為名邦泊臨皋亭東<lb/>
　坡先生所嘗寓與秦少游書所謂門外數步即大江<lb/>
　是也煙波渺然氣象疎豁見知州右朝奉郎直祕閣<lb/>
　楊由義通判右奉議郎陳紹復州治陋甚㕔事僅可<lb/>
　容數客倅居差勝晚移舟竹園步蓋臨皋多風濤不<lb/>
　可夜泊也黃州與樊口正相對東坡所謂武昌樊口<lb/>
<pb n="KR2g0056_WYG_003-3a"/>
　幽絶處也漢昭烈用吳魯子敬䇿自當陽進住鄂縣<lb/>
　之樊口即此地也<lb/>
十九日早游東坡自州門而東岡壟高下至東坡則地<lb/>
　勢平曠開豁東起一壟頗高有屋三間一龜頭曰居<lb/>
　士亭亭下面南一堂頗雄四壁皆畫雪堂中有蘇公<lb/>
　像烏帽紫裘横按笻杖是為雪堂堂東大栁傳以為<lb/>
　公手植正南有橋牓曰小橋以莫忘小橋流水之句<lb/>
　得名其下初無渠澗遇雨則有涓流耳舊止片石布<lb/>
<pb n="KR2g0056_WYG_003-3b"/>
　其上近輒增廣為木橋覆以一屋頗敗人意東一井<lb/>
　曰暗井取蘇公詩中走報暗井出之句寒泉熨齒但<lb/>
　不甚甘又有四望亭正與雪堂相直在高阜上覽觀<lb/>
　江山為一郡之最亭名見蘇公及張文潛集中坡西<lb/>
　竹林古氏故物號南坡今已殘伐無幾地亦不在古<lb/>
　氏矣出城五里至安國寺亦蘇公所嘗寓兵火之餘<lb/>
　無復遺迹惟遶寺茂林啼鳥似猶有當時氣象也郡<lb/>
　集於棲霞樓本太守閭丘孝終公顯所作蘇公樂府<lb/>
<pb n="KR2g0056_WYG_003-4a"/>
　云小舟横截春江卧看翠壁紅樓起正謂此樓也下<lb/>
　臨大江煙樹㣲茫遠山數㸃亦佳處也樓頗華潔先<lb/>
　是郡有慶瑞堂謂一故相所生之地後毁以新此樓<lb/>
　酒味殊惡蘇公韲湯蜜汁之戲不虚發郡人何斯舉<lb/>
　詩亦云終年飲惡酒誰敢憎督郵然文潛乃極稱黄<lb/>
　州酒以為自京師之外無過者故其詩云我初讁官<lb/>
　時帝問司酒神同此好飲徒聊給酒養真去國一千<lb/>
　里齊安酒最醇失火而得雨仰戴天公仁豈文潛謫<lb/>
<pb n="KR2g0056_WYG_003-4b"/>
　黄時適有佳匠乎循小徑繚州宅之後至竹樓規模<lb/>
　甚陋不知當三元之時亦止此耶樓下稍東即赤壁<lb/>
　磯亦茅岡爾畧無草木故韓子蒼待制詩云豈有危<lb/>
　巢與棲鶻亦無陳迹但飛鷗此磯圖經及傳者皆以<lb/>
　為周公瑾敗曹操之地然江上多此名不可考質李<lb/>
　太白赤壁歌云烈火張天照雲海周瑜於此敗曹公<lb/>
　不指言在黄州蘇公尤疑之賦云此非曹孟德之困<lb/>
　於周郎者乎樂府云故壘西邉人道是當日周郎赤<lb/>
<pb n="KR2g0056_WYG_003-5a"/>
　壁葢一字不輕下如此至韓子蒼云此地能令阿瞞<lb/>
　走則真指為公瑾之赤壁矣又黄人實謂赤壁曰赤<lb/>
　鼻尤可疑也晚復移舟菜園步又遠竹園三四里葢<lb/>
　黄州臨大江了無港澳可泊或云舊有澳郡官厭過<lb/>
　客故塞之<lb/>
二十日曉離黄州江平無風挽船正自赤壁磯下過多<lb/>
　奇石五色錯雜粲然可愛東坡先生怪石供是也挽<lb/>
　行十四五里江面始稍狹隔江岡阜延袤竹樹葱蒨<lb/>
<pb n="KR2g0056_WYG_003-5b"/>
　漁家相映幽邃可愛復出大江過三江口極望無際<lb/>
　泊戚磯港<lb/>
二十一日過雙栁夾回望江上遠山重複深秀自離黄<lb/>
　雖行夾中亦皆曠遠地形漸高多種菽粟蕎麥之屬<lb/>
　晚泊楊羅洑大隄高栁居民稠衆魚賤如土百錢可<lb/>
　飽二十口又皆巨魚欲覓小魚飼猫不可得<lb/>
二十二日平旦㣲雨過青山磯多碎石及淺灘晚泊白<lb/>
　楊夾口距鄂州三十里陸行止十餘里居民及泊舟<lb/>
<pb n="KR2g0056_WYG_003-6a"/>
　甚多然大抵皆軍人也<lb/>
二十三日便風掛帆自十四日至是始得風食時至鄂<lb/>
　州泊税務亭賈船客舫不可勝計御尾不絶者數里<lb/>
　自京口以西皆不及李太白贈江夏韋太守詩云萬<lb/>
　舸此中來連帆過揚州葢此郡自唐為衝要之地夔<lb/>
　州迓兵來參見知州右朝奉郎張郯之彥輔運判官<lb/>
　右朝奉大夫謝師稷市邑雄富列肆繁錯城外南市<lb/>
　亦數里雖錢塘建康不能過隱然一大都會也吳所<lb/>
<pb n="KR2g0056_WYG_003-6b"/>
　都武昌乃今武昌縣此州在吳名夏口亦要害故周<lb/>
　公瑾求以精兵進住夏口而晉武帝亦詔王濬唐彬<lb/>
　既定巴丘與胡奮王戎共平夏口武昌順流長騖也<lb/>
　自江州至此七百里泝流雖日得便風亦須三四日<lb/>
　韓文公云湓城去鄂渚風便一日耳過矣葢退之未<lb/>
　嘗行此路也<lb/>
二十四日早謝漕招食於漕園光華堂依山亭館十餘<lb/>
　不甚葺晚郡集於奇章堂以唐牛思黯嘗為武昌節<lb/>
<pb n="KR2g0056_WYG_003-7a"/>
　度使也<lb/>
二十五日觀大軍敎習水戰大艦七百艘皆長二三十<lb/>
　丈上設城壁樓櫓旗幟精明金鼓鞺鞳破巨浪往來<lb/>
　捷如飛翔觀者數萬人實天下之壯觀也<lb/>
二十六日與統紓同游頭陀寺寺在州城之東隅石城<lb/>
　山山繚繞如伏蛇自西亘東因其上為城缺壞僅存<lb/>
　州治及漕司皆依此山寺毁於兵火汴僧舜廣住持<lb/>
　三十年興葺畧備自方丈西北躡支徑至絶頂舊有<lb/>
<pb n="KR2g0056_WYG_003-7b"/>
　奇章亭今已廢四顧江山井邑靡有遺者李太白江<lb/>
　夏贈韋南陵詩云頭陀雲外多僧氣正謂此寺也黄<lb/>
　魯直亦云頭陀全盛時宫殿梯空級藏殿後有南齊<lb/>
　王簡棲碑唐開元六年建蘇州刺史張庭珪温玉書<lb/>
　韓熈載撰碑隂徐鍇題額最後云唐嵗在己巳武昌<lb/>
　軍節度觀察留後在軍州事楊州忠重立前鄂州唐<lb/>
　年縣主簿祕書省正字韓夔書碑隂云乃命猶子夔<lb/>
　正其舊本而刋寫之以是知夔為熈載兄弟之子也<lb/>
<pb n="KR2g0056_WYG_003-8a"/>
　碑字前後一手又作温字不全葢南唐尊徐温為義<lb/>
　祖而避其名則此碑葢䕫重書也碑隂又云皇上鼎<lb/>
　新文物敎被華夷如來妙㫖悉已徧窮百代文章罔<lb/>
　不備舉故是寺之碑不言而興按此碑立於己巳嵗<lb/>
　當皇朝之開寳二年南唐危蹙日甚距其亡六年爾<lb/>
　熈載大臣不以覆亡為懼方且言其主鼎新文物敎<lb/>
　被華夷固已可怪又以窮佛㫖舉遺文及興是碑為<lb/>
　盛誇誕妄謬真可為後世發笑然熈載死李主猶恨<lb/>
<pb n="KR2g0056_WYG_003-8b"/>
　不及相之君臣之惑如此雖欲久存得乎唐制節度<lb/>
　使不在鎮而以副大使或留後居任則云知節度事<lb/>
　此云知軍州事葢漸變也唐年縣本故唐時名梁改<lb/>
　曰臨夏後唐復晉又改臨江然歴五代鄂州未嘗屬<lb/>
　中原皆遥改耳故此碑開寳中建而猶曰唐年也至<lb/>
　江南平始改崇陽云簡棲為此碑駢儷卑弱初無過<lb/>
　人世徒以載於文選故貴之耳自漢魏之間駸駸為<lb/>
　此體極於齊梁而唐尤貴之天下一律至韓吏部柳<lb/>
<pb n="KR2g0056_WYG_003-9a"/>
　栁州大變文格學者翕然慕從然駢儷之作終亦不<lb/>
　衰故熈載鍇號江左辭宗而拳拳於簡棲之碑如此<lb/>
　本朝楊劉之文擅天下傳夷人亦駢儷也及歐陽公<lb/>
　起然後掃蕩無餘後進之士雖有工拙要皆近古如<lb/>
　此碑者今人讀不能終篇已坐睡矣而况效之乎則<lb/>
　歐陽氏之功可謂大矣若魯直云唯有簡棲碑文章<lb/>
　巋然立葢戲也<lb/>
二十七日郡集於南樓在儀門之南石城上一曰黄鶴<lb/>
<pb n="KR2g0056_WYG_003-9b"/>
　山制度閎偉登望尤勝鄂州樓觀為多而此獨得江<lb/>
　山之要會山谷所謂江東湖北行畫圖鄂州南樓天<lb/>
　下無是也下闞南湖荷葉彌望中為橋曰廣平其上<lb/>
　皆列肆兩旁有水閣極佳但以賣酒不可住山谷云<lb/>
　凭欄十里芰荷香謂南湖也是日早㣲雨晚晴<lb/>
二十八日同章冠之秀才甫登石鏡亭訪黄鶴樓故址<lb/>
　石鏡亭者石城山一隅正枕大江其西與漢陽相對<lb/>
　止隔一水人物草木可數唐沔州治漢陽縣故李太<lb/>
<pb n="KR2g0056_WYG_003-10a"/>
　白沔州泛城南郎官湖詩序云白遷於夜郎遇故人<lb/>
　尚書郎張謂出使夏口沔州牧杜公漢陽令王公觴<lb/>
　於江城之南湖其後沔州廢漢陽以縣𨽻鄂州周世<lb/>
　宗平淮南得其地復以為軍太白詩云誰道此水廣<lb/>
　狹如一疋練江夏黄鶴樓青山漢陽縣大語猶可聞<lb/>
　故人難可見形容最妙黄魯直宵征江夏縣睡起漢<lb/>
　陽地亦此意老杜有公安送李晉肅入蜀余下沔鄂<lb/>
　及登舟將適漢陽詩而卒於耒水可恨也漢陽負山<lb/>
<pb n="KR2g0056_WYG_003-10b"/>
　帶江其南小山有僧寺者大别山也又有小别謂之<lb/>
　二别云黄鶴樓舊傳費禕飛升於此後忽乗黄鶴來<lb/>
　歸故以名樓號為天下絶景崔顥詩最傳而太白奇<lb/>
　句得於此者尤多今樓已廢故趾亦不復存問老吏<lb/>
　云在石鏡亭南樓之間正對鸚鵡洲猶可想見其地<lb/>
　樓榜李監篆石刻獨存太白登此樓送孟浩然詩云<lb/>
　孤帆遠映碧山盡惟見長江天際流葢帆檣映遠山<lb/>
　尤可觀非江行久不能知也復與冠之出漢陽門游<lb/>
<pb n="KR2g0056_WYG_003-11a"/>
　仙洞止是石壁數尺皆直裂無洞穴之狀舊傳有仙<lb/>
　人隱其中嘗啟洞出游老兵遇之得黄金數餅後化<lb/>
　為石東坡先生有詩紀其事初不云所遇何人且太<lb/>
　白固已云頗聞列仙人於此學飛術一朝向蓬海千<lb/>
　載空石室今鄂人謂之吕公洞葢流俗附會也有道<lb/>
　人澶州人結廬洞側設吕公像其中洞少南即石鏡<lb/>
　山麓麤頑石也色黄赤皴駁了不能鑑物可謂浪得<lb/>
　名者由江濵堤上還船民居市肆數里不絶其間復<lb/>
<pb n="KR2g0056_WYG_003-11b"/>
　有巷陌往來憧憧如織葢四方商賈所集而蜀人為<lb/>
　多<lb/>
二十九日早有廣漢僧世全左緜僧了證來附從人舟<lb/>
　日昳移舟江口回望堤上樓閣重複燈火歌呼夜分<lb/>
　乃已招醫趙隨為靈照視脈<lb/>
三十日黎明離鄂州便風掛帆沿鸚鵡洲南行洲上有<lb/>
　茂林神祠遠望如小山洲葢禰正平被殺處故太白<lb/>
　詩云至今芳洲上蘭蕙不敢生梁王僧辯擊邵陵王<lb/>
<pb n="KR2g0056_WYG_003-12a"/>
　綸軍至鸚鵡洲即此地也自此以南為漢水禹貢所<lb/>
　謂嶓冢導漾東流為漢者水色澄澈可鑑太白云楚<lb/>
　水清若空葢言此也過謝家磯金雞洑磯不甚高而<lb/>
　石皆横裂如累層甓得縮頸鯿魚重十斤洑中有聚<lb/>
　落如小縣出鱘魚居民率以賣鮓為業晚泊通濟口<lb/>
　自此入沌沌讀如篆字書云水名在江夏過九月則<lb/>
　沌涸不可行必由巴陵至荆渚<lb/>
九月一日始入沌實江中小夾也過新潭有龍祠甚華<lb/>
<pb n="KR2g0056_WYG_003-12b"/>
　潔自是遂無復居人兩岸皆葭葦彌望祠之百里荒<lb/>
　又無挽路舟人以小舟引百丈入夜纔行四五十里<lb/>
　泊叢葦中平時行舟多於此遇盜通濟巡檢持兵來<lb/>
　警邏不寐達旦<lb/>
二日東岸葦稍薄缺時見大江渺瀰葢巴陵路也晡時<lb/>
　次下郡始有二十餘家皆業漁釣蘆藩茅屋宛有幽<lb/>
　致魚尤不論錢自此始復有挽路登舟背望竟陵遠<lb/>
　山泊白臼有莊居數家門外皆古栁侵雲<lb/>
<pb n="KR2g0056_WYG_003-13a"/>
三日自入沌食無菜是日始得菘及蘆服然不肯斸根<lb/>
　皆刈葉而已過八疊洑口皆有民居晚泊歸子保亦<lb/>
　有十餘家多桑柘榆栁<lb/>
四日平旦始解舟舟人云自此陂澤深阻虎狼出没未<lb/>
　明而行則挽卒多為所害是日早見舟人焚香祈神<lb/>
　云告紅頭須小使頭長年三老莫令錯呼錯喚問何<lb/>
　謂長年三老云梢工是也長讀如長幼之長乃知老<lb/>
　杜長年三老長歌裏白晝攤錢髙浪中之語葢如此<lb/>
<pb n="KR2g0056_WYG_003-13b"/>
　因問何謂攤錢云博也按梁冀能意錢之戲注云即<lb/>
　攤錢也則攤錢之為博亦信矣過綱步有二十餘家<lb/>
　在夕陽高栁中短籬曬罾小艇往來正如畫圖所見<lb/>
　沌中之最佳處也泊畢家池地勢爽塏居民頗衆有<lb/>
　一二家雖茅荻結廬而窗戶整潔藩籬堅壯舍旁有<lb/>
　果園甚盛葢亦一聚之雄也與諸子及二僧步登岸<lb/>
　游廣福永固寺閴然無一人東偏白雲軒前橙方結<lb/>
　實雖小而極香相與烹茶破橙抵莫乃還舟中畢家<lb/>
<pb n="KR2g0056_WYG_003-14a"/>
　池葢屬復州玉沙縣滄浪鄉云<lb/>
五日泊紫湄<lb/>
六日過東塲並水皆茂竹高林隄淨如掃鷄犬間暇鳬<lb/>
　鴨浮没人往來林樾間亦有臨渡喚船者使人怳然<lb/>
　如造異境舟人云皆村豪園廬也泊雞鳴<lb/>
七日泊湛江<lb/>
八日早次江陵之建寜鎮葢沌口也晉王澄棄荆州别<lb/>
　駕郭舒不肯從澄下乃留留屯沌口陳侯安都討王<lb/>
<pb n="KR2g0056_WYG_003-14b"/>
　琳至沌口皆此地也阻風大魚浮水中無數凡行沌<lb/>
　中七日自是泛江入石首縣界夜觀隔江燒蘆場煙<lb/>
　焰亘天如火城光照舟中皆赤<lb/>
九日早謁后土祠道旁民屋苫茅皆厚尺餘整潔無一<lb/>
　枝亂掛帆抛江行三十里泊塔子磯江濵大山也自<lb/>
　離鄂州至是始見山買羊置酒葢村步以重九故屠<lb/>
　一羊諸舟買之俄頃而盡求菊花於江上人家得數<lb/>
　枝芬馥可愛為之頽然徑醉夜雨極寒始覆絮衣<lb/>
<pb n="KR2g0056_WYG_003-15a"/>
十日阻風雨遣小舟横絶江面至對岸買肉食得大魚<lb/>
　之半又得一烏牡鷄不忍殺畜於舟中俄有村翁持<lb/>
　茭萌一束來餉不肯受直遣人先之夔晚晴開船窗<lb/>
　觀月<lb/>
十一日舟行望西南一角水與天接舟人云是為潛軍<lb/>
　港古嘗潛軍伺敵於此遥見港中有兩㸃正黒疑其<lb/>
　遠樹則下不屬地久之漸近可辨葢二千五百斛大<lb/>
　舟也又有水禽雙浮江中色白𩔖鵞而大楚人謂之<lb/>
<pb n="KR2g0056_WYG_003-15b"/>
　天鵞飛騫絶高有弋得者味甚美或曰即鵠也泊三<lb/>
　江口水淺舟行甚艱自此遂不復有山太白詩山隨<lb/>
　平野盡江入大荒流葢荆渚所作也<lb/>
十二日過石首縣不入石首自唐始為縣在龍葢山之<lb/>
　麓下臨漢水亦形勝之地杜子美有送石首薛明府<lb/>
　詩即此邑也泊藕池<lb/>
十三日泊栁子夜過全證二僧舟中聽誦梵語般若心<lb/>
　經此經惟蜀僧能誦<lb/>
<pb n="KR2g0056_WYG_003-16a"/>
十四日次公安古所謂油口也漢昭烈駐軍始更今名<lb/>
　規模氣象甚壯兵火之後民居多茅竹然茅屋尤精<lb/>
　緻可愛井邑亦頗繁富米斗六七十錢知縣右儒林<lb/>
　郎周謙孫來湖州人游二聖報恩光孝禪寺二聖謂<lb/>
　青葉髻如來婁至徳如來也皆示鬼神力士之形高<lb/>
　二丈餘隂威凛然可畏正殿中為釋迦右為青葉髻<lb/>
　號大聖左為婁至德號二聖三像皆南面予按藏經<lb/>
　駒字函娑羅浮殊童子成道為青葉髻如來青葉髻<lb/>
<pb n="KR2g0056_WYG_003-16b"/>
　如來再出世為樓至如來則二如來本一身耳有碑<lb/>
　言邑人一夕同夢二神大言我青葉髻婁至德如來<lb/>
　也有二巨木在江干我所運者俟鄯行者來令刻為<lb/>
　我像已而果有人自稱鄯行者又善肖像邑人欣然<lb/>
　請之像成人皆謂酷𩔖所夢然碑無年月不知何代<lb/>
　也長老祖珠南平軍人寺後有廢城髣髴尚存圖經<lb/>
　謂之吕蒙城然老杜乃曰地曠吕䝉營江深昭烈城<lb/>
　葢𤣥徳子明皆屯於此也老杜曉發公安詩注云數<lb/>
<pb n="KR2g0056_WYG_003-17a"/>
　月憩息此縣按公移居公安詩云水煙通徑草秋露<lb/>
　接園葵而留别公安太易沙門詩云沙村白雪仍含<lb/>
　凍江縣紅梅已放春則是以秋至此縣暮冬始去其<lb/>
　曰數月憇息葢為此也泊彌節亭馴鷗低飛往來竟<lb/>
　日不去<lb/>
十五日周令説縣本在近北枕漢水沙虚岸摧漸徙而<lb/>
　南今江流乃昔市邑也又云縣有五鄉然共不及二<lb/>
　千戸地曠民寡如此民耕尤苦隄防數壞嵗嵗増築<lb/>
<pb n="KR2g0056_WYG_003-17b"/>
　不止晚攜家再游二聖寺衆寮有維摩刻木像甚佳<lb/>
　云沙市工人所為也方丈西有竹軒頗佳珠老説五<lb/>
　祖法演禪師初住四面山了然獨處凡二年始有一<lb/>
　道士來問道乃請作知事又三年僧寳艮來與道士<lb/>
　朝夕叅叩皆得法於是演公之道寖為人知而四方<lb/>
　學者始稍有至者雖其後門人之盛稱天下然終身<lb/>
　不過數十衆珠聞此於其師卍菴顔禪師荆州絶無<lb/>
　禪林惟二聖而已然蜀僧出關必走江浙回者又已<lb/>
<pb n="KR2g0056_WYG_003-18a"/>
　自謂有得不復參叩故語云下江者疾走如煙上江<lb/>
　者鼻孔撩天徒勞他二佛打供了不見一僧坐禪<lb/>
十六日過白湖渺然無津抛江至升子舖有天鵞數百<lb/>
　翔泳水際日入泊沙市自公安至此六十里自此至<lb/>
　荆南陸行十里舟不復進矣老杜詩云買薪猶白帝<lb/>
　鳴艣已沙頭劉夢得云沙頭檣干上始見春江潤皆<lb/>
　謂此也<lb/>
十七日日入後遷行李過嘉州趙青船葢入峽船也沙<lb/>
<pb n="KR2g0056_WYG_003-18b"/>
　市堤上居者大抵皆蜀人不然則與蜀人為㛰姻者<lb/>
　也<lb/>
十八日見知府資政殿學士劉恭父珙通判右奉議郎<lb/>
　權嗣衍左宣教郎陳孺荆南圖經以為楚之郢都梁<lb/>
　元帝亦嘗都焉唐為江陵府荆南節度今因之然牧<lb/>
　守署銜但云知荆南軍府與永興河陽正同初無意<lb/>
　義但㳂舊而已<lb/>
十九日郡集於新橋馬監監在西門外四十里自出城<lb/>
<pb n="KR2g0056_WYG_003-19a"/>
　即黄茅彌望每十餘里有村疃數家而已道遇數十<lb/>
　騎從獵獲狐兔皆繫鞍上割鮮藉草而飲云襄陽軍<lb/>
　人也是日極寒如窮冬土人云此月初己嘗有雪<lb/>
二十日倒檣竿立於牀葢上峽惟用檣及百丈不復張<lb/>
　帆矣百丈以巨竹四破為之大如人臂予所乗千六<lb/>
　百斛舟凡用檣六枝百丈兩車<lb/>
二十一日劉師丁内艱分迓兵之半負肩輿自山路先<lb/>
　歸夔州是日重霧四塞<lb/>
<pb n="KR2g0056_WYG_003-19b"/>
二十二日五鼓赴能仁院建會慶節道塲中夜後舟人<lb/>
　祀峽神屠一豨<lb/>
二十三日奠劉師母安定郡太夫人卓氏劉師受弔禮<lb/>
　與吳人同<lb/>
二十四日見左朝奉郎湖北安撫司主管機宜文字牛<lb/>
　達可右奉議郎安撫司幹辦公事湯衡右朝奉郎安<lb/>
　撫同幹辦公事趙藴<lb/>
二十五日右文林郎知歸州興山縣高祁來<lb/>
<pb n="KR2g0056_WYG_003-20a"/>
二十六日修船始畢骨肉入新船祭江瀆廟用壺酒特<lb/>
　豕廟在沙市之東三四里神曰昭靈孚應威惠廣源<lb/>
　王葢四瀆之一最為祀典之正者然兩廡淫祠尤多<lb/>
　葢荆楚舊俗也司法參軍右迪功郎王師㸃録其叔<lb/>
　祖君儀待制訟卦講義來君儀嚴州人師事先大父<lb/>
　精於易然遺書不傳講義止存一篇而已然亦其少<lb/>
　作也<lb/>
　<lb/>
<pb n="KR2g0056_WYG_003-20b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　入蜀記卷三<lb/>
</p>
<p>
</p>
  </div>
</body>
</text>
</TEI>