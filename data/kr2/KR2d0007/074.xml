<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>東都事略卷七十四</head>
    <p>
<pb n="KR2d0007_WYG_074-1a"/>
欽定四庫全書<lb/>
　東都事略卷七十四　　　宋　王　稱　撰<lb/>
　　列傳五十七<lb/>
張方平字安道宋城人也少頴悟絕人凡書一覽終身<lb/>
不再讀宋綬蔡齊見之以為天下竒才也共以茂才異<lb/>
等薦之中選為校書郎知崑山縣復舉賢良方正能直<lb/>
言極諫又中選遷著作佐郎通判睦州時趙元昊欲叛<lb/>
而未有以發則為嫚書求大名以怒朝廷規得譴絕以<lb/>
<pb n="KR2d0007_WYG_074-1b"/>
激使其衆方平以謂朝廷自景徳以來既與契丹盟天<lb/>
下忘備将不知兵士不知戰民不知勞蓋三十年矣若<lb/>
驟用之必有喪師蹶将之憂兵連民疲必有盗賊意外<lb/>
之患當含垢匿瑕順適其意使未有以發得歳月之頃<lb/>
以其閒選將厲士堅城除器為不可勝以待之雖元昊<lb/>
終於必叛而兵出無名吏士不直其上難以決勝小國<lb/>
用兵三年而不見勝負不折則破我以全制其後必勝<lb/>
之道也是時士大夫皆欲發兵誅之惟方平與吳育同<lb/>
<pb n="KR2d0007_WYG_074-2a"/>
不果用其議遂決計用兵天下騷動方平上平戎十策<lb/>
大略以宜屯重兵河東賊入㓂必自延渭而興靈巢穴<lb/>
之守必虚我師自麟府度河不十日可至此所謂攻其<lb/>
所必救形格勢禁之道也宰相吕夷簡見之謂宋綬曰<lb/>
君能為國得人矣召對除直集賢院遷知諫院時夏人<lb/>
㓂邊王師挫宰相張士遜甞建言軍旅之事樞密院任<lb/>
其咎以故王鬷罷知院事而中書自若也方平援典故<lb/>
請政事緫於中書以通謀議仁宗然之遂以宰相兼樞<lb/>
<pb n="KR2d0007_WYG_074-2b"/>
密使時夏竦為四路帥盡護諸将四路禀復事失機㑹<lb/>
方平請罷竦緫帥使四路各自為守及慶歴元年西方<lb/>
用兵蓋六年矣方平上疏曰陛下猶天地父母也豈與<lb/>
犬豕豺狼較勝負乎願因赦書招徕夏㓂令邊臣通其<lb/>
善意仁宗喜曰此朕心也是歳赦書開諭如方平意自<lb/>
是元昊通好而西師解嚴修起居注召試知制誥拜翰<lb/>
林學士遷御史中丞初唐詢為御史以親喪免服除還<lb/>
故職適與宰相賈昌朝親嫌參知政事吳育用故事罷<lb/>
<pb n="KR2d0007_WYG_074-3a"/>
詢而方平輒奏留詢因譖育育卒罷為翰林學士三司<lb/>
使前三司使王拱辰請𣙜河北鹽既立法矣而未下方<lb/>
平見仁宗問曰河北再𣙜鹽何也仁宗曰始立法非再<lb/>
也方平曰周世宗𣙜河北鹽犯輒處死太祖征河東還<lb/>
父老泣訴願以鹽課均之兩稅而弛其禁今兩稅鹽錢<lb/>
是也豈非再𣙜乎仁宗曰卿語宰相力罷之方平曰法<lb/>
雖未下民已户知之當直以手詔罷之不可自有司出<lb/>
也仁宗大喜命方平密撰手詔下之河朔父老相率拜<lb/>
<pb n="KR2d0007_WYG_074-3b"/>
迎於澶州為佛老㑹者七日以報上恩加端明殿學士<lb/>
慶歴中衛士為變貴妃張氏有扈蹕功樞密使夏竦倡<lb/>
言講求所以尊異貴妃之禮宰相陳執中不知所為方<lb/>
平見執中言漢馮婕妤身當猛獸不聞有所尊異且皇<lb/>
后在而尊貴妃古無是禮若果行之天下謗議必大萃<lb/>
於公執中聳然從其言而罷㑹三司判官楊儀以請求<lb/>
得罪事連方平出知滁州未幾復以端明殿學士知江<lb/>
寧府加龍圖閣學士徙知杭州以母喪服除判流内銓<lb/>
<pb n="KR2d0007_WYG_074-4a"/>
建言畿内稅重非所以示天下是歳郊赦減畿内稅三<lb/>
分遂為定制以禮部侍郎知滑州徙益州走馬承受張<lb/>
勉入秦廣南蠻賊儂智髙誘雲南冦蜀兵已渉邛部川<lb/>
朝廷促方平行且發秦渭兵馬役民夫晝夜築城増諸<lb/>
縣弓手率三倍方平徑至府下令悉歸所増弓手罷築<lb/>
城之役㑹上元觀鐙大啟城門民心乃定已而得邛部<lb/>
譯人始為此謀者斬之梟首境上而流其餘黨於湖南<lb/>
以三司使召還奏罷蜀賦四十萬減鑄錢十餘萬又列<lb/>
<pb n="KR2d0007_WYG_074-4b"/>
上漕運十四策仁宗悉施行之未朞年而京師有五年<lb/>
之蓄遷尚書左丞知南京未幾以工部尚書帥秦州夏<lb/>
酋諒祚大㸃集戎騎並邊蕃户多逃匿山林方平料閱<lb/>
軍馬聲言出境賊既不至諫官司馬光因論方平無賊<lb/>
而輕舉宰相曽公亮曰兵不出塞何名為輕舉哉復知<lb/>
南京英宗即位遷禮部尚書請知鄆州明年還為翰林<lb/>
學士承旨英宗不豫召方平赴福寧殿英宗憑几不言<lb/>
出書一幅八字曰来日降詔立皇太子方平抗聲曰必<lb/>
<pb n="KR2d0007_WYG_074-5a"/>
頴王也嫡長而賢請書其名英宗力疾書以付方平翌<lb/>
日制立頴王為皇太子神宗即位召見側門方平曰仁<lb/>
宗崩厚葬過禮公私騷然請損之神宗曰奉先可損乎<lb/>
方平曰遺制固云以先志行之天子之孝也神宗以為<lb/>
然除參知政事御史中丞司馬光論方平貪邪不當參<lb/>
大政光既遷以呂公著為中丞公著又以為言亦㑹方<lb/>
平丁父憂免喪拜觀文殿學士留守西京知陳州時方<lb/>
置條例司行新法方平因陛辭極論其害曰水所以載<lb/>
<pb n="KR2d0007_WYG_074-5b"/>
舟亦所以覆舟兵猶火也不戢當自焚若行新法不已<lb/>
其極必有覆舟自焚之憂神宗謂曰能復少留乎方平<lb/>
曰退即行矣詔舉諫官方平以李大臨蘇軾應詔累請<lb/>
南京留司御史臺許之尋知陳州徙南京神宗欲除方<lb/>
平宣徽使留京師王安石言方平為御史中丞甞附賈<lb/>
昌朝今授以宣徽使無名且不可留京師遂拜宣徽北<lb/>
院使知青州除中太一宫使久之易南院使判應天府<lb/>
神宗曰朕欲卿與韓絳共事而卿論政不同又欲除卿<lb/>
<pb n="KR2d0007_WYG_074-6a"/>
樞密使而卿論兵復異卿受先帝末命卒無以副朕意<lb/>
乎師征安南方平以謂舉西北壮士健馬棄之南方其<lb/>
患有不可勝言者遂條上九事新法鬻坊場河度司農<lb/>
請并祠廟鬻之方平言宋王業所基也而以火王閼伯<lb/>
封於商丘以主大火微子為宋始封此二祠者獨不可<lb/>
免於鬻乎神宗震怒批出曰慢神辱國無甚於斯於是<lb/>
天下祠廟皆得不鬻請老除東太一宫使後二年以宣<lb/>
徽南院使太子少師致仕官制行罷宣徽院獨命領使<lb/>
<pb n="KR2d0007_WYG_074-6b"/>
如舊以太子太保致仕卒年八十五贈司空諡曰文定<lb/>
方平慷慨有氣節善屬文數千言立就甞知貢舉有薦<lb/>
王安石文學宜辟以考校方平從之安石既来凡一院<lb/>
之事皆欲紛更之方平惡之檄以出自是與之絕守蜀<lb/>
日蘇洵携其二子軾轍游京師方平一見待以國士而<lb/>
蘇氏父子名聲遂動天下云有樂全集四十卷玉堂集<lb/>
二十卷<lb/>
王拱辰字君貺開封咸平人也初名拱壽年十九舉進<lb/>
<pb n="KR2d0007_WYG_074-7a"/>
士第一仁宗改賜今名除将作監丞通判懐州遷直集<lb/>
賢院同知太常禮院廢后郭氏在殯有司前具上元觀<lb/>
燈燕拱辰言晉大夫知悼子卒未葬平公飲酒杜蕢揚<lb/>
觶郭氏以厚禮葬豈獨大夫比耶請罷御樓觀燈及遣<lb/>
奠日仍禁都下聲樂歴三司鹽鐵判官修起居注改右<lb/>
正言知制誥初朝廷禦邊重西北而輕東南拱辰請倣<lb/>
唐制益以東路之潮西路之邕容各緫節制與廣桂為<lb/>
五管慶歴元年益梓饑以拱辰為安撫使至則奏蠲逋<lb/>
<pb n="KR2d0007_WYG_074-7b"/>
負以寛民契丹使劉六符甞謂賈昌朝曰塘濼何為者<lb/>
耶一葦可航投箠可平不然決其隄十萬土囊遂可路<lb/>
矣仁宗以問拱辰對曰兵事尚詭彼誠有謀不應以語<lb/>
敵此六符夸言耳設險守固先王不廢而祖宗所以限<lb/>
敵騎也是歳契丹遣六符来求關南十縣其書謂太宗<lb/>
并汾之役舉無名之師直抵幽薊拱辰請對曰河東之<lb/>
役本誅僭偽契丹遣使行在致誠款已而㓂石嶺關潛<lb/>
假兵以援賊太宗怒其反覆既平繼元遂下令北征豈<lb/>
<pb n="KR2d0007_WYG_074-8a"/>
謂無名因作報書云既交石嶺之鋒遂有薊門之役虜<lb/>
得報繼好如初遷起居舎人知開封府以右諫議大夫<lb/>
權御史中丞劉六符之求關南也敵意不測在庭之臣<lb/>
無敢使敵者富弼徃報聘廷折其君臣敵辭屈朝廷増<lb/>
幣二十萬而和仁宗深念弼之功拱辰曰富弼不能止<lb/>
契丹谿壑無厭之求陛下止一女若敵乞和親弼亦忍<lb/>
棄之乎仁宗正色曰茍利社稷朕豈愛一女乎拱辰驚<lb/>
懼知言之不可入也因再拜曰陛下屈已愛民如此天<lb/>
<pb n="KR2d0007_WYG_074-8b"/>
下幸甚李用和以元舅除宣徽使又除使相拱辰言用<lb/>
無功而驕朝廷名器不可輕以假人甚非所以全后家<lb/>
之道也又言夏竦經略無功移疾求郡為自安計不當<lb/>
用為樞密使遂罷之蘇舜欽監進奏院因祠神燕集客<lb/>
有因酒放言為御史彈擊以舜欽易故紙得錢為㑹請<lb/>
屬吏如法拱辰遂言其放肆狂率實為害教由是皆坐<lb/>
重貶又言中書密院緫天下機務巨細一切省覽窮日<lb/>
力不暇何暇逺圖哉宜悉除細務歸之有司僧紹宗因<lb/>
<pb n="KR2d0007_WYG_074-9a"/>
鑄佛像惑衆聚財都人爭以金銀飾投冶中宮掖亦出<lb/>
貲佐之拱辰曰西師宿邊而財費於不急動士心起民<lb/>
怨詔遣中使禁止之除翰林學士為三司使首言兵宂<lb/>
不精費廪食宜訓練澄汰為持久計三路歛糴法當隨<lb/>
時盈縮以權輕重改翰林侍讀學士知鄭澶瀛三州留<lb/>
守西京除翰林學士承㫖拜三司使使契丹遼主遇之<lb/>
厚親御琵琶以侑酒拱辰謂其館伴曰南朝峭漢惟我<lb/>
館伴為遼主言之遼主曰吾見奉使之人惟富弼不可<lb/>
<pb n="KR2d0007_WYG_074-9b"/>
量也吾嘗問弼南朝如卿人材有幾弼曰臣斗筲之器<lb/>
不足道本朝人材勝如臣者車載斗量察斯人大未可<lb/>
量也拱辰使還除宣徽北院使御史趙抃論拱辰奉使<lb/>
契丹輕率失言又言知潭州任顓與轉運判官李章賤<lb/>
市死商真珠有司具獄来上而拱辰悉以珠進内以章<lb/>
宰相壻也罷為端明殿學士知永興軍帥秦定二州再<lb/>
守西京移北京神宗即位還朝見神宗言曰臣欲納忠<lb/>
未知陛下意所向又言牛李黨事方作不可不戒神宗<lb/>
<pb n="KR2d0007_WYG_074-10a"/>
以語執政王安石曰此未足為姦邪以未知陛下意所<lb/>
向此真姦邪也曾公亮因言拱辰在仁宗時已知其不<lb/>
正不復任用安石曰拱辰交結温成皇后家人皆知之<lb/>
於是遂出守南京徙河陽再守西京召還為西太一宮<lb/>
使元豐初為宣徽南院使再守北京拱辰曰臣老矣恐<lb/>
不足任事神宗曰北門重地卿舊治也勉為朕行拜安<lb/>
武軍節度使改鎮彰徳卒年七十四贈開府儀同三司<lb/>
謚曰懿恪<lb/>
<pb n="KR2d0007_WYG_074-10b"/>
臣稱曰方平附賈昌朝以譖吳育拱辰黨呂夷簡以撼<lb/>
富弼固正士之所不與也然方平志大氣髙有𢎞毅開<lb/>
濟之資識王安石之姦於将用之初知蘇氏父子之賢<lb/>
於未遇之際蓋有絶人者拱辰不可同日而語矣蘇軾<lb/>
序方平文有云世逺道散雖志士仁人或少貶以求用<lb/>
得非有為而言與<lb/>
　<lb/>
　東都事略卷七十四<lb/>
</p>
<p>
</p>
  </div>
</body>
</text>
</TEI>