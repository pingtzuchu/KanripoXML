<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>歴代名賢確論卷三十二</head> <lb/>
    <p>
<pb n="KR2o0015_WYG_032-1a"/>
欽定四庫全書<lb/>
　歴代名賢確論卷三十二<lb/>
　　始皇<lb/>
　　　取齊楚巧拙<hi>東坡</hi>
　　　王翦滅楚<hi>潁濵</hi>
　　　戰守<hi>東坡</hi>　<hi>何去非</hi>
　　　棄禮義而務便利<hi>東坡</hi>
　　　不用仁義而亡<hi>温公</hi>　<hi>潁濵</hi>
<pb n="KR2o0015_WYG_032-1b"/>
　　　忘逺<hi>老泉</hi>
　　　天之報應<hi>潁濵</hi>
　　　秦非閠位<hi>六一</hi>
取齊楚巧拙<lb/>
　東坡曰始皇十八年取韓二十二年取魏二十五年<lb/>
　取趙取楚二十六年取燕取齊初并天下蘇子曰秦<lb/>
　并天下非有道也特巧耳非幸也然吾以謂巧於取<lb/>
　齊而拙於取楚其不敗於楚者幸也嗚呼秦之巧亦<lb/>
<pb n="KR2o0015_WYG_032-2a"/>
　創於智伯而已韓魏肘足接而智伯死秦知創智伯<lb/>
　而諸侯終不知師韓魏秦并天下不亦宜乎齊湣王<lb/>
　死法章立君王后佐之秦猶伐齊也法章死王建立<lb/>
　六年而秦攻趙齊楚救之趙乏食請粟於齊而齊不<lb/>
　予秦遂圍邯鄲幾亡趙趙雖未亡而齊之亡形成矣<lb/>
　秦人知之故不加兵於齊者四十餘年夫以法章之<lb/>
　才而秦伐之建之不才而秦不伐何也太史公曰君<lb/>
　王后事秦謹故不被兵夫秦欲并天下耳豈以謹故<lb/>
<pb n="KR2o0015_WYG_032-2b"/>
　置齊也哉吾故曰巧於取齊者所以大慰齊人之心<lb/>
　而解三晉之交也齊秦不兩立秦未嘗須㬰忘齊也<lb/>
　而四十餘年不加兵者豈其情乎齊人不悟而與秦<lb/>
　合故秦得以間取三晉三晉亡齊葢岌岌矣方是時<lb/>
　猶有楚與燕也三國合猶足以拒秦秦大出兵伐楚<lb/>
　伐燕而齊不救故二國亡而齊亦虜不閲嵗如晉取<lb/>
　虞虢也可不謂巧乎二國既滅齊乃𤼵兵守西界不<lb/>
　通秦使嗚呼亦晩矣秦初遣李信以二十萬人取楚<lb/>
<pb n="KR2o0015_WYG_032-3a"/>
　不克乃使王翦以六十萬人攻之葢空國而戰也使<lb/>
　齊有中主具臣知亡之無日而掃境以伐秦以乆安<lb/>
　之齊而入厭兵空虚之秦覆秦如反掌也吾故曰拙<lb/>
　於取楚然則奈何曰古之取國者必有數如取齠齒<lb/>
　必以漸故齒脱而兒不知今秦易楚以為是齠齒也<lb/>
　可拔遂抉其口一拔而取之兒必傷必齧故秦之不<lb/>
　亡者幸也非數也呉為三軍迭出以肄楚三年而入<lb/>
　郢晉之平呉隋之平陳皆以是物也唯苻堅不然使<lb/>
<pb n="KR2o0015_WYG_032-3b"/>
　堅知出此以百倍之衆為迭出之計雖韓白不能支<lb/>
　而况謝𤣥牢之之流乎吾是以知二秦之一律也始<lb/>
　皇幸勝而堅不幸爾<lb/>
王翦滅楚<lb/>
　潁濵曰王翦與始皇議滅楚非六十萬不行予始疑<lb/>
　其過及觀田單與趙奢論兵乃知老將之言不妄也<lb/>
　趙以齊田單為相單語趙奢曰吾非不説將軍之兵<lb/>
　法所不服者將軍之用衆也帝王之兵不過三萬而<lb/>
<pb n="KR2o0015_WYG_032-4a"/>
　天下服矣今將軍必負十萬二十萬而後用之使民<lb/>
　不得耕作糧食輓賃不可給也奢曰君非徒不逹兵<lb/>
　又不明時勢矣呉干之劒肉試則斷牛馬金試則截<lb/>
　盤匜薄之柱上而擊之則絶為三質之石上而擊之<lb/>
　則碎為百今以三萬之衆而應强國之兵是薄柱擊<lb/>
　石之類也且夫劒之為用無脊之厚則鋒不入無髀<lb/>
　之薄則刃不斷無釣䍐鐔䝉須之便操其刃而刺則<lb/>
　未入而手斷今君無十萬二十萬之衆以為釣䍐鐔<lb/>
<pb n="KR2o0015_WYG_032-4b"/>
　䝉須之便焉能以三萬行於天下乎古者四海萬國<lb/>
　城大不過三百丈人多不過三千家則以三萬拒之<lb/>
　足矣今取古萬國分為戰國七兵能具數十萬食能<lb/>
　支數嵗千丈之城萬家之邑相望也君奈何以三萬<lb/>
　之衆攻之田單喟然歎息曰單未至也由此觀之攻<lb/>
　千里之國毁百年之業不乘大隙非大衆不可彼決<lb/>
　機兩陳之間為一日成敗之計乃可以少擊衆耳<lb/>
戰守<lb/>
<pb n="KR2o0015_WYG_032-5a"/>
　東坡曰秦人居諸侯之地而有萬乘之志侵辱六國<lb/>
　斬伐天下不數十年之間而得志於海内至其後世<lb/>
　再傳而遂亡劉季起於匹夫斬艾豪傑蹷秦誅楚以<lb/>
　有天下而其傳子孫數十世而不絶葢秦漢之事其<lb/>
　所以起者不同而其所以取之者無以相逺也然劉<lb/>
　項奮臂於閭閻之中率天下蠭起之兵西嚮以攻秦<lb/>
　無一成之聚一夫之衆驅罷弊適戍之人以求所非<lb/>
　望得之則生失之則死以匹夫而圗天下其勢不得<lb/>
<pb n="KR2o0015_WYG_032-5b"/>
　不疾戰以趨利是以冒萬死求一生而不顧今秦擁<lb/>
　千里之地而乗累世之業雖閉闗而守之畜威養兵<lb/>
　拊循士民而諸侯誰敢謀秦觀天下之釁而後出兵<lb/>
　以乘其弊天下夫誰敢抗而惠文武昭之君乃以萬<lb/>
　乘之資而用匹夫所以圗天下之勢疾戰而不顧其<lb/>
　後此宜其能以取天下而亦能以亡之也夫劉項之<lb/>
　勢天下皆非吾有起於草莽之中因亂而爭之故雖<lb/>
　驅天下之人以爭一旦之命而民猶有待於其定以<lb/>
<pb n="KR2o0015_WYG_032-6a"/>
　息肩於此故以疾戰定天下天下既安而下無背叛之<lb/>
　志若夫六國之際諸侯各有分地而秦乃欲以力征<lb/>
　强服四海不愛先王之遺黎以為子孫之謀而竭其<lb/>
　力以爭隣國之利大國雖滅而秦民之心已散矣故<lb/>
　秦之所以謀天下者匹夫特起之勢而非所以承祖<lb/>
　宗之業以求其不失者也昔者嘗聞之周人之興數<lb/>
　百年而後至於文武文武之際三分天下而有二然<lb/>
　商之諸侯猶有所未服紂之衆未可以不擊而自解<lb/>
<pb n="KR2o0015_WYG_032-6b"/>
　也故以文武之賢退而修徳以待其自潰誠以為后<lb/>
　稷公劉太王王季勤勞不懈而後能至於此故其發<lb/>
　之不可輕而用之有時也嗟夫秦人舉累世之資一<lb/>
　用而不復惜其先王之澤已竭於取天下而尚欲求<lb/>
　以為國亦已惑矣　又曰天下之勢莫大於使天下<lb/>
　樂戰而不好戰天下不樂戰則不可與從事於危好<lb/>
　戰則不可與從事於安昔秦人之法使吏士自為戰<lb/>
　戰勝而利歸於民所得於敵者即以有之使民之所<lb/>
<pb n="KR2o0015_WYG_032-7a"/>
　以養生送死者非殺敵無由取也故其民以好戰并<lb/>
　天下而亦以亡夫始皇雖以墮名城殺豪傑銷鋒鏑<lb/>
　而民之好戰之心囂然其未巳也是故不可與休息<lb/>
　若夫王者之兵要在於使之知愛於上而讎其敵使<lb/>
　其知其上之所以驅之於戰者凡皆以為我也是以<lb/>
　樂其戰而甘其死至於其戰也務勝敵而不務得財<lb/>
　其賞也發公室而行之於廟使其利不在殺人是故<lb/>
　其民不志於好戰夫然後可以作之於安危之中<lb/>
<pb n="KR2o0015_WYG_032-7b"/>
　而休之於爭奪之際可與安可與危而不可與亂此<lb/>
　天下之勢也<lb/>
　何去非曰兵有攻有守善為兵者必知夫攻守之所<lb/>
　宜故以攻則克以守則固當攻而守當守而攻均敗<lb/>
　之道也方天下交臂相與而事秦之强也秦人出甲<lb/>
　以攻諸侯葢將取之也圗攻以取人之國者所謂兼<lb/>
　敵之師也及天下攘袂相率而叛秦之亂也秦人合<lb/>
　卒以拒諸侯葢將卻之也圖拒以卻人之兵者所謂<lb/>
<pb n="KR2o0015_WYG_032-8a"/>
　救敗之師也兼敵之師利於轉戰救敗之師利於固<lb/>
　守兵之常勢也秦人據崤函之阻以臨山東自繆公<lb/>
　以來常䧺諸侯卒至於并天下而王之豈其君世賢<lb/>
　耶亦以得乎形便之居故也二世之亂天下相與起<lb/>
　而亡秦不三嵗而為墟以二世之不道顧秦亦何足<lb/>
　以亡然而使其知捐背叛之山東嚴兵拒闗為自救<lb/>
　之計雖以無道行之而山西千里之區猶可嵗月保<lb/>
　也不知慮此乃空國之師以屬章邯李由之徒越闗<lb/>
<pb n="KR2o0015_WYG_032-8b"/>
　千里以摶冦而為鄉日堂堂兼敵之師亦已悖矣方<lb/>
　陳勝之首事而天下豪傑爭西嚮而誅秦也葢振臂<lb/>
　一呼而帶甲者百萬舉麾一號而下城者數十又類<lb/>
　皆山林倔起之匹夫其存亡勝負之機取决於一戰<lb/>
　其鋒至鋭也而章邯之徒不知固守其所以老其師<lb/>
　乃提孤軍棄大險渡漳踰洛左馳右騖以嬰其四合<lb/>
　之鋒卒至於敗而沛公之衆揚袖而入空闗雖二世<lb/>
　之亂足以覆宗天下之勢足以夷秦而其亡遂至於<lb/>
<pb n="KR2o0015_WYG_032-9a"/>
　如此之亟者用兵之罪也夫秦役其民以從事於天<lb/>
　下之日乆矣而其民被二世之毒未深其勇於公鬭<lb/>
　樂於衛上之風聲氣俗猶在也而章邯之為兵也以<lb/>
　攻則不足以守則有餘周文常率百萬之師傅於戲下<lb/>
　矣章邯三擊而三走之卒殺周文使其不遂縱以摶<lb/>
　敵而坐闗固守為救敗之師闗東之土雖已分裂而<lb/>
　全秦未潰也或曰七國之反漢也議者歸罪於呉楚<lb/>
　以為不知杜成臯之口而漢將一日過成臯者數十<lb/>
<pb n="KR2o0015_WYG_032-9b"/>
　輩遂至於敗亡今豪傑之叛秦而罪二世之越闗摶<lb/>
　戰何也嗟夫務論兵者不論其逆順之情與夫利害<lb/>
　之勢則為兵亦疎矣夫秦有可亡之形而天下之衆<lb/>
　亦鋭於亡秦是以豪傑之起者因民志也闗東非為<lb/>
　秦役矣漢無可叛之釁而天下之民無至於負漢則<lb/>
　七國之起非民志矣天下皆為漢役者也以不為秦<lb/>
　役之闗東則二世安得即其地而疾戰其民以方為<lb/>
　漢役之天下則漢安得不趨其所而疾誅其君此戰<lb/>
<pb n="KR2o0015_WYG_032-10a"/>
　守之所以異術也昔者賈誼司馬遷皆謂使子嬰有<lb/>
　庸主之才僅得中佐則山西之地可全而有卒取失<lb/>
　言之譏於後世彼二子者固非愚於事機者也亦惜<lb/>
　夫秦有可全之勢耳雖然彼徒知秦有可全之勢而<lb/>
　不知至於子嬰而秦之事去矣雖有太公之佐其如<lb/>
　秦何哉<lb/>
棄禮義而務便利<lb/>
　東坡曰昔者生民之初不知所以養生之具擊摶挽<lb/>
<pb n="KR2o0015_WYG_032-10b"/>
　裂與禽獸爭一旦之命惴惴焉朝不謀夕憂死之不<lb/>
　給是故巧詐不生而民無知然聖人惡其無别而憂<lb/>
　其無以生也是以作為器用耒耜弓矢舟車網罟之<lb/>
　類莫不備至使民樂生便利役御萬物而適其情而<lb/>
　民始有以極其口腹耳目之欲器利用便而巧詐生<lb/>
　求得欲從而心至廣聖人又憂其桀猾變詐而難治<lb/>
　也是故制禮以反其初禮者所以反本復始也聖人<lb/>
　非不知箕踞而坐不揖而食便於人情而適於四體<lb/>
<pb n="KR2o0015_WYG_032-11a"/>
　之安也將必使之習為迂闊難行之節寛衣博帶佩<lb/>
　玊履舄所以回翔容與而不可以馳驟上自朝廷而<lb/>
　下至於民其所以視聴其耳目者莫不近於迂闊其<lb/>
　衣以黼黻文章其食以籩豆簠簋其耕以井田其進<lb/>
　取選舉以學校其治民以諸侯嫁娶死喪莫不有法<lb/>
　嚴之以鬼神而重之以四時所以使民自尊而不輕<lb/>
　為姦故曰禮之近於人情者非其至也周公孔子所<lb/>
　以區區於升降揖讓之間丁寧反覆而不敢失墜者<lb/>
<pb n="KR2o0015_WYG_032-11b"/>
　世俗之所謂迂闊而不知夫聖人之權固在於此也<lb/>
　自五帝三代相承而不敢破至秦有天下始皇帝以<lb/>
　詐力而并諸侯自以為智術之有餘而禹湯文武之<lb/>
　不知出此也於是廢諸侯破井田凡所以治天下者<lb/>
　一切出於便利而不恥於無禮决壊聖人之藩牆而<lb/>
　以利器明視天下故自秦以來天下惟知所以求生<lb/>
　避死之具而以禮者為無用贅疣之物何者其意以<lb/>
　為生之無事乎禮也茍生之無事乎禮則凡可以得<lb/>
<pb n="KR2o0015_WYG_032-12a"/>
　生者無所不為矣嗚呼此秦之禍所以至今而未息<lb/>
　歟昔者始有書契以科斗為文而其後始有規矩摹<lb/>
　畫之迹葢今所謂大小篆者至秦而更以𨽻其後日<lb/>
　以變革貴於速成而從其易义創為紙以易簡䇿是<lb/>
　以天下簿書符檄繁多委壓而吏不能究姦人有以<lb/>
　措其手足如使今世而尚用古之篆書簡䇿則雖欲<lb/>
　繁多其勢無由由此觀之則凡所以便利天下者是<lb/>
　開詐偽之端也嗟夫秦既不可及矣而後之君子欲<lb/>
<pb n="KR2o0015_WYG_032-12b"/>
　治天下而惟利便之求則是引民而日趨於詐也悲<lb/>
　夫<lb/>
不用仁義而亡<lb/>
　温公曰知及之仁不能守之雖得之必失之秦之謂<lb/>
　也善夫賈生之言曰秦以區區之地千乘之權招八<lb/>
　州而朝同列百有餘年然後六合為家崤函為宫一<lb/>
　夫作難而七廟隳身死人手為天下笑何哉仁義不<lb/>
　施而攻守之勢異也<lb/>
<pb n="KR2o0015_WYG_032-13a"/>
　潁濵曰三代以道御天下動容貌出辭氣逡巡於廟<lb/>
　堂之上而諸侯承徳四夷向風何其盛哉至其後世<lb/>
　稍衰桓文迭興而維持之要之以盟㑹齊之以征伐<lb/>
　既已畢矣然春秋之後呉越放恣繼之以田常三晉<lb/>
　之亂天下遂為戰國君臣之間非詐不言非力不用<lb/>
　相與為盗跖之行猶恐不勝雖桓文之事且不試矣<lb/>
　而况於文武成康之舊歟秦起於西陲與戎狄雜居<lb/>
　本以强兵富國為上其先襄公最賢詩人稱之然其<lb/>
<pb n="KR2o0015_WYG_032-13b"/>
　所以為國者亦猶是耳詩曰蒹葭蒼蒼白露為霜所<lb/>
　謂伊人在水一方夫蒹葭之方盛也蒼蒼其强勁而<lb/>
　不宜於用至於白露凝戾為霜然後堅成可施於人<lb/>
　今夫襄公以耕戰自立而不知以禮義終成之豈不<lb/>
　蒼然盛哉然而君子以為未成故其後世狃於為利<lb/>
　而不知義至於商君厲之以法風俗日惡鄙詐猛暴<lb/>
　甚於六國卒以此勝天下秦之君臣以為非是無足<lb/>
　以服人矣當是時諸侯大者連地數千里帶甲數千<lb/>
<pb n="KR2o0015_WYG_032-14a"/>
　萬雖使齊桓晉文假仁義挾天子以令之其勢將不<lb/>
　能行惟得至誠之君子自修而不爭如商周之先君<lb/>
　庶㡬可以服之孟子遊於齊梁以此干其君皆莫能<lb/>
　信以為詐謀竒計之所不能下長㦸勁弩之所不能<lb/>
　克區區之仁義何足以致此然魏文侯當時之弱國<lb/>
　也齊王后齊之一婦人也魏文侯行仁義禮下賢者<lb/>
　用子夏田子方段干木而秦人不敢加兵齊王后用<lb/>
　齊四十餘年事秦謹與諸侯信而齊未嘗受兵而况<lb/>
<pb n="KR2o0015_WYG_032-14b"/>
　於力行仁義中心惻怛終身不懈而有不能勝者哉<lb/>
　夫衣冠被玉可以化强暴深居簡出可以卻猛獸虚<lb/>
　心寡欲可以懐鬼神孟子曰仁不可以為衆試因秦<lb/>
　之地用秦之民按兵自守修徳以來天下彼將襁負<lb/>
　其子而至誰與共守惜乎其明不足以知之竭力以<lb/>
　勝敵勝敵之後二世而亡其數有以取之矣<lb/>
忘逺<lb/>
　老泉曰武王不泄邇不忘逺仁矣乎非仁也勢也天<lb/>
<pb n="KR2o0015_WYG_032-15a"/>
　下之勢猶一身一身之中手足病於外則腹心為之<lb/>
　深思靜慮於内而求其所以療之之術腹心病於内<lb/>
　則手足為之奔掉於外求其所以療之之物腹心手<lb/>
　足之相救非有待而後然愚故曰武王之不泄邇不<lb/>
　忘逺非仁也勢也勢如此其急而古之君獨武王然<lb/>
　者何也人皆知一身之勢而武王知天下之勢也夫<lb/>
　不知一身之勢者一身危而不知天下之勢者天下<lb/>
　不危乎哉秦之保闗中自以為子孫帝王萬世之業<lb/>
<pb n="KR2o0015_WYG_032-15b"/>
　而陳勝呉廣乃楚人也由此觀之天下之勢逺近如<lb/>
　一然以臣言之近之可憂未若逺之可憂之深也<lb/>
天之報應<lb/>
　潁濵曰戰國惟秦楚燕為故國取之非逆而守之為<lb/>
　暴矣若三晉及齊皆以簒奪得之所以取守者皆非<lb/>
　義也天方厭喪亂欲假手於秦而秦亦淫虐無以受<lb/>
　之於是不韋乘釁納妾於子楚以亂其後六國未亡<lb/>
　而嬴氏已先亡矣及至二世屠戮諸公子殆盡而後<lb/>
<pb n="KR2o0015_WYG_032-16a"/>
　授首於劉項老子曰天網恢恢踈而不失不觀其㣲<lb/>
　孰知其故哉<lb/>
秦非閏位<lb/>
　六一曰謂秦為閏者誰乎是不原本末之論也此漢<lb/>
　儒之私説也其説有三不過曰滅棄禮樂用法嚴苛<lb/>
　與其興也不當五徳之運而已五徳之説非聖人之<lb/>
　言曰昧者之論詳之矣其二者特始皇之事爾然未<lb/>
　原秦之本末也昔者堯舜夏商周秦皆出於黄帝之<lb/>
<pb n="KR2o0015_WYG_032-16b"/>
　苖裔其子孫相代而王堯傳於舜舜傳於禹夏之衰<lb/>
　也湯代之王商之衰也周代之王周之衰也秦代之<lb/>
　王其興也或以徳或以功大抵皆乘其弊而代之初<lb/>
　夏世衰而桀為昬暴湯救其亂而起稍治諸侯而誅<lb/>
　之其書曰湯征自葛是也其後卒以攻桀而滅夏及<lb/>
　商世衰紂為昬暴周之文武救其亂而起亦治諸侯<lb/>
　而誅之其詩所謂昆崇共密是也其後卒攻紂而滅<lb/>
　商推秦之興其功徳固有優劣而其迹豈有異乎秦<lb/>
<pb n="KR2o0015_WYG_032-17a"/>
　之紀曰其先大業出於顓頊之苖裔至孫伯翳佐禹<lb/>
　治水有功唐虞之間賜姓嬴氏及非子為周養馬有<lb/>
　功秦仲始為命大夫而襄公與立平王遂受岐豐之<lb/>
　賜當是之時周衰固已乆矣亂始於穆王而繼以厲<lb/>
　幽之禍平王東遷遂同列國而齊晉大侯魯衛同姓<lb/>
　擅相攻伐共起而弱周非獨秦之暴也秦於是時既<lb/>
　平犬夷因取周所賜岐豐之地而穆公以來始東侵<lb/>
　晉地至于河西滅諸戎拓地千里其後闗東諸侯强<lb/>
<pb n="KR2o0015_WYG_032-17b"/>
　僭者日益多周之國地日益蹙至無復天子之制特<lb/>
　其號在爾秦昭襄五十三年周之君臣稽首自歸于<lb/>
　秦至其後世遂滅諸侯而一天下此本末之迹也其<lb/>
　徳雖不足而其功力尚不優於魏晉乎始秦之興務<lb/>
　於力勝至于始皇遂悖棄先王之典禮又自推水徳<lb/>
　益任法而少恩其制度文為皆非古而自是此其所<lb/>
　以見黜也夫始皇之不仁不過如桀紂桀紂不能廢<lb/>
　夏商之統則始皇未可廢秦也<lb/>
<pb n="KR2o0015_WYG_032-18a"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR2o0015_WYG_032-18b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　歴代名賢確論卷三十二<lb/>
</p>
<p>
</p>
  </div>
</body>
</text>
</TEI>