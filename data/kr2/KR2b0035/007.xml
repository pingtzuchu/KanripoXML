<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>大事記續編卷七</head>
    <p>
<pb n="KR2b0035_WYG_007-1a"/>
欽定四庫全書<lb/>
　大事記續編卷七　　　　　明　王禕　撰<lb/>
漢淮陽王更始元年<hi>淮南李憲元年王郎元年梁王劉永元年</hi>
　解題曰張衡以更始居位人無異望光武初為其將<lb/>
　然後即真宜以更始之號建於光武之初<lb/>
春正月劉縯劉秀率下江兵攻甄阜梁丘賜大破斬之<lb/>
縯又破嚴尤陳茂於淯陽下遂圍宛<hi>以本紀通鑑目録修</hi>
　解題曰李賢曰淯陽縣属南郡在淯水之陽故城在<lb/>
<pb n="KR2b0035_WYG_007-1b"/>
　今鄧州南陽縣南<lb/>
二月辛巳朔新市平林諸將立長沙王發六世孫更始<lb/>
將軍𤣥為皇帝改元以族父良為國三老王匡為定國<lb/>
上公王鳯為成國上公劉縯為大司徒劉秀為太常偏<lb/>
將軍<hi>以紀傳修</hi>
　解題曰劉縯曰諸將軍幸欲尊立宗室其德甚厚然<lb/>
　赤眉起青徐衆數十萬其中必有諸劉聞南陽立宗<lb/>
　室恐赤眉徐有所立如此必將内争王莽未滅而宗<lb/>
<pb n="KR2b0035_WYG_007-2a"/>
　室相攻是疑天下而自損權也且首兵唱號鮮有能<lb/>
　遂陳涉項羽即其事也舂陵去宛三百里耳未足為<lb/>
　功遽自尊立為天下凖的使後人得承吾敝非計之<lb/>
　善者也今且稱王以號令若赤眉所立者賢相率而<lb/>
　往從之必不奪吾爵位若無所立破莽降赤眉然後<lb/>
　舉尊號亦未晩也餘見通鑑伯升雖不樂聖公之立<lb/>
　而有是言其實利害甚明未幾劉盆子立王莽大發<lb/>
　兵攻假號者於是其言驗矣<lb/>
<pb n="KR2b0035_WYG_007-2b"/>
夏四月漢兵徇昆陽定陵郾莽遣司徒王㝷司空王邑<lb/>
將四十二萬人五月與嚴尤等圍王鳯等於昆陽<hi>以本紀修</hi>
　解題曰李賢曰昆陽縣属潁川郡故城在今許州葉<lb/>
　縣北定陵縣属潁川郡故城在今郾城縣西北郾縣<lb/>
　属潁川郡今豫州郾城縣<lb/>
宛城降入都之<hi>以列傳修</hi>劉秀救昆陽六月大破之殺王㝷<lb/>
王邑嚴尤陳茂逃<hi>以本紀修</hi>
　解題曰諸將見㝷邑兵盛反走入昆陽皆惶怖欲散<lb/>
<pb n="KR2b0035_WYG_007-3a"/>
　歸劉秀曰今兵穀既少而外冦彊大并力禦之功庶<lb/>
　可立如欲分散勢無俱全今不同心膽共舉功名反<lb/>
　欲守妻子財物耶秀使王鳯王常留守夜自與宗佻<lb/>
　李軼等十三騎出城南門於外収兵至郾定陵悉發<lb/>
　諸營兵而諸將貪惜財貨欲分留守之秀曰今若破<lb/>
　敵珍寳萬倍如為所敗首領無餘何財物之有秀與<lb/>
　敢死者三千人從城西水上衝其中堅㝷邑易之自<lb/>
　將萬餘人行陳敕諸營皆按部毋得動獨與漢兵戰<lb/>
<pb n="KR2b0035_WYG_007-3b"/>
　不利大軍不敢擅相救㝷邑陳亂漢兵乗銳崩之遂<lb/>
　殺王㝷城中亦鼓譟而出中外合勢莽兵大潰餘見<lb/>
　通鑑㝷邑之師四十二萬而敗於光武三千之衆苻<lb/>
　堅之師百萬而敗於謝𤣥八千之兵盖大師難用而<lb/>
　王㝷苻融又先就斃此固必敗之道或者乃歸之於<lb/>
　天何耶<lb/>
殺劉縯以劉秀為破虜大將軍封武信侯<hi>以本紀修</hi>
　解題曰王莽之所忌者伯升劉稷之所推者伯升以<lb/>
<pb n="KR2b0035_WYG_007-4a"/>
　此立於昏庸之朝難矣事見通鑑<lb/>
莽大司馬董忠國師公劉秀等謀刼莽以降莽殺忠秀<lb/>
自殺<hi>以列傳修</hi>秋太白流入太㣲光如月<hi>以列傳修</hi>成紀隗囂起<lb/>
兵據隴前清水長公孫述起兵於成都<hi>以通鑑修</hi>前鍾武侯<lb/>
劉望稱帝於汝南以嚴尤為大司馬陳茂為丞相<hi>以列傳通</hi>
<hi>鑑目録修</hi>
　解題曰汝南今蔡光等州之地吕祖謙曰尤長於料<lb/>
　事短於擇君事見通鑑<lb/>
<pb n="KR2b0035_WYG_007-4b"/>
遣王匡攻洛陽<hi>以列傳修</hi>西屏大將軍申屠建丞相司直李<lb/>
松等攻武關析人鄧曄起兵應漢九月戊申朔漢兵入<lb/>
宣平門王邑等距戰北闕下己酉焚未央宫孝平皇后<lb/>
赴火死庚戌三輔豪傑共殺莽臠之<hi>以列傳修</hi>
　解題曰班固曰莽既不仁而有佞邪之材又乘四父<lb/>
　歴世之權遭漢中㣲國統三絶而太后壽考為之宗<lb/>
　主故得肆其姦慝以成簒竊之禍推是言之亦天時<lb/>
　非人力之致矣及其竊位南面乃始恣睢奮其威詐<lb/>
<pb n="KR2b0035_WYG_007-5a"/>
　毒流諸夏亂延蠻貉猶未足逞其欲焉是以四海之<lb/>
　内囂然喪其樂生之心中外憤怨逺近俱發城池不<lb/>
　守支體分裂遂令天下城邑為虚害徧生民自書傳<lb/>
　所載亂臣賊子考其禍敗未有如莽之甚者也<lb/>
㧞洛陽<hi>以列傳修</hi>冬十月奮威大將軍劉信擊殺劉望嚴尤<lb/>
陳茂伏誅<hi>以列傳修</hi>劉秀行司𨽻校尉使脩整宫府遷都洛<lb/>
陽<hi>以本紀修</hi>
　解題曰王莽地皇三年十月秀與李通李軼等起於<lb/>
<pb n="KR2b0035_WYG_007-5b"/>
　宛時年二十八十一月秀<hi>本文作光武後放此</hi>將賔客還舂陵<lb/>
　伯升招新市平林兵與其帥王鳯陳牧擊長聚<hi>前漢音義</hi>
　<hi>曰小於鄉曰聚</hi>秀騎牛殺新野尉乃得馬進屠唐子鄉<hi>李賢曰唐</hi>
　<hi>子鄉在今唐州湖陽縣西南</hi>又殺湖陽尉<hi>李賢曰縣属南陽郡今唐州縣</hi>進㧞棘<lb/>
　陽與王莽前隊大夫甄阜属正梁丘賜戰於小長安<lb/>
　<hi>李賢曰續漢書濟陽縣有小長安聚故城在今鄧州南陽縣南</hi>漢軍大敗還保棘陽<lb/>
　更始元年正月甲子朔復與阜賜戰於沘水之西大<lb/>
　破斬之<hi>李賢曰今唐州沘陽縣南廬江灊縣沘水與此别</hi>伯升又破莽將軍<lb/>
<pb n="KR2b0035_WYG_007-6a"/>
　嚴尤陳茂於淯陽進圍宛城二月立劉聖公為天子<lb/>
　伯升為大司馬秀為太常偏將軍三月秀别與諸將<lb/>
　徇昆陽定陵郾皆下之多得牛馬財物穀數十萬斛<lb/>
　轉以饋宛下莽遣王㝷王邑將甲士四十二萬人五<lb/>
　月與嚴尤陳茂合秀與宗佻李軼等収兵至郾定陵<lb/>
　發諸營兵六月已夘秀與營部俱進自將步騎千餘<lb/>
　㝷邑遣兵數千合戰奔之斬首數十級秀復進㝷邑<lb/>
　兵却諸部共乘之斬首數百千級連勝遂前秀與三<lb/>
<pb n="KR2b0035_WYG_007-6b"/>
　千人衝其中堅㝷邑陣亂遂殺㝷莽兵大潰秀因復<lb/>
　徇下潁陽<hi>李賢曰縣属潁川郡故城今在許州</hi>㑹伯升為更始所害秀<lb/>
　自城父<hi>李賢曰縣属潁川郡古應國故城在今許州葉縣東北</hi>馳詣宛謝更始<lb/>
　拜秀為破虜大將軍封武信侯九月更始將北都洛<lb/>
　陽以秀行司𨽻校尉使前整修宫府於是置僚属作<lb/>
　文移<hi>東觀記曰文書移與属縣也</hi>從事<hi>續漢書曰司𨽻置從事史十二人</hi>司察一<lb/>
　如舊章此光武初起及北渡河以前二年中所厯也<lb/>
遣使者徇郡國<hi>以列傳修</hi>樊崇等降封為列侯㝷亡去<hi>以列傳修</hi>
<pb n="KR2b0035_WYG_007-7a"/>
廬江連率李憲據郡自稱淮南王立故梁王立之子永<lb/>
為梁王<hi>以列傳修</hi>
　解題曰廬江今廬蘄光江安慶無為安豐諸州之地<lb/>
劉秀行大司馬事持節廵慰河北<hi>以本紀修</hi>
　解題曰更始欲令親近大將徇河北未知所使大司<lb/>
　徒言諸家子獨有文叔可用大司馬朱鮪以為不可<lb/>
　更始狐疑大司徒賜深勸之乃拜秀行大司馬持節<lb/>
　過河<hi>馮異傳更始數欲遣光武徇河北諸將皆以為不可時左丞相曹竟子詡為尚書父子用事主</hi>
<pb n="KR2b0035_WYG_007-7b"/>
　<hi>簿馮異勸秀厚結納之及渡河北詡有力焉然則沮之者非止一朱鮪也</hi>秀渡河馮異因<lb/>
　間進說曰天下同苦王氏思漢乆矣今更始諸將縱<lb/>
　横暴虐所至虜掠百姓失望無所依戴今公專令方<lb/>
　面施行恩德夫有桀紂之亂乃見湯武之功人乆飢<lb/>
　渇易為充飽宜急分遣官属徇行郡縣理寃結布惠<lb/>
　澤秀納之至邯鄲遣異與銚期乘傳撫循属縣録囚<lb/>
　徒存鰥寡亡命自詣者除其罪隂條二千石長吏同<lb/>
　心及不附者上之餘見通鑑<lb/>
<pb n="KR2b0035_WYG_007-8a"/>
大司徒劉賜為丞相入關修宗廟宫室<hi>以本紀修</hi>劉秀至河<lb/>
北除莽苛政復漢官名<hi>以本紀修</hi>南陽鄧禹謁劉秀<hi>以紀傳修</hi>
　解題曰按列傳袁宏漢紀更始立豪傑多薦舉禹禹<lb/>
　不肯從及聞光武安集河北即杖策北渡追及於鄴<lb/>
　<hi>宋相州今彰德路</hi>光武見之甚歡因留宿間語禹進說曰聖<lb/>
　人不違時時亦不可失也歴觀往古聖明之興因時<lb/>
　立功二科而已天時與人事也今以天時觀之更始<lb/>
　既立而變方興人事觀之帝王大業非凡夫所任更<lb/>
<pb n="KR2b0035_WYG_007-8b"/>
　始既是庸才而其佐無有忠良明智深謀逺慮欲尊<lb/>
　主安民者也公推誠接士揔攬英雄天下之人皆樂<lb/>
　為驅馳公之德衆所歸也初戰昆陽破王莽四十萬<lb/>
　衆公之武衆所服也軍政齊肅少長有禮公之文衆<lb/>
　所安也以公之威德應民之望収天下英雄而分授<lb/>
　之立高祖之業救萬民之命河内被山帶河足以為<lb/>
　固其土地富貴殷之舊都公之有此猶高祖之有關<lb/>
　中也進兵定冀州北取幽并胡馬之用東舉青徐引<lb/>
<pb n="KR2b0035_WYG_007-9a"/>
　負海之利三州既集南面以號命天下不足定也光<lb/>
　武笑曰且相隨北去因勑左右號禹曰鄧將軍餘見<lb/>
　通鑑<hi>方禹進䇿之時未有王郎之變故勸以守河内為根本然後定冀州取幽并舉青徐以令天下</hi>
　<hi>及王郎起於倉卒光武客寄其地然卒用幽冀兵定河北下河内三年間降鮑永張步大畧亦如禹之言</hi>
　<hi>杜牧曰冀州舜以其大離為幽并程其水土與河南等常重十一二故其人沉鷙多材力重許可能辛苦</hi>
　<hi>兵常當天下黄帝時蚩尤為兵階自後帝王多居其地晉大常役諸侯秦得韓遂折天下脊復得趙因取</hi>
　<hi>諸國韓信聯齊有之故蒯通知漢楚輕重在信光武始於上谷成於鄗魏武舉官渡三分天下有其二宋</hi>
　<hi>武有天下十分之八然不能渡河以窺胡髙齊荒蕩宇文取得隋文因以滅陳山東王者不得不可為王</hi>
<pb n="KR2b0035_WYG_007-9b"/>
　<hi>覇者不得不可為覇大抵秦漢之間專論關洛形勢時移事改又論山東矣</hi>
十二月故趙繆王子林立邯鄲王郎為帝徇下幽冀<hi>以紀</hi>
<hi>傳修</hi>
　解題曰王師古曰行一不義殺一不辜雖得天下不<lb/>
　為者聖人所以創業垂統必為可繼也光武仗漢遺<lb/>
　德以起義兵行天討正渠魁之罪以圖中興而已豈<lb/>
　肯詭詐殺人以僥倖一勝哉劉林請決水以灌赤眉<lb/>
　宜光武之不從也事見通鑑<hi>李賢曰邯鄲縣属趙國今洺州縣邯山名鄲盡</hi>
<pb n="KR2b0035_WYG_007-10a"/>
　<hi>也邯山至此而盡</hi>
漢淮陽王更始二年<hi>淮南李憲二年梁王劉永二年王郎二年楚王秦豐元年</hi>春<lb/>
正月劉秀北徇薊以茂陵耿弇為長史<hi>以紀傳修</hi>
　解題曰薊縣属涿郡今為州属大興府<lb/>
二月西遷長安封宗室功臣為王使左大司馬朱鮪五<lb/>
威中郎將李軼等鎮撫關東徴隗囂為右將軍<hi>以列傳通鑑目</hi>
<hi>録修</hi>故廣陽王嘉子接以薊應王郎劉秀走信都發兵移<lb/>
檄擊邯鄲郡縣復響應真定王揚起兵附郎秀遣驍騎<lb/>
<pb n="KR2b0035_WYG_007-10b"/>
將軍劉植說降之<hi>以列傳修</hi>
　解題曰秀失軍至信都<hi>李賢曰今冀州</hi>太守任光開門出迎<lb/>
　和戎卒正邳彤舉郡降<hi>李賢曰卒正如太守</hi>秀雖得二郡之助<lb/>
　而兵衆未合議者多言可因信都兵自送西還長安<lb/>
　邳彤廷對曰吏民歌吟思漢久矣故更始舉尊號而<lb/>
　天下嚮應一夫大呼無不捐城遁逃虜伏請降自古<lb/>
　以來未有感物動民其易如此者也卜者王郎假名<lb/>
　目執驅集烏合之衆遂震燕趙之地明公奮二郡之<lb/>
<pb n="KR2b0035_WYG_007-11a"/>
　兵掦響應之威以攻則克以戰則服今釋此而歸豈<lb/>
　徒空失河北必更驚動三輔堕損威重若明公無復<lb/>
　征伐之意則雖信都之兵猶難㑹也何者明公既西<lb/>
　則邯鄲勢成民不肯捐父母背成主而千里送公其<lb/>
　離散亡逃可必也秀善其言而止唐仲友曰光武之<lb/>
　謀非誤欲發彤之議以一衆論耳<hi>邳彤云邯鄲成民不肯背成主而千</hi>
　<hi>里送公此范史也袁紀云邯鄲和城民不捐棄和城而千里送公通鑑考異謂城皆當作成邯鄲成謂邯</hi>
　<hi>鄲勢成也成主謂王郎為已成之主也胡銓謂光武馳赴信都王莽和戎卒正邳彤舉郡降彤傳彤初為</hi>
<pb n="KR2b0035_WYG_007-11b"/>
　<hi>莽和戎卒正注莽分鉅鹿為和成郡東觀漢記或作和戎或作和成考之袁紀則和成為是特以成為城</hi>
　<hi>耳邯鄲和城者和成與邯鄲也城主者和城之主也謂王郎也</hi>
延岑據漢中漢中王嘉擊降之<hi>以列傳修</hi>遣尚書僕射鮑永<lb/>
安集并州尚書僕射謝躬討王郎<hi>以列傳修</hi>上谷太守耿況<lb/>
漁陽太守彭寵遣突騎助秀擊王郎夏四月圍邯鄲五<lb/>
月甲辰㧞之郎伏誅<hi>以紀傳修</hi>
　解題曰耿弇走昌平<hi>李賢曰縣属上谷郡</hi>說父況使功曹㓂恂<lb/>
　東約彭寵恂與門下掾閔業共說況曰邯鄲㧞起難<lb/>
<pb n="KR2b0035_WYG_007-12a"/>
　可信向王莽時所難獨劉伯升耳大司馬伯升母弟<lb/>
　尊賢下士可攀附也況曰邯鄲方盛力不能獨拒如<lb/>
　何恂曰今上谷完實<hi>李賢曰上谷故城在今媯州懐戎縣</hi>控弦萬騎恂<lb/>
　請東約漁陽<hi>李賢曰郡在漁水之陽今幽州縣</hi>齊心合衆邯鄲不足<lb/>
　圖也況乃遣恂到漁陽結謀彭寵各發突騎二千疋<lb/>
　步兵千人安樂令<hi>李賢曰縣属漁陽郡</hi>吳漢說寵曰漁陽上谷<lb/>
　突騎天下所聞也君何不合二郡精銳附劉公擊邯<lb/>
　鄲此一時之功也寵以為然㑹㓂恂至寵乃發步騎<lb/>
<pb n="KR2b0035_WYG_007-12b"/>
　三千人以漢行長史及都尉嚴宣䕶軍盖延狐奴令<lb/>
　<hi>李賢曰縣属漁陽郡</hi>王梁與上谷長史景丹及耿弇將兵俱南<lb/>
　所過擊斬王郎大將九卿校尉以下首三萬級定涿<lb/>
　郡中山鉅鹿清河河間凡二十二縣乃以景丹㓂恂<lb/>
　耿弇盖延吳漢王梁皆為偏將軍加耿況彭寵大將<lb/>
　軍封況寵延皆為列侯時謝躬率六將軍討王郎不<lb/>
　能下秀至與之合軍東圍鉅鹿未下留將軍鄧滿守<lb/>
　鉅鹿進軍邯鄲連戰破之郎乃使其諫大夫杜威請<lb/>
<pb n="KR2b0035_WYG_007-13a"/>
　降不許急攻之郎少傅李立開門納漢兵遂㧞邯鄲<lb/>
　郎夜亡走王覇追斬之餘見通鑑<hi>陳瓘曰二郡之歸發其議者弇也成</hi>
　<hi>其謀者恂與漢也二郡歸而邯鄲可平邯鄲平而天下漸服矣</hi>
封劉秀為蕭王令罷兵詣行在所以苗曽為幽州牧秀<lb/>
辭不就徴遣偏將軍吳漢北發十郡兵曽不從漢斬之<lb/>
將突騎㑹秀擊銅馬賊大破降之破赤眉於射犬徇河<lb/>
内降之漢襲殺謝躬於鄴<hi>以本紀通鑑目録修</hi>
　解題曰按袁宏漢紀更始遣使封秀為蕭王令罷兵<lb/>
<pb n="KR2b0035_WYG_007-13b"/>
　將有功者詣行在所遣幽州牧苗曽入部王幸温明<lb/>
　殿<hi>李賢曰漢趙王如意之殿在今洺州邯鄲縣内</hi>耿弇請間曰吏士死傷者<lb/>
　多願歸上谷益兵王曰王郎已破河北畧平國家今<lb/>
　都長安天下大定復用兵何為弇曰王郎雖破天下<lb/>
　兵革乃始耳今使者來欲罷兵不可聽也銅馬赤眉<lb/>
　之属數十萬人所向無前聖公不能辦也敗必不乆<lb/>
　王曰卿勿妄言我告斬卿弇曰大王哀厚弇如父子<lb/>
　故敢披赤心王曰我戯卿耳弇曰百姓患苦王莽復<lb/>
<pb n="KR2b0035_WYG_007-14a"/>
　思劉氏聞漢起莫不歡喜從風倒㦸横矢不足以喻<lb/>
　更始未都長安時百姓未具責也今都長安靈室為<lb/>
　天子而大臣專權貴戚縱横政令不出諸將虜掠甚<lb/>
　於盗賊百姓愁怨天下失望是以知必敗也明公首<lb/>
　事南陽破昆陽下百萬衆今復定河北發號響應望<lb/>
　風而至天下至重公可自取無令他姓得之王曰卿<lb/>
　得無為人道之弇曰此重事不敢為人道於是王謂<lb/>
　鄧禹曰吾欲取幽州突騎誰可使者禹曰吳漢文能<lb/>
<pb n="KR2b0035_WYG_007-14b"/>
　柔未附武足斷大事可用之乃拜漢弇俱為大將軍<lb/>
　持節北發幽州十郡突騎苗曽隂敕諸郡不得應調<lb/>
　漢先馳至無終曽出迎於路漢即収斬之弇到上谷<lb/>
　亦収斬韋順蔡充北州震駭於是悉發其兵往擊銅<lb/>
　馬漢將突騎來㑹銅馬食盡夜遁王追及大破之於<lb/>
　館陶赤眉别帥與青犢上江大彤鐡脛五幡十餘萬<lb/>
　衆在射犬王引兵進擊大破之乃南徇河内河内太<lb/>
　守韓歆降初謝躬與王共滅王郎還屯於鄴而與王<lb/>
<pb n="KR2b0035_WYG_007-15a"/>
　積不相能及王南擊青犢使躬邀擊尤來於隆慮山<lb/>
　躬兵大敗因躬在外使漢與岑彭襲據鄴城躬不知<lb/>
　輕騎還鄴漢等収斬之其衆悉降餘見通鑑李賢曰<lb/>
　續漢志野王有射犬聚故城在今懐州武德縣北<lb/>
公孫述自立為蜀王<hi>以列傳修</hi>遣使使匈奴<hi>以列傳修</hi>赤眉分二<lb/>
部攻長安遣王匡等據河東𢎞農以拒之<hi>以列傳通鑑目録修</hi>
　解題曰赤眉樊崇等將兵入潁川分其衆為二部崇<lb/>
　與逢安為一部徐宣謝禄楊音為一部赤眉雖數戰<lb/>
<pb n="KR2b0035_WYG_007-15b"/>
　勝然皆疲敝愁泣思東歸崇等慮東向兵必散乃議<lb/>
　西攻長安於是自武關陸渾關兩道俱入更始使王<lb/>
　匡成丹劉均等分據河東𢎞農以拒之<lb/>
蕭王北徇燕趙以鄧禹為大將軍西入關偏將軍㓂恂<lb/>
為河内太守<hi>以列傳修</hi>梁王永起兵以賊帥絞彊董憲張步<lb/>
等為將軍<hi>以列傳修</hi>秦豐自號楚黎王田戎陷夷陵<hi>以列傳修</hi>
　<lb/>
　大事記續編卷七<lb/>
</p>
<p>
</p>
  </div>
</body>
</text>
</TEI>