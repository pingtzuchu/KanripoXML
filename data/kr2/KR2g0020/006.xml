<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>春秋臣傳卷六</head>
    <p>
<pb n="KR2g0020_WYG_006-1a"/>
欽定四庫全書<lb/>
　春秋臣傳卷六　　　　　　宋　王當　撰<lb/>
　　僖公<lb/>
　　　周富辰<lb/>
富辰周大夫也二十四年鄭伐滑王使伯服游孫伯如<lb/>
鄭請滑鄭伯怨惠王之入不與厲公爵也又怨襄王之<lb/>
與衛滑也故不聽王命而執二子王怒將以狄伐鄭辰<lb/>
諫曰不可臣聞之太上以德撫民其次親親以相及也<lb/>
<pb n="KR2g0020_WYG_006-1b"/>
昔周公弔二叔之不咸故封建親戚以藩屏周管蔡郕<lb/>
霍魯衛毛聃郜雍曹滕畢原酆郇文之昭也邘晉應韓<lb/>
武之穆也召穆公思周德之不類故糾合宗族于成周<lb/>
而作詩曰常棣之華鄂不韡韡凡今之人莫如兄弟其<lb/>
四章曰兄弟䦧于牆外禦其侮如是則兄弟雖有小忿<lb/>
不廢懿親今天子不忍小忿以棄鄭親其若之何庸勲<lb/>
親親暱近尊賢德之大者也即聾從昧與頑用嚚姦之<lb/>
大者也鄭有平惠之勲又有厲宣之親棄嬖寵而用三<lb/>
<pb n="KR2g0020_WYG_006-2a"/>
良於諸姬為近四德具矣耳不聽五聲之和為聾目不<lb/>
别五章之色為昧心不則德義之經為頑口不道忠信<lb/>
之言為嚚狄皆則之四姦具矣夫兄弟之怨不懲於他<lb/>
王其不可棄之王弗聽使頽叔桃子出狄師伐鄭王德<lb/>
狄人將以其女為后辰諫曰不可臣聞之報者倦矣施<lb/>
者未厭狄固貪惏王又啓之女德無極婦怨無終狄必<lb/>
為患又弗聽初甘昭公通於隗氏王替隗氏頽叔桃子<lb/>
曰我實使狄狄其怨我乎遂奉太叔以狄師攻王大敗<lb/>
<pb n="KR2g0020_WYG_006-2b"/>
周師獲辰王出適鄭太叔居于温辰乃以其屬死之<lb/>
　　　虞宫之竒<lb/>
宫之竒虞大夫也晉荀息請假道於虞以伐虢公曰宫<lb/>
之竒存焉對曰宫之竒之為人也懦而不能强諫且少<lb/>
長於君君暱之雖諫將不聽且夫翫好在耳目之前而<lb/>
患在一世之後中智以上乃能慮之臣料虞公中智以<lb/>
下也乃使荀息假道於虞虞公許之之竒諫曰晉國之<lb/>
使其辭卑而幣重乃不便於虞虞公弗聽荀息里克帥<lb/>
<pb n="KR2g0020_WYG_006-3a"/>
師會虞師滅下陽五年晉侯復假道於虞以伐虢之竒<lb/>
諫曰虢虞之表也虢亡虞必從之晉不可啓寇不可翫<lb/>
一之謂甚其可再乎諺所謂輔車相依唇亡齒寒者其<lb/>
虞虢之謂也公曰晉吾宗也豈害我哉對曰太伯虞仲<lb/>
太王之昭也太伯不從是以不嗣虢仲虢叔王季之穆<lb/>
也爲文王卿士勲在王室藏之盟府將虢是滅何愛於<lb/>
虞公曰吾享祀豐潔神必據我對曰臣聞之鬼神非人<lb/>
實親惟德是依非德民弗和神弗享矣神所馮依將在<lb/>
<pb n="KR2g0020_WYG_006-3b"/>
德矣若晉取虞而明德以薦馨香神其吐之乎弗聽之<lb/>
竒出曰虞將亡矣吾不去懼及焉以其族行曰虞不臘<lb/>
矣在此行也晉不再舉矣十二月滅虢師還館於虞遂<lb/>
襲虞滅之執虞公故書曰晉人執虞公罪虞且言易也<lb/>
　　　宋司馬子魚<lb/>
司馬子魚宋公子目夷也宋桓公疾大子兹父固請曰<lb/>
目夷長且仁君其立之公命子魚子魚曰能以國讓仁<lb/>
孰甚焉臣不及也且又不順遂走而退宋襄公即位以<lb/>
<pb n="KR2g0020_WYG_006-4a"/>
公子目夷為仁使為左師以聽政於是宋治故魚氏世<lb/>
爲左師十九年宋人執滕宣公夏公使邾文公用鄫子<lb/>
于次睢之社欲以屬東夷子魚曰古者六畜不相為用<lb/>
小事不用大牲而況敢用人乎祭祀以爲人民神之主<lb/>
也用人其誰饗之齊桓公存三亡國以屬諸侯義士猶<lb/>
曰薄德今一會而虐二國之君又用諸淫昬之鬼將以<lb/>
求霸不亦難乎得死為幸秋宋人圍曹討不服也子魚<lb/>
言於宋公曰文王聞崇亂而伐之軍三旬而不降退修<lb/>
<pb n="KR2g0020_WYG_006-4b"/>
敎而復伐之因壘而降詩曰刑于寡妻至于兄弟以御<lb/>
于家邦今君德無乃猶有所闕而以伐人若之何盍姑<lb/>
内省德乎無闕而後動二十一年秋諸侯㑹宋公于盂<lb/>
子魚曰禍在此乎君欲巳甚其何以堪之於是楚執宋<lb/>
公以伐宋始宋公與楚子期以乗車之㑹目夷諫曰楚<lb/>
夷國也彊而無義請以兵車之㑹徃宋公曰不可吾與<lb/>
約以乘車之㑹自我為之自我隳之不可終以乘車徃<lb/>
楚人果伏兵車執宋公以伐宋楚知雖殺宋公猶不可<lb/>
<pb n="KR2g0020_WYG_006-5a"/>
得宋國於是釋宋公公走之衛子魚曰國為君守之君<lb/>
曷為不入然後逆襄公歸明年三月鄭伯如楚夏宋公<lb/>
伐鄭子魚曰所謂禍在此矣楚人伐宋以救鄭十一月<lb/>
已已朔宋公及楚人戰于泓宋人既成列楚人未既濟<lb/>
子魚曰彼衆我寡及其未既濟也請擊之公曰不可既<lb/>
濟而未成列又以告公曰未可既陳而後擊之宋師敗<lb/>
績國人皆咎公公曰君子不重傷不禽二毛古之為軍<lb/>
也不以阻隘也寡人雖亡國之餘不鼓不成列子魚曰<lb/>
<pb n="KR2g0020_WYG_006-5b"/>
君未知戰勍敵之人隘而不列天賛我也阻而鼓之不<lb/>
亦可乎若愛重傷則如勿傷愛其二毛則如服焉三軍<lb/>
以利用也金鼓以聲氣也利而用之阻隘可也聲盛致<lb/>
志鼔儳可也二十三年襄公卒傷於泓故也<lb/>
　　　晉荀息<lb/>
荀息字叔晉大夫也獻公朝諸大夫而問焉寡人夜者<lb/>
寢而不寐其意何也諸大夫有進對者曰寢不安與其<lb/>
諸侍御有不在側者與獻公不應荀息進曰虞虢見與<lb/>
<pb n="KR2g0020_WYG_006-6a"/>
獻公揖而進之遂與之謀息請以屈産之乗與埀棘之<lb/>
璧假道於虞以伐虢公曰是吾寳也對曰若得道於虞<lb/>
是我取之中府而藏諸外府也取之中廏而置之外廏<lb/>
也公曰宫之竒存焉對曰宫之竒之為人也達心而懦<lb/>
達心則其言略懦則不能强諫則君輕之且夫翫好在<lb/>
耳目之前而患在一世之後此中智以上乃能慮之臣<lb/>
料虞公中智以下也乃使息假道虞公許之夏荀息帥<lb/>
師㑹虞師伐虢滅下陽先書虞賄故也五年復滅虢而<lb/>
<pb n="KR2g0020_WYG_006-6b"/>
滅虞息牽馬操璧而前公曰璧則猶是也而馬齒加長<lb/>
矣獻公使息傅奚齊公疾使召之曰以是藐諸孤辱在<lb/>
大夫其若之何稽首而對曰臣竭其股肱之力加之以<lb/>
忠貞其濟君之靈也不濟則以死繼之公曰何謂忠貞<lb/>
對曰公家之利知無不為忠也送徃事居耦俱無猜貞<lb/>
也及里克將殺奚齊告息曰子將何如曰將死之里克<lb/>
曰無益也荀息曰吾與先君言矣不可以貳能欲復言<lb/>
而愛身乎雖無益也將焉辟之九年十月里克殺奚齊<lb/>
<pb n="KR2g0020_WYG_006-7a"/>
于次息將死之人曰不如立卓子而輔之息立公子卓<lb/>
以葬十一月里克殺卓子于朝息死之君子曰詩所謂<lb/>
白圭之玷尚可磨也斯言之玷不可爲也荀息有焉<lb/>
　　　周内史叔興<hi>事襄王</hi>
内史叔興周大夫也十六年隕石于宋五隕星也六鷁<lb/>
退飛過宋都風也叔興聘于宋宋襄公問焉曰是何祥<lb/>
也吉凶焉在曰今兹魯多大喪明年齊有亂君將得諸<lb/>
侯而不終退而告人曰君失問是隂陽之事非吉凶所<lb/>
<pb n="KR2g0020_WYG_006-7b"/>
生也吉凶由人吾不敢逆君故也二十八年晉文公獻<lb/>
楚俘于王王享醴命晉侯宥王命叔興䇿命晉侯為侯<lb/>
伯賜之大路之服戎路之服彤弓一彤矢百玈弓矢千<lb/>
秬鬯一卣虎賁三百人曰王謂叔父敬服王命以綏四<lb/>
國糾逖王慝晉侯三辭從命曰重耳敢再拜稽首奉揚<lb/>
天子之休命受䇿以出出入三覲叔興告王曰晉不可<lb/>
不善也其君必霸不逆王命敬奉禮義王其善之王從<lb/>
之使於晉者道相逮也及惠后之難王出在鄭晉侯納<lb/>
<pb n="KR2g0020_WYG_006-8a"/>
之<lb/>
　　　鄭叔詹<lb/>
叔詹鄭伯之弟也齊桓公會于寗母管仲曰鄭有叔詹<lb/>
堵叔師叔三良爲政未可閒也宋伐鄭楚成王救鄭敗<lb/>
宋公于泓鄭文夫人芈氏姜氏勞楚子于柯澤楚子使<lb/>
師縉示之俘馘君子曰非禮也婦人送迎不出門見兄<lb/>
弟不踰閾戎事不邇女器丁丑楚子入享于鄭夜出文<lb/>
芈送于軍取鄭二姬以歸叔詹曰楚王其不没乎為禮<lb/>
<pb n="KR2g0020_WYG_006-8b"/>
卒於無别將何以没諸侯是以知其不遂霸也晉公子<lb/>
重耳出奔及鄭文公不禮焉叔詹諫曰臣聞之天之所<lb/>
啓人弗及也天其或者將建諸君其禮焉弗聽叔詹曰<lb/>
若不禮焉則請殺之公又弗聽及晉文公即位伐鄭鄭<lb/>
人以名寳行成晉不許曰予我詹而師退詹請徃鄭伯<lb/>
弗許詹固請曰一臣可以赦百姓定社稷君何愛於臣<lb/>
也鄭人以詹予晉晉人將烹之叔詹曰殺身贖國忠也<lb/>
乃就烹據鼎耳而疾號曰自今以徃知忠以事君者與<lb/>
<pb n="KR2g0020_WYG_006-9a"/>
詹同乃命勿殺厚為之禮而歸之<lb/>
　　　晉慶鄭<lb/>
慶鄭晉大夫也秦饑使乞糴於晉晉人弗與鄭曰背施<lb/>
無親幸災不仁貪愛不祥怒鄰不義四德皆失何以守<lb/>
國虢射父曰皮之不存毛將安傅弗聽初晉饑秦輸之<lb/>
粟秦饑晉閉之糴十五年秦伯伐晉晉惠公謂鄭曰寇<lb/>
深矣若之何對曰君實深之可若何公曰不孫卜右鄭<lb/>
吉弗使戰乘小駟鄭入也鄭曰古者大事必乘其産生<lb/>
<pb n="KR2g0020_WYG_006-9b"/>
其水土知其人心安其敎訓而服習其道唯所納之無<lb/>
不如志今乘異産以從戎事及懼而變將與人易亂氣<lb/>
狡憤隂血周作張脉僨興外彊中乾進退不可周旋不<lb/>
能君必悔之不聽九月戰于韓原晉戎馬還濘而止秦<lb/>
伯獲晉侯以歸及秦伯歸晉侯蛾析謂鄭曰盍行乎對<lb/>
曰臣而不臣行將焉入十一月晉侯歸殺鄭而後入<lb/>
賛曰富辰不憾愎諫而能殺身以爲君可謂仁矣親親<lb/>
仁也斯固富辰之所能為也宫之竒諫非不善也而其<lb/>
<pb n="KR2g0020_WYG_006-10a"/>
言以暱廢孔子曰事君數斯辱矣宋襄公用鄫子于社<lb/>
無人道矣而欲以仁義之戰屬諸侯此詩所謂志大心<lb/>
勞求之者非道惜乎子魚之不為國也公羊謂文王之<lb/>
戰不過此文王唯不喜脯醢諸侯所以能征諸侯也孔<lb/>
子曰信近於義言可復也獻公以奚齊託荀息荀息以<lb/>
義折之亂庶乎沮不知出此區區以復言為信此與尾<lb/>
生何異周内史博聞明識毎有其人豈習於先王之典<lb/>
邪邱明以晉文公不殺叔詹史以謂殺之傳之誤也以<lb/>
<pb n="KR2g0020_WYG_006-10b"/>
文公之不殺寺人披知其必賢於詹也<lb/>
　<lb/>
　<lb/>
　<lb/>
　<lb/>
　<lb/>
　<lb/>
　春秋臣傳巻六<lb/>
</p>
<p>
</p>
  </div>
</body>
</text>
</TEI>