<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>春秋臣傳巻十二</head>
    <p>
<pb n="KR2g0020_WYG_012-1a"/>
欽定四庫全書<lb/>
　春秋臣傳巻十二　　　　　宋　王當　撰<lb/>
　　宣公二<lb/>
　　　周單襄公<lb/>
單襄公名朝王卿士也八年聘于宋遂假道于陳以聘<lb/>
于楚火朝覿矣道茀不可行也候不在疆司空不視塗<lb/>
澤不陂川不梁國無寄寓縣無施舍民將築臺於夏氏<lb/>
及陳陳靈公與孔寧儀行父南冠以如夏氏留賔弗見<lb/>
<pb n="KR2g0020_WYG_012-1b"/>
單子歸告王曰陳侯不有大咎國必亡王曰何故對曰<lb/>
夫辰角見而雨畢天根見而水涸夲見而草木節解駟<lb/>
見而隕霜火見而清風戒寒故先王之敎曰雨畢而除<lb/>
道水涸而成梁草木節解而備藏隕霜而冬裘具清風<lb/>
至而修城郭宫室此先王所以不用財賄而廣施德於<lb/>
天下者也今陳國火朝覿矣而道路若塞野場若棄澤<lb/>
不陂障川無舟梁是廢先王之教也周制有之曰國有<lb/>
郊牧疆有寓望所以禦災也其餘無非榖土民無懸耜<lb/>
<pb n="KR2g0020_WYG_012-2a"/>
野無奥草有優無匱有逸無罷今陳國道路不可知田<lb/>
在草閒民罷於逸樂是棄先王之法制也先王之令有<lb/>
之曰天道賞善而罰淫故凡我造國無從匪彞無即慆<lb/>
淫各守爾典以承天休今陳帥其卿佐以淫於夏氏是<lb/>
犯先王之令也周之秩官有之曰敵國賔至關尹以告<lb/>
行李以節逆之候人爲導卿出郊勞門尹除門宗祝執<lb/>
祀司里授館司徒具徒司空視塗司寇詰姦虞人入材<lb/>
甸人積薪火師監燎水師監濯膳宰致餐廪人獻餼司<lb/>
<pb n="KR2g0020_WYG_012-2b"/>
馬陳芻工人展車百官官以物至賔入如歸是以小大<lb/>
莫不懷愛其貴國之賔至則以班加一等益䖍至於王<lb/>
使則皆官正涖事上卿監之今雖朝也不才承王命以<lb/>
爲過賔於陳而司事莫至是蔑先王之官也居大國之<lb/>
閒而無此四者其能乆乎十年陳侯殺於夏氏楚子入<lb/>
陳成公二年晉使鞏朔獻齊捷于周王弗見使襄公辭<lb/>
焉曰蠻夷戎狄不式王命淫湎毁常王命伐之則有獻<lb/>
捷王親受而勞之所以懲不敬勸有功也兄弟甥舅侵<lb/>
<pb n="KR2g0020_WYG_012-3a"/>
敗王畧王命伐之告事而巳不獻其功所以敬親暱禁<lb/>
淫慝也今叔父奸先王之禮余雖欲於鞏伯其敢廢舊<lb/>
典以忝叔父乎士莊伯不能對王以鞏伯宴而私賄之<lb/>
使相告之曰非禮也勿籍十六年晉侯使郤至獻楚捷<lb/>
于周見單襄公與之語且曰晉國之克也爲已實謀之<lb/>
曰㣲我晉不戰矣襄公曰人有言曰兵在其頸其郤至<lb/>
之謂乎君子不自稱也非以讓也惡其葢人也求蓋人<lb/>
其抑下滋甚故聖人貴讓詩曰豈弟君子求福不回以<lb/>
<pb n="KR2g0020_WYG_012-3b"/>
吾觀之不可久也眀年郤至果死難十七年柯陵之盟<lb/>
襄公見晉厲公視逺步髙郤錡見其語犯郤犫見其語<lb/>
迂郤至見其語伐犯則陵人迂則誣人伐則掩人魯成<lb/>
公見襄公曰敢問天道乎抑人故也對曰吾非瞽史焉<lb/>
知天道吾見晉君之容而聽三郤之語矣殆必禍者也<lb/>
後悉如其言卒子頃公嗣晉孫談之子周適周事襄公<lb/>
立無跛視無還聽無聳言無逺言敬必及天言忠必及<lb/>
意言信必及身言仁必及人言義必及利言智必及事<lb/>
<pb n="KR2g0020_WYG_012-4a"/>
言勇必及制言教必及辯言孝必及神言惠必及和言<lb/>
讓必及敵晉國有憂未嘗不戚有慶未嘗不怡襄公疾<lb/>
召頃公而告之曰必善晉周將得晉國其行也文能文<lb/>
則得天地夫敬文之恭也忠文之實也信文之孚也仁<lb/>
文之愛也義文之制也智文之輿也勇文之帥也敎文<lb/>
之施也孝文之夲也惠文之慈也讓文之才也此十一<lb/>
者夫子皆有焉文王質文故天胙之以天下夫子被之<lb/>
矣其昭穆又近可以得國及厲公之亂召周子而立之<lb/>
<pb n="KR2g0020_WYG_012-4b"/>
是爲悼公頃公卒子靖公嗣晉羊舌肸聘于周發幣于<lb/>
大夫及單靖公靖公享之儉而敬語說昊天有成命叔<lb/>
向曰異哉昊天有成命頌之盛德也其詩曰昊天有成<lb/>
命二后受之成王不敢康夙夜基命宥宻於緝熈亶厥<lb/>
心肆其靖之是道成王之德也成王能明文昭能定武<lb/>
烈者也夫道成命者而稱昊天翼其上也二后受之讓<lb/>
於德也成王不敢康敬百姓也夙夜恭也基始也命信<lb/>
也宥寛也密寧也緝明也熈廣也亶厚也肆固也靖和<lb/>
<pb n="KR2g0020_WYG_012-5a"/>
也其始也翼上德讓而敬百姓其中也恭儉信寛帥歸<lb/>
於寧其終也廣厚其心以固和之始於德讓中於信寛<lb/>
終於固和故曰成單子儉敬讓咨以應成德單若不興<lb/>
子孫必蕃後世不忘詩曰其類維何室家之壼君子萬<lb/>
年永錫祚𦙍類也者不忝前哲之謂也壼也者廣裕民<lb/>
人之謂也萬年也者令聞不忘之謂祚𦙍也者子孫蕃<lb/>
育之謂也單子必當之矣襄王十年靖公爲王卿士以<lb/>
相王室曽孫穆公有傳<lb/>
<pb n="KR2g0020_WYG_012-5b"/>
　　　周劉康公<hi>荀伯</hi>
劉康公周定王之季子也食采于劉宣公十年康公來<lb/>
報聘晉景公使趙同獻狄俘于周不敬康公曰不及十<lb/>
年原叔必有大咎天奪之魄矣成十一年晉郤至與周<lb/>
爭鄇田王命康公訟諸晉郤至曰温吾故也故不敢失<lb/>
劉子曰昔周克商使諸侯撫封蘇忿生以温為司寇與<lb/>
檀伯達封于河蘇氏即狄又不能於狄而奔衛襄王勞<lb/>
文公而賜之温狐氏陽氏先處之而後及子若治其故<lb/>
<pb n="KR2g0020_WYG_012-6a"/>
則王官之邑也子安得之晉侯使郤至勿敢爭成十三<lb/>
年公及諸侯朝王成肅公受脤于社不敬劉子曰吾聞<lb/>
之民受天地之中以生所謂命也是以有動作禮義威<lb/>
儀之則以定命也能者養之以福不能者敗以取禍是<lb/>
以君子勤禮小人盡力勤禮莫如致敬盡力莫如敦篤<lb/>
敬在養神篤在守業國之大事在祀與戎祀有執膰戎<lb/>
有受脤神之大節也今成子惰棄其命矣其不反乎五<lb/>
月成肅公卒于瑕劉氏世爲王卿士其後獻公文公<hi>闕</hi>
<pb n="KR2g0020_WYG_012-6b"/>
于王室<lb/>
　　　晉士貞子<lb/>
士貞子名渥濁字伯晉大夫也邲之役晉師歸中行桓<lb/>
子請死晉侯欲許之貞子諫曰不可城濮之役晉師三<lb/>
日榖文公猶有憂色左右曰有喜而憂如有憂而喜乎<lb/>
公曰得臣猶在憂未歇也困獸猶鬭況國相乎及楚殺<lb/>
子玉公喜而後可知也曰莫余毒也巳是晉再克而楚<lb/>
再敗也楚是以再世不競今天或者大警晉也而又殺<lb/>
<pb n="KR2g0020_WYG_012-7a"/>
林父以重楚勝其無乃乆不競乎林父之事君也進思<lb/>
盡忠退思補過社稷之衛也若之何殺之夫其敗也如<lb/>
日月之食焉何損於明晉侯使復其位十五年晉師滅<lb/>
赤狄晉侯賞桓子狄臣千室亦賞士伯以𤓰衍之縣曰<lb/>
吾獲狄土子之功也㣲子吾喪伯氏矣羊舌職說是賞<lb/>
也曰周書所謂庸庸祇祇者謂此物也夫士伯庸中行<lb/>
伯君信之亦庸士伯此之謂明德矣文王所以造周不<lb/>
是過也故詩曰陳錫哉周能施也率是道也其何不濟<lb/>
<pb n="KR2g0020_WYG_012-7b"/>
趙嬰通于趙莊姬原屏放諸齊嬰夢天使謂已祭余余<lb/>
福汝問於貞伯貞伯曰不識也既而告其人曰神福仁<lb/>
而禍淫淫而無罰福也祭其得亡乎祭之之明日而亡<lb/>
成六年鄭伯如晉拜成子游相授玉于東楹之東貞伯<lb/>
曰鄭伯其死乎自棄也巳視流而行速不安其位宜不<lb/>
能乆悼公即位士伯爲太傅子弱嗣<lb/>
　　　晉郤克<lb/>
郤克字伯郤缺之子也爲晉卿是爲郤獻子宣十七年<lb/>
<pb n="KR2g0020_WYG_012-8a"/>
春景公使克徴㑹于齊季孫行父禿郤克跛衛孫良夫<lb/>
眇曹公子首僂同時而聘于齊齊使秃者御禿者跛者<lb/>
御跛者眇者御眇者僂者御僂者齊頃公帷婦人使觀<lb/>
之郤子登婦人笑於房獻子怒出而誓曰所不此報無<lb/>
能渉河獻子歸請伐齊范武子將老聞之曰喜怒以類<lb/>
者鮮易者實多詩曰君子如怒亂庶遄沮君子如祉亂<lb/>
庶遄已君子之喜怒以巳亂也弗巳者必益之郤子其<lb/>
或者欲巳亂於齊乎不然予懼其益之也余將老使郤<lb/>
<pb n="KR2g0020_WYG_012-8b"/>
子逞其志庶有豸乎乃請老郤獻子爲政將中軍遂伐<lb/>
齊師陳于鞌齊師敗績晉師歸郤克見公曰子之力也<lb/>
夫對曰君之訓也二三子之力也臣何力之有焉范叔<lb/>
見勞之如郤伯對曰庚所命也克之制也爕何力之有<lb/>
焉欒伯見公亦如之對曰爕之詔也士用命也書何力<lb/>
之有焉<lb/>
　　　楚潘黨<lb/>
潘黨字叔黨楚大夫潘尫之子也邲之戰晉敗黨曰君<lb/>
<pb n="KR2g0020_WYG_012-9a"/>
盍築武軍而收晉尸以爲京觀臣聞克敵必示子孫以<lb/>
無忘武功楚子曰非爾所知也夫文止戈爲武武王克<lb/>
商作頌曰載戢干戈載櫜弓矢我求懿德肆于時夏允<lb/>
王保之夫武禁暴戢兵保大定功安民和衆豐財者也<lb/>
故使子孫無忘其章武有七德我無一焉何以示子孫<lb/>
其爲先君宫告成事而已武非吾功也古者明王伐不<lb/>
敬取其鯨鯢而封之以爲大戮於是乎有京觀以懲淫<lb/>
慝今罪無所而民皆盡忠以死君命又何以爲京觀乎<lb/>
<pb n="KR2g0020_WYG_012-9b"/>
祀于河作先君宫告成事而還鄢陵之役黨與養由基<lb/>
蹲甲而射之徹七札焉<lb/>
　　　楚屈巫<lb/>
屈巫字子靈楚申邑大夫也是曰申公巫臣成八年晉<lb/>
侯使申公巫臣如呉假道于莒與渠邱公立於池上曰<lb/>
城巳惡莒子曰僻陋在夷其孰以我爲虞對曰夫狡焉<lb/>
思啓封疆以利社稷者何國蔑有唯然故多大國矣唯<lb/>
或思或縱也勇夫重閉況國乎宣十二年莊王伐蕭蕭<lb/>
<pb n="KR2g0020_WYG_012-10a"/>
潰巫臣曰師人多寒王廵三軍拊而勉之三軍之士皆<lb/>
如挾纊楚之討陳夏氏也莊王欲納夏姬巫臣曰不可<lb/>
君召諸侯以討罪也今納夏姬貪其色也書曰明德愼<lb/>
罰文王所以造周也君其圖之王乃止子反欲取之巫<lb/>
臣曰是不祥人也天下多美婦人何必是乎子反乃止<lb/>
巫臣遂娶夏姬以奔晉子反怨之殺巫臣之族而分其<lb/>
室巫臣自晉遺子重子反書曰余必使爾罷於奔命以<lb/>
死巫臣請使於呉晉侯許之呉子壽夢說之乃通呉于<lb/>
<pb n="KR2g0020_WYG_012-10b"/>
晉以兩之一卒適呉舍偏兩之一焉與其射御敎呉乗<lb/>
車敎之戰陳敎之叛楚寘其子狐庸焉使爲行人於呉<lb/>
呉始伐楚伐巢伐徐子重奔命馬陵之㑹呉入州來子<lb/>
重自鄭奔命子重子反於是乎一歳七奔命蠻夷屬於<lb/>
楚者呉盡取之是以始大通呉於上國<lb/>
　　　晉欒書<lb/>
欒書晉卿也字伯是曰欒武子父曰盾成六年楚伐鄭<lb/>
書救之晉衆欲戰知莊子范文子韓獻子曰不可或謂<lb/>
<pb n="KR2g0020_WYG_012-11a"/>
武子曰聖人與衆同欲是以濟事子爲大政將酌於民<lb/>
者也子之佐十一人其不欲戰者三人而巳欲戰者可<lb/>
謂衆矣武子曰善鈞從衆夫善衆之主也從之不亦可<lb/>
乎從之果有功君子曰從善如流冝哉詩曰豈弟君子<lb/>
遐不作人求善也夫作人斯有功績矣九年書伐鄭鄭<lb/>
人使伯蠲行成晉人殺之非禮也兵交使在其間可也<lb/>
明年復伐鄭鄭子罕賂以襄鍾乃歸鄭伯<lb/>
賛曰單襄公知識明悟將之以文有王臣之體焉雖才<lb/>
<pb n="KR2g0020_WYG_012-11b"/>
不見於用而世有賢德詩曰惟其有之是以似之單氏<lb/>
之謂乎士貞子明荀伯之賢身受其賞奕世載德薦賢<lb/>
之有後也明矣郤克不忍一笑之憤而暴二國之師遷<lb/>
怒之爲患如此三郤滅宗未必非隂禍也甚哉巫臣之<lb/>
罔也諫納夏姬若正也反將以濟其邪自知其非而躬<lb/>
蹈覆轍其罔乃所以自罔也<lb/>
　<lb/>
　春秋臣傳巻十二<lb/>
</p>
<p>
</p>
  </div>
</body>
</text>
</TEI>