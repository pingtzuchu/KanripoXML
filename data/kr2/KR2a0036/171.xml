<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>元史卷一百七十一</head> <lb/>
    <p>
<pb n="KR2a0036_WYG_171-1a"/>
欽定四庫全書<lb/>
　元史卷一百七十一<lb/>
　　明翰林學士亞中大夫知制誥兼修國史宋濓等修<lb/>
　列傳第五十八<lb/>
　　劉因<lb/>
劉因字夢吉保定容城人世為儒家五世祖琮生敦武<lb/>
校尉臨洮府録事判官昉昉生奉議大夫中山府録事<lb/>
俣俣生秉善金貞祐中南徙其弟國寶登興定進士第<lb/>
<pb n="KR2a0036_WYG_171-1b"/>
終奉直大夫樞密院經歴秉善生述述因之父也嵗壬<lb/>
辰述始北歸刻意問學邃性理之説好長嘯中統初左<lb/>
三部尚書劉肅宣撫真定辟武邑令以疾辭歸年四十<lb/>
未有子嘆曰天果使我無子則已有子必令讀書因生<lb/>
之夕述夢神人馬載一兒至其家曰善養之既覺而生<lb/>
乃名曰駰字夢驥後改今名及字因天資絶人三嵗識<lb/>
書日記千百言過目即成誦六嵗能詩七嵗能屬文落<lb/>
筆驚人甫弱冠才器超邁日閲方冊思得如古人者友<lb/>
<pb n="KR2a0036_WYG_171-2a"/>
之作希聖解國子司業硯彌堅教授真定因從之游同<lb/>
舍生皆不能及初為經學究訓詁疏釋之説輙嘆曰聖<lb/>
人精義殆不止此及得周程張邵朱吕之書一見能發<lb/>
其微曰我固謂當有是也及評其學之所長而曰邵至<lb/>
大也周至精也程至正也朱子極其大盡其精而貫之<lb/>
以正也其高見逺識率類此因蚤喪父事繼母孝有父<lb/>
祖喪未葬投書先友翰林待制楊恕憐而助之始克襄<lb/>
事因性不苟合不妄交接家雖甚貧非其義一介不取<lb/>
<pb n="KR2a0036_WYG_171-2b"/>
家居教授師道尊嚴弟子造其門者隨材器教之皆有<lb/>
成就公卿過保定者衆聞因名往往來謁因多遜避不<lb/>
與相見不知者或以為傲弗恤也嘗愛諸葛孔明靜以<lb/>
修身之語表所居曰靜修博果密以因學行薦于朝至<lb/>
元十九年有詔徴因擢承徳郎右賛善大夫初裕皇建<lb/>
學宫中命賛善王恂教近侍子弟恂卒乃命因繼之未<lb/>
幾以母疾辭歸明年丁内艱二十八年詔復遣使者以<lb/>
集賢學士嘉議大夫徴因以疾固辭且上書宰相曰因<lb/>
<pb n="KR2a0036_WYG_171-3a"/>
自幼讀書接聞大人君子之餘論雖他無所得至如君<lb/>
臣之義自謂見之甚明如以日用近事言之凡吾人之<lb/>
所以得安居而暇食以遂其生聚之樂者是誰之力與<lb/>
皆君上之賜也是以凡我有生之民或給力役或出知<lb/>
能亦必各有以自効焉此理勢之必然亘萬古而不可<lb/>
易而莊周氏所謂無所逃于天地之間者也因生四十<lb/>
三年未嘗効尺寸之力以報國家養育生成之徳而恩<lb/>
命連至因尚敢偃蹇不出貪高尚之名以自媚以負我<lb/>
<pb n="KR2a0036_WYG_171-3b"/>
國家知遇之恩而得罪于聖門中庸之教也哉且因之<lb/>
立心自幼及長未嘗一日敢為崖岸卓絶甚高難繼之<lb/>
行平昔交友苟有一日之雅者皆知因之此心也但或<lb/>
者得之傳聞不求其實止于蹤跡之近似者觀之是以<lb/>
有高人隠士之目惟閣下亦知因之未嘗以此自居也<lb/>
向者先儲皇以賛善之命來召即與使者俱行再奉㫖<lb/>
令教學亦即時應命後以老母中風請還家省視不幸<lb/>
彌留竟遭憂制遂不復出初豈有意于不仕邪今聖天<lb/>
<pb n="KR2a0036_WYG_171-4a"/>
子選用賢良一新時政雖前日隠晦之人亦將出而仕<lb/>
矣况因平昔非隠晦者邪况加以不次之寵處之以優<lb/>
崇之地邪是以形留意往命與心違病卧空齋惶恐待<lb/>
罪因素有羸疾自去年喪子憂患之餘繼以痁瘧歴夏<lb/>
及秋後雖平復然精神氣血已非舊矣不意今嵗五月<lb/>
二十八日瘧疾復作至七月初二日蒸發舊積腹痛如<lb/>
刺下血不已至八月初偶起一念自歎旁無期功之親<lb/>
家無紀綱之僕恐一旦身先朝露必至累人遂遣人于<lb/>
<pb n="KR2a0036_WYG_171-4b"/>
容城先人墓側修營一舍倘病勢不退當居處其中以<lb/>
待盡遣人之際未免感傷由是病勢益增飲食極減至<lb/>
二十一日使者持恩命至因初聞之惶怖無地不知所<lb/>
措徐而思之竊謂供職雖未能扶病而行而恩命則不<lb/>
敢不扶病而拜因又慮若稍渉遲疑則不惟臣子之心<lb/>
有所不安而蹤跡高峻已不近于人情矣是以即日拜<lb/>
受留使者候病勢稍退與之俱行遷延至今服療百至<lb/>
略無一效乃請使者先行仍令學生李道恒納上鋪馬<lb/>
<pb n="KR2a0036_WYG_171-5a"/>
聖㫖待病退自備氣力以行望閣下俯加矜憫曲為保<lb/>
全因實疎逺微賤之臣與帷幄諸公不同其進與退苦<lb/>
非難處之事惟閣下始終成就之書上朝廷不强致帝<lb/>
聞之亦曰古有所謂不召之臣其斯人之徒歟三十年<lb/>
夏四月十有六日卒年四十五無子聞者嗟悼延祐中<lb/>
贈翰林學士資善大夫䕶軍追封容城郡公謚文靖歐<lb/>
陽元嘗賛因畫像曰微㸃之狂而有沂上風雩之樂資<lb/>
由之勇而無北鄙鼔瑟之聲于裕皇之仁而見不可留<lb/>
<pb n="KR2a0036_WYG_171-5b"/>
之四皓以世祖之略而遇不能致之兩生烏乎麒麟鳯<lb/>
凰固宇内之不常有也然而一鳴而六典作一出而春<lb/>
秋成則其志不欲遺世而獨往也明矣亦將從周公孔<lb/>
子之後為往聖繼絶學為來世開太平者邪論者以為<lb/>
知言因所著有四書精要三十卷詩五卷號丁亥集因<lb/>
所自選又有文集十餘卷及小學四書語録皆門生故<lb/>
友所録惟易繫辭説乃因病中親筆云<lb/>
　　吳澄<lb/>
<pb n="KR2a0036_WYG_171-6a"/>
吴澄字幼清撫州崇仁人高祖曄初居咸口里當華蓋<lb/>
臨川二山間望氣者徐覺言其地當出異人澄生前一<lb/>
夕鄉父老見異氣降其家隣媪復夢有物蜿蜓降其舍<lb/>
旁池中旦以告于人而澄生三嵗穎悟日發教之古詩<lb/>
隨口成誦五嵗日受千餘言夜讀書至旦母憂其過勤<lb/>
節膏火不多與澄候母寢燃火復誦習九嵗從羣子弟<lb/>
試鄉校毎中前列既長于經傳皆通之知用力聖賢之<lb/>
學嘗舉進士不中至元十三年民初附盜賊所在蜂起<lb/>
<pb n="KR2a0036_WYG_171-6b"/>
樂安鄭松招澄居布水谷乃著孝經章句校定易書詩<lb/>
春秋儀禮及大小戴記侍御史程鉅夫奉詔求賢江南<lb/>
起澄至京師未幾以母老辭歸鉅夫請置澄所著書於<lb/>
國子監以資學者朝廷命有司即其家録上元貞初游<lb/>
龍興按察司經歴郝文迎至郡學日聴講論録其問答<lb/>
凡數千言行省掾元明善以文學自負嘗問澄易詩書<lb/>
春秋奥義歎曰與吴先生言如探淵海遂執子弟禮終<lb/>
其身左丞董士選延之于家親執饋食曰吴先生天下<lb/>
<pb n="KR2a0036_WYG_171-7a"/>
士也既入朝薦澄有道擢應奉翰林文字有司敦勸久<lb/>
之乃至而代者已到官澄即日南歸未幾除江西儒學<lb/>
副提舉居三月以疾去官至大元年召為國子監丞先<lb/>
是許文正公衡為祭酒始以朱子小學等書授弟子久<lb/>
之漸失其舊澄至旦燃燭堂上諸生以次受業日昃退<lb/>
燕居之室執經問難者接踵而至澄各因其材質反覆<lb/>
訓誘之毎至夜分雖寒暑不易也皇慶元年陞司業用<lb/>
程純公學校奏疏胡文定公六學教法朱文公學校貢<lb/>
<pb n="KR2a0036_WYG_171-7b"/>
舉私議約之為教法四條一曰經學二曰行實三曰文<lb/>
藝四曰治事未及行又嘗為學者言朱子于道問學之<lb/>
功居多而陸子靜以尊徳性為主問學不本于徳性則<lb/>
其敝必偏于言語訓釋之末故學必以徳性為本庶幾<lb/>
得之議者遂以澄為陸氏之學非許氏尊信朱子本意<lb/>
然亦莫知朱陸之為何如也澄一夕謝去諸生有不謁<lb/>
告而從之南者俄拜集賢直學士特授奉議大夫俾乘<lb/>
驛至京師次真州疾作不果行英宗即位超遷翰林學<lb/>
<pb n="KR2a0036_WYG_171-8a"/>
士進階太中大夫先是有㫖集善書者粉黄金為泥寫<lb/>
浮屠藏經帝在上都使左丞蘇蘇詔澄為序澄曰主上<lb/>
寫經為民祈福甚盛舉也若用以追薦臣所未知蓋福<lb/>
田利益雖人所樂聞而輪迴之事彼習其學者猶或不<lb/>
言不過謂為善之人死則上通高明其極品則與日月<lb/>
齊光為惡之人死則下淪汚穢其極下則與沙蟲同類<lb/>
其徒遂為薦㧞之説以惑世人今列聖之神上同日月<lb/>
何庸薦抜且國初以來凡寫經追薦不知幾舉若未效<lb/>
<pb n="KR2a0036_WYG_171-8b"/>
是無佛法矣若已效是誣其祖矣撰為文辭不可以示<lb/>
後世請俟駕還奏之㑹帝崩而止泰定元年初開經筵<lb/>
首命澄與平章政事張珪國子祭酒鄧文原為講官在<lb/>
至治末詔作太廟議者習見同堂異室之制乃作十三<lb/>
室未及遷奉而國有大故有司疑于昭穆之次命集議<lb/>
之澄議曰世祖混一天下悉攷古制而行之古者天子<lb/>
七廟廟各有宫太祖居中左三廟為昭右三廟為穆昭<lb/>
穆神主各以次逓遷其廟之宫頗如今之中書六部夫<lb/>
<pb n="KR2a0036_WYG_171-9a"/>
省部之設亦倣金宋豈以宗廟敘次而不攷古乎有司<lb/>
急于行事竟如舊次云時澄已有去志㑹修英宗實錄<lb/>
命總其事居數月實録成未上即移疾不出中書左丞<lb/>
許師敬奉㫖賜宴國史院仍致朝廷勉留之意宴罷即<lb/>
出城登舟去中書聞之遣官驛追不及而還言于帝曰<lb/>
吴澄國之名儒朝之舊徳今請老而歸不忍重勞之宜<lb/>
有所褒異詔加資善大夫仍以金織文綺二及鈔五千<lb/>
貫賜之澄身若不勝衣正坐拱手氣融神邁答問亹亹<lb/>
<pb n="KR2a0036_WYG_171-9b"/>
使人渙若氷釋弱冠時嘗著説曰道之大原出于天神<lb/>
聖繼之堯舜而上道之元也堯舜而下其亨也洙泗鄒<lb/>
魯其利也濓洛闗閩其貞也分而言之上古則羲黄其<lb/>
元堯舜其亨禹湯其利文武周公其貞乎中古之統仲<lb/>
尼其元顔曽其亨乎子思其利孟子其貞乎近古之統<lb/>
周子其元程張其亨也朱子其利也孰為今日之貞乎<lb/>
未之有也然則可以終無所歸哉其早以斯文自任如<lb/>
此故出登朝署退歸于家與郡邑之所經由士大夫皆<lb/>
<pb n="KR2a0036_WYG_171-10a"/>
迎請執業而四方之士不憚數千里躡屩負笈來學山<lb/>
中者常不下千數百人少暇即著書至將終猶不置也<lb/>
于易春秋禮記各有纂言盡破傳註穿鑿以發其藴條<lb/>
歸紀敘精明簡潔卓然成一家言作學基學統二篇使<lb/>
人知學之本與為學之序尤有得于邵子之學校定皇<lb/>
極經世書又校正老子莊子太𤣥經樂律及八陣圖郭<lb/>
璞葬書初澄所居草屋數間程鉅夫題曰草廬故學者<lb/>
稱之為草廬先生天厯三年朝廷以澄耆老特命次子<lb/>
<pb n="KR2a0036_WYG_171-10b"/>
京為撫州教授以便奉養明年六月得疾有大星墜其<lb/>
舍東北澄卒年八十五贈江西行省左丞上䕶軍追封<lb/>
臨川郡公謚文正長子文終同知柳州路總管府事京<lb/>
終翰林國史院典籍官孫當自有傳<lb/>
　<lb/>
　<lb/>
　<lb/>
　元史卷一百七十一<lb/>
<pb n="KR2a0036_WYG_171-11a"/>
元史卷一百七十一考證<lb/>
吳澄𫝊長子文終同知桞州路總管府事京終翰林國<lb/>
　史院典籍官　按文集載澄有子五人衮補國子生<lb/>
　禀泗州路臨淮縣尹亶補國子生史畧之謹識<lb/>
</p>
<p>
</p>
  </div>
</body>
</text>
</TEI>