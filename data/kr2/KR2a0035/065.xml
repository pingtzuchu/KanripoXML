<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>金史卷六十五</head> <lb/>
    <p>
<pb n="KR2a0035_WYG_065-1a"/>
欽定四庫全書<lb/>
　金史卷六十五<lb/>
　　元中書右丞相總裁托克托等修<lb/>
　列傳第三<lb/>
　始祖以下諸子<lb/>
　　幹　魯　　　　博　囉<lb/>
　　錫赫特<hi>孫巴達</hi>　錫哩布<hi>子博諾</hi>
　　錫里庫　　　　烏肯徹<lb/>
<pb n="KR2a0035_WYG_065-1b"/>
　　伯　赫　　　　崇　成<hi>本名布呼</hi>
　　噶　順<hi>子普嘉努</hi>滿　丕<hi>子滿都布/</hi>　<hi>們都</hi>
　　們圖琿　　　　威　泰<lb/>
　　烏　色<hi>子宗永</hi>　烏　哲<hi>孫璋</hi>
　　昻<hi>本名烏達子正嘉</hi>
始祖明懿皇后生徳帝烏噌季幹魯女曰卓克索巴皆<lb/>
福夀之語也以六十後生子異之故皆以嘉名名之焉<lb/>
徳帝思皇后生安帝季曰博囉博囉與獻祖俱徙海古<lb/>
<pb n="KR2a0035_WYG_065-2a"/>
勒水置屋宇焉博囉孫呼實呼實子和卓與景祖長子<lb/>
韓國公和卓同名韓國公前死所謂肅宗納和卓之妻<lb/>
瓜爾佳氏者是也穆宗四年伐阿蘇阿蘇走遼遼使<lb/>
使來止伐阿蘇軍穆宗陽受遼帝約束先歸國留和卓<lb/>
守阿蘇城凡三年卒攻破之天㑹十五年贈特進<lb/>
安帝節皇后生獻祖次曰信徳次曰錫赫特次曰錫哩<lb/>
布次曰錫里庫<lb/>
錫赫特之孫巴達錫哩布之子博諾皆佐世祖有功博<lb/>
<pb n="KR2a0035_WYG_065-2b"/>
諾勇毅善射當時有與同名者嘗有二志目之曰惡博<lb/>
諾天㑹十五年巴達贈儀同三司博諾贈開府儀同三<lb/>
司在世祖時罕都伊克及和卓巴達博諾五人者不離<lb/>
左右親若手足元勲之最著者也明昌五年皆配饗世<lb/>
祖廟廷準塔蘇拉布皆瓜爾佳部人賽音諾延綽哈皆<lb/>
圖們部人富哲尼瑪哈完顔部人阿固岱布達皆音徳<lb/>
爾水完顔部貝勒七人者當携離之際能一心竭力輔<lb/>
戴者也徳濟呼遜皆珠嘉部貝勒雙寛主保皆珠格部<lb/>
<pb n="KR2a0035_WYG_065-3a"/>
人阿固岱温特赫部人此五人者又其次者也世祖初<lb/>
年伯赫為變烏春盛强使人召阿固岱布達阿固岱曰<lb/>
吾不知其他死生與太師共之太師謂世祖也布達大<lb/>
喜曰我心正如此耳烏春兵來堅壁自守勿與戰可也<lb/>
徳濟呼遜居博勒和水烏春兵出其間不為變終拒而<lb/>
不從雙寛居和博克村其兄卓巴納貝勒烏春止其<lb/>
家而以兵圍雙寛烏春辭去世祖殺卓巴納雙寛請無孥<lb/>
戮世祖從之世祖破和諾克薩克達主保死焉天㑹十<lb/>
<pb n="KR2a0035_WYG_065-3b"/>
五年準塔賽音諾延阿固岱布達皆贈金紫光禄大夫<lb/>
蘇拉布綽哈富哲尼瑪哈德濟呼遜雙寛主保温特赫<lb/>
阿固岱皆贈銀青光禄大夫又有和倫瓜爾佳部雙寛<lb/>
貝勒察遜水烏雅部富哲固納畏烏春彊請世祖出兵<lb/>
其間以為重世祖使色埓黙雅爾盤將别軍過之固納<lb/>
教色埓黙取先在烏春軍中二十二人烏春覺之殺二<lb/>
人得二十人固納又以土人益色埓黙軍穆宗他日嘉<lb/>
此功不能忘以色埓黙女守寧妻固納子呼爾罕焉摩<lb/>
<pb n="KR2a0035_WYG_065-4a"/>
多圖水費摩部鄂博貝勒附於世祖和諾克焚之鄂博<lb/>
卒世祖厚撫其家因併録之以見立國之艱難云<lb/>
錫里庫者昭祖將定法制諸父國人不悦已執昭祖將<lb/>
殺之錫里庫亟往彎弓注矢射於衆中衆乃散去昭祖<lb/>
得免國俗有被殺者必使巫覡以詛祝殺之者迺繫刃<lb/>
于杖端與衆至其家歌而詛之曰取爾一角指天一角<lb/>
指地之牛無名之馬向之則華面背之則白尾横視之<lb/>
則有左右翼者其聲哀切悽婉若蒿里之音既而以刃<lb/>
<pb n="KR2a0035_WYG_065-4b"/>
盡地刼取畜産財物而還共家一經詛祝家道輒敗及<lb/>
拉林水烏蘇展部殺完顔部人昭祖往烏蘇展部以國<lb/>
俗治之大有所獲頒之於諸父昆弟而不及錫里庫錫<lb/>
里庫曰前日免汝於死者吾之力往治烏蘇展部者吾<lb/>
之謀也分不及我何邪昭祖於是早起自齎問金列鞢往<lb/>
餽之時錫里庫猶未起撫寢衣而問曰爾為誰昭祖曰<lb/>
舒嚕先擇此寶而後頒及他人敢私布之錫里庫既掦<lb/>
言初不自安至是乃大喜列鞢者腰佩也<lb/>
<pb n="KR2a0035_WYG_065-5a"/>
獻祖恭靖皇后生昭祖次曰巴圖次曰阿布哈次曰圖<lb/>
庫次曰都古嚕訥次曰薩里罕次曰薩克蘇<lb/>
昭祖威順皇后生景祖次曰烏肯徹次室達呼黙烏蘇<lb/>
展部人生伯赫伯勒赫斡里延次室髙麗人生和碩台<lb/>
烏肯徹初昭祖久無子有巫者能道神語甚驗乃往禱<lb/>
焉巫良乆曰男子之䰟至矣此子厚有福徳子孫昌盛<lb/>
可拜而受之若生則名之曰烏古鼐是為景祖又良久<lb/>
曰女子之䰟至矣可名曰烏延又良久曰女子之兆復<lb/>
<pb n="KR2a0035_WYG_065-5b"/>
見矣可名曰烏達布又久之復曰男子之兆復見然性<lb/>
不馴良長則殘忍無親親之思必行非義不可受也昭<lb/>
祖方念後嗣未立乃曰雖不良亦願受之巫者曰當名<lb/>
之曰烏肯徹既而生二男二女其次第先後皆如巫者<lb/>
之言遂以巫所命名名之景祖初立烏肯徹酗酒屢悖<lb/>
威順皇后后曰巫言驗矣悖亂之人終不可留遂與景<lb/>
祖謀而殺之部人怒曰此子性如此在國俗當主父母<lb/>
之業柰何殺之欲殺景祖后乃匿景祖出謂衆曰為子<lb/>
<pb n="KR2a0035_WYG_065-6a"/>
而悖其母率是而行將焉用之吾割愛而殺之烏古鼐<lb/>
不知也汝輩寧殺我乎衆乃罷去烏肯徹之子希卜蘇<lb/>
自有傳<lb/>
伯赫及同母弟二人自幼時每争攘飲食昭祖見而惡<lb/>
之曰吾娶此妾而生子如此後必為子孫之患世祖初<lb/>
立伯赫果有異志誘和諾克薩克達烏春烏木罕離間<lb/>
部屬使貳於世祖世祖加意事之使為貝勒而不令典<lb/>
兵伯赫既隂與和諾克烏春謀計國人皆知之而童謠<lb/>
<pb n="KR2a0035_WYG_065-6b"/>
有欲生則附於伯赫欲死則附於和哩布頗拉淑之語<lb/>
世祖亦以策探得兄弟部人向背烏春和諾克相次以<lb/>
兵來攻世祖外禦强兵内畏伯赫之變將行聞伯赫食<lb/>
於其愛妾之父家肉張咽而死且喜且悲乃迎尸而哭<lb/>
之<lb/>
崇成本名布呼泰州司屬司人昭祖𤣥孫大定十八年<lb/>
收充奉職改東宫入殿實達爾轉護衛二十五年章宗<lb/>
為原王充本府祇候郎君明年上為皇太孫復為䕶衛<lb/>
<pb n="KR2a0035_WYG_065-7a"/>
上即位授河間府判官以憂去職起復為宿直將軍累<lb/>
遷武衛軍都指揮使泰和三年卒賻贈有加崇成謹飭<lb/>
有守宿衛二十餘年未嘗有過故久侍密近云<lb/>
景祖昭肅皇后生韓國公和卓次世祖次鄭國公噶順<lb/>
次肅宗次穆宗次室綽斯和契丹人生代國公赫色本<lb/>
次室温特赫氏名都本生虞國公滿丕隋國公鄂蘭哈<lb/>
瑪爾鄭國公們圖琿和卓鄂蘭哈瑪爾别有傳<lb/>
噶順天㑹十四年大封宗宗噶順追封王爵正隆例降<lb/>
<pb n="KR2a0035_WYG_065-7b"/>
封鄭國公子普嘉努又名昱嘗從太祖伐埓克烏塔太<lb/>
祖使普嘉努招卓多卓多即降康宗八年係遼籍女直<lb/>
赫舍哩部阿勒呼丹阻兵招納亡命邊民多亡歸之普<lb/>
嘉努以偏師夜行畫止抵實埓水襲擊大破之盡俘其<lb/>
孥而還邊氓自此無復亡者後與宗雄視泰州地土太<lb/>
祖因徙萬家屯田于其地天輔五年普嘉努為温貝勒<lb/>
遂為都統使往襲遼帝而以雨潦不果行既而烏赫哩<lb/>
貝勒杲都統内外諸軍以取中京普嘉努等皆為之副<lb/>
<pb n="KR2a0035_WYG_065-8a"/>
遼帝西走都統杲使普嘉努以兵一千助達蘭擊遼都<lb/>
統瑪格與達蘭不相及普嘉努與色哩舍音降其西北<lb/>
居延之衆而降民稍復逃㪚皮室部亦叛遂率兵襲之<lb/>
至徳里川遇敵八千遂力戰兵敗察喇以兵來㑹追及<lb/>
敵兵于黄水獲畜産甚衆是役也鄂屯安塔哈被十一<lb/>
創竟敗敵兵而還軍于旺國崖西色哩亦以兵㑹太祖<lb/>
自草濼追遼帝普嘉努宗望為前鋒戒之曰彼若深溝<lb/>
髙壘未可與戰即偵伺巡邏勿令遯去以俟大軍若其<lb/>
<pb n="KR2a0035_WYG_065-8b"/>
無備便可擊也上次古爾珍川烏舍馬和尚至小魚濼<lb/>
夜潜入遼主營執斯勒年以還遂知遼帝所在普嘉努<lb/>
等晝夜兼行追及于石輦鐸我兵四千至者才千人遼<lb/>
兵圍之伊都指遼帝麾蓋騎兵馳之遼帝遯去兵遂漬<lb/>
所殺甚衆宗翰為西北西南兩路都統普嘉努斡魯為<lb/>
之副烏琿部叛普嘉努討平之天㑹間為司空封王天<lb/>
眷二年宗磐等誅辭及普嘉努詔奪司空是年薨天徳<lb/>
初配享太祖廟廷正隆二年例封豫國公<lb/>
<pb n="KR2a0035_WYG_065-9a"/>
滿丕天㑹十五年封王正隆例封虞國公長子滿都布<lb/>
孝友恭謹多謀而善戰年十五隸軍中從攻鄂勒歡及<lb/>
係遼女直和碩台等為變滿都布自為質遂從和碩台<lb/>
歸中途以計殺守者而還攻寧江州取黄龍府破髙永<lb/>
昌取春泰州皆有功多受賞賚遂為穆昆討嶺東未服<lb/>
州郡過土河東山敗賊三千人奚契丹㓂土河西與明<lb/>
安䝉克瑪竒擊之滿都布對敵之中摧鋒力戰破其衆<lb/>
九萬人奚衆萬餘保阿林甸復擊敗之降其旁近居人<lb/>
<pb n="KR2a0035_WYG_065-9b"/>
復以五百騎破遼兵一千生擒其將以歸與棟摩攻興<lb/>
中府中流矢卒年三十七天眷中贈金紫光禄大夫諡<lb/>
英毅<lb/>
們圖琿屢從征伐天㑹二年為阿斯罕貝勒參議國政<lb/>
明年薨天㑹十五年大封宗室追封王正隆例封鄭國<lb/>
公明昌五年諡定濟<lb/>
們都襲父滿丕明安們都卒子素赫襲素赫卒子薩哈<lb/>
連襲薩哈連卒子惟鎔襲惟鎔本名黙哷字子鑄駢脅<lb/>
<pb n="KR2a0035_WYG_065-10a"/>
多力喜周給人至寧初守楊文闗有功兼都統䕶漕運<lb/>
貞祐二年佩金牌䕶親軍家屬遷汴遙授同知祁州軍<lb/>
州事充提控貞祐三年破紅襖賊於大沬堌惟鎔入自<lb/>
北門諸軍繼進生獲劉二祖功最遷泰安軍節度副使<lb/>
改遂王府尉都水少監東平府治中坐誤以刅傷同知<lb/>
府事赫舍哩約赫徳當削降殿年仍從軍自効討花㡌<lb/>
賊于曹濟間行省䝉古綱奏其功復前職遷邳州經畧<lb/>
使卒子從傑襲明安累功遙授鎮南軍節度副使<lb/>
<pb n="KR2a0035_WYG_065-10b"/>
世祖翼簡皇后生康宗次太祖次魏王威泰次太宗次<lb/>
遼王舍音次室圖克坦氐生衛王烏色次魯王烏哲次<lb/>
室布薩氏生漢王阿庫納次室珠格氏生魯王棟摩次<lb/>
室珠格氏生沂王扎拉次室烏庫哩氏生鄆王昻<lb/>
威泰年二十餘薩哈伐埓克威泰與希卜蘇阿里罕等<lb/>
俱為禆將諸將議攻取威泰獨主攻城便太祖將至軍<lb/>
威泰迎之謂太祖曰埓克城且下勿惑他議太祖從之<lb/>
至軍中衆議乃決威泰急起治攻具其夜進兵攻城遲<lb/>
<pb n="KR2a0035_WYG_065-11a"/>
明破之及二額訥斯琿路二㤙楚路㓂盜威泰盡平之<lb/>
康宗二年甲申蘇伯水諸部不聴命康宗使威泰等往<lb/>
治其事行次呼爾哈川薩哈村召諸部皆至惟鴻觀部<lb/>
沃赫貝勒不至威準部達薩塔貝勒哲爾徳部薩克蘇<lb/>
貝勒亦皆遯去遇烏塔於瑪竒嶺烏塔遂執二人以降<lb/>
於是使威泰將兵代沃赫募軍于蘇伯水沃赫完聚固<lb/>
守攻而抜之進師博齊赫布騰路攻拔歡塔城取畔者<lb/>
以歸太祖於母弟中最愛威泰威泰歸自歡塔城太祖<lb/>
<pb n="KR2a0035_WYG_065-11b"/>
以事如寧江州欲與威泰偕行威泰曰兵役久勞未及<lb/>
息也遂不果行太祖還晝寐干拉林水傍夢威泰之場<lb/>
圃火未盡焚不可撲滅覺而深念之以為憂是時威泰<lb/>
已寢疾太祖至聞之過家門不下馬徑至威泰所問疾<lb/>
未幾薨年三十四太祖毎哭之慟謂人曰予强與之偕<lb/>
行未必死也威泰剛毅果斷服用整肅臨戰決策有世<lb/>
祖風世祖之世軍旅之事多専任之太祖平遼歎曰恨<lb/>
威泰之不及見也天㑹十五年追封儀同三司魏王諡<lb/>
<pb n="KR2a0035_WYG_065-12a"/>
曰定肅<lb/>
烏色穆宗初威準部族相鈔畧遣訥格納貝勒以其兵<lb/>
徃治訥格納擅募蘇伯水人為兵不聽輒攻畧之其人<lb/>
來告穆宗使烏色及伊克往問狀訥格納雖伏而不肯<lb/>
償所取因遯去伊克等皆不欲追烏色督軍而進至巴<lb/>
固嶺西茂密水及之大破其衆訥格納死焉烏色撫定<lb/>
蘇伯水民部執訥格納之母及其妻子而歸穆宗曰烏<lb/>
色年尚幼巴能集事可嘉也康宗二年甲申威泰治蘇<lb/>
<pb n="KR2a0035_WYG_065-12b"/>
伯水諸部烏色幹魯佐之定諸部而還久之髙麗殺行<lb/>
人阿古雙寛而築九城於海蘭甸烏色將内外兵海古<lb/>
勒和尼齊富察都古嚕訥佐之髙麗兵數萬來拒烏色<lb/>
分兵為十隊更出迭入大破之烏色母呼紐疾篤召還<lb/>
以斡魯代之未幾烏色復至軍再破髙麗軍進圍其城<lb/>
七月髙麗請和盡歸前後亡命及所侵故地退九城之<lb/>
戍遂與之和皇統五年追封衛國王<lb/>
宗永本名塔塔烏色子長身美髯忠確勇毅天眷初以<lb/>
<pb n="KR2a0035_WYG_065-13a"/>
宗室子預誅宗磐擢寧逺大將軍皇統初充牌印祇候<lb/>
五年出為趙州刺史秩滿再任轉興平軍節度使改大<lb/>
名尹貞元三年復為興平軍節度使厯昭徳軍臨洮鳯<lb/>
翔尹大定二年入為工部尚書與蘇保衡完顔額哩頁<lb/>
遷加伐宋士官賞宗永性滯不習事凡與土賊戰者一<lb/>
槩加之世宗久乃知之謂宰相曰若一槩追還必生怨<lb/>
望若因循不問則爵賞濫矣其與土賊戰者有能以寡<lb/>
敵衆一人敵三十人以上者依已遷為定改同簽大宗<lb/>
<pb n="KR2a0035_WYG_065-13b"/>
正事震武軍節度使卒<lb/>
烏哲天㑹十五年大封宗室追封魯王正隆例改封公<lb/>
子實圖美驃騎衛上將軍子璋本名呼密多勇畧能通<lb/>
女直契丹漢字年十八左副元帥薩里罕引在麾下以<lb/>
事如京師見梁王宗弼與語宗弼悦之皇統六年父實<lb/>
圖美卒宗弼奏璋可襲穆昆詔從之天徳三年充牌印<lb/>
祇候以罪免奪其穆昆寓居中都海陵伐宋左衛將軍<lb/>
富察薩勒扎同知中都留守佩金牌掌留府事世宗即<lb/>
<pb n="KR2a0035_WYG_065-14a"/>
位于遼陽璋勸薩勒扎歸世宗薩勒扎不從璋與守城<lb/>
軍官烏淩阿實嘉努烏淩阿愿圖克坦三勝富察芬徹<lb/>
等以兵晨入留守府殺薩勒扎及判官瑪延薩里罕推<lb/>
宗强子阿蘇為留守璋行同知留守事遺實嘉努佩薩<lb/>
勒扎金牌與愿芬徹中都轉運使左淵子貽慶大興少<lb/>
尹李天吉子磐奉表如東京賀即位世宗嘉之以愿芬<lb/>
徹為武義將軍充䕶衛貽慶賜及第授從仕郎磐充閤<lb/>
門祇侯就以璋為同知中都事璋以殺薩勒扎自攝同<lb/>
<pb n="KR2a0035_WYG_065-14b"/>
知留守世宗因而授之心常不自安遂與兵部尚書克<lb/>
實謀因世宗謁山陵作亂大定二年上謁山陵璋等九<lb/>
人㑹于克實家説萬戸髙松不從璋知事不成乃與克<lb/>
實共執鄂倫詣有司陳上誅克實李惟忠等以璋為彰<lb/>
化軍節度使宋將呉璘出㪚闗據寶雞以西詔璋赴元<lb/>
帥都監圖克坦喀齊喀軍前任使宋人據原州寧州刺<lb/>
史延扎們都以兵四千攻之不克宋將姚良輔以兵十<lb/>
萬至原州權副統完顔實訥埓以千騎授們都兵而姚<lb/>
<pb n="KR2a0035_WYG_065-15a"/>
良輔兵多諸將皆不敢與戰及璋至軍㑹平涼涇州潘<lb/>
原長武等戍兵合二萬人乃使押軍明安舒穆嚕錫喇<lb/>
布以兵二千軍於城北實訥埓以兵三千軍於城西北<lb/>
十里麥子原皆據髙阜為陣璋以本部兵陣於城西姚<lb/>
良輔出自北嶺先遣萬人攻錫喇布而自以軍九萬陣<lb/>
麥子原下捍以劔盾行馬外列騎士步卒居其中敢死<lb/>
士鎖足行馬間持大力為拒分為八陣而别以騎二千<lb/>
襲璋軍璋方出迎戰實訥埓來報曰宋之重兵皆在麥<lb/>
<pb n="KR2a0035_WYG_065-15b"/>
子原矣璋遣萬户特哩實克烏頁以押軍明安奚慶喜<lb/>
昭蘇兵二千援錫喇布遣薩固察崔尹以兵二千益實<lb/>
訥埓錫喇布與宋人接戰良久敗之時宋兵在麥子原<lb/>
者最堅實訥埓與伊喇補鄂屯薩固察崔尹布格薩竒<lb/>
珠以兵五千沿壕為伏餘兵皆捨馬步戰擊其前行騎<lb/>
士走之於是行馬以前衝以長槍行馬以後射以勁弓<lb/>
良輔兵稍挫實訥埓乗勝麾兵撤其行馬破其七陣良<lb/>
輔復整兵出實訥埓少却而璋已破城下宋兵與實訥<lb/>
<pb n="KR2a0035_WYG_065-16a"/>
埓㑹使布格以伏兵擊良輔實訥埓亦整兵與戰奮擊<lb/>
之大破良輔軍斬首萬餘級墜壕死者不可勝數鎖足<lb/>
行馬者盡殪之獲甲矢萬餘器仗稱是良輔亦中兩創<lb/>
脱去遂圍原州穴其西城城圮宋人宵遯璋等入原州<lb/>
宋戍軍在寶雞以西聞之自散闗遯去京兆尹烏雅富<lb/>
埓赫寧州刺史持嘉烏蘇埓克已去徳順州宋呉璘復<lb/>
據之都監喀齊喀以璋權都統與實訥埓將兵二萬救<lb/>
徳順璋率騎兵前行與璘騎兵二萬戰于張義堡遂沙<lb/>
<pb n="KR2a0035_WYG_065-16b"/>
山下敗之追北四十餘里璘軍過隘不得前斬首數十<lb/>
級璋至徳順璘據城北險要為營璋亦策營與璘相望<lb/>
可三里許兩軍遇於城東凡五接戰璘軍敗走璋追至<lb/>
城下璘軍已據城北岡阜與其城上兵相應以弩夾射<lb/>
璋軍璋軍佯却城中兵來追璋反斾與戰大敗之喀齊<lb/>
喀遣統軍都監聶赫以兵七千來㑹與璘軍復戰敗之<lb/>
璘遣兵據東山堡欲樹柵璋與實訥埓聶赫議曰敵若<lb/>
據東山堡此城亦不可拔宜急擊之於是璋先據要地<lb/>
<pb n="KR2a0035_WYG_065-17a"/>
實訥埓以兵逼東山堡璘兵恃濠相拒短兵接璘兵退<lb/>
走實訥埓進擊之璘城北營兵可六千人登北岡來戰<lb/>
璋之漢軍少却傷者二百人璘遂焚璋軍攻城具璋率<lb/>
伊喇補明安兵踰北岡擊走之璘軍隔小塹射璋軍伊<lb/>
喇補少却實訥埓望見北原火發乃止攻東山堡亟與<lb/>
將士來赴引善射者先登率劉安漢軍三百人擊敗之<lb/>
璘軍皆走險璘以軍三萬據險作三陣皆環以劔盾行<lb/>
馬璋遣萬戶舒穆嚕迪里由别路自後擊之特哩實克<lb/>
<pb n="KR2a0035_WYG_065-17b"/>
烏頁伊喇補以二千人當其前射以强弓璘兵大敗狼<lb/>
藉墮溝壑璋軍度澗追斬數千級而還璘軍雖敗猶恃<lb/>
衆都監喀齊喀使武威軍副總管瓜爾佳扎拉來問策<lb/>
諸將皆曰呉璘恃險不善野戰我退軍平涼彼必棄險<lb/>
就平地然後可圖也璋曰不然彼恃其衆非特恃險也<lb/>
昔人有言寧棄千軍不棄寸地故退兵不如濟師我退<lb/>
軍平涼彼軍深入吾地固壘以拒我則如之何扎拉還<lb/>
報喀齊喀乃親率四萬人赴之呉璘詰旦乗陰霧晦㝠<lb/>
<pb n="KR2a0035_WYG_065-18a"/>
分兵四道來襲戰于城東離而復合者數四漢軍千户<lb/>
李展率麾下兵先登奮擊之璘軍陣動璋乗勝踵擊璘<lb/>
軍復敗追至北岡璘走險急擊之殺畧殆盡璘分半軍<lb/>
守秦州喀齊喀駐軍水洛城東自六盤山至石山頭分<lb/>
兵守之斷其餉道璘乃引歸宋經畧使荆臯以步騎三<lb/>
萬自徳順西去璋以兵八千實訥埓以兵五千追擊之<lb/>
實訥埓兵乃出其前還自赤觜遇其前鋒敗之于髙赤<lb/>
崖下復與其中軍戰自日昃至暮乃罷荆臯乘夜來襲<lb/>
<pb n="KR2a0035_WYG_065-18b"/>
營為退軍八十里明日實訥埓追之璋兵至上八節宋<lb/>
兵據險為陣璋捨馬步戰地險不得接相拒至曙宋兵<lb/>
動璋乘之追至甘谷城實訥埓兵亦至宋兵宵遯璋遂<lb/>
班師實訥埓追至伏羌城不及而還上使御史中丞徳<lb/>
濟視諸軍功狀徳濟舊與璋有隙故損其功詔璋將士<lb/>
賞此諸軍半之璋兼陜西路都統進官一階及元帥府<lb/>
上功璋居多詔徳濟削官兩階杖八十解職上復賞璋<lb/>
及將士如諸軍以璋為西北路招討使召為元帥左都<lb/>
<pb n="KR2a0035_WYG_065-19a"/>
監兼安武軍節度使賜以弓矢衣帶佩刀改益都尹左<lb/>
都監如故宋人棄海州遯去焚官民廬舍且盡璋至海<lb/>
州得所棄糧三萬六千餘石安集其人復其屯戍五年<lb/>
宋人約和罷三路都統復置陜西路統軍司以璋為使<lb/>
上曰監軍喀齊喀年老故授卿此職邊境無事且召卿<lb/>
矣以本官兼京兆尹召為御史大夫璋奏竊觀文武百<lb/>
官有相為朋黨者今在臺自臣外無女直人乞不限資<lb/>
考量材奏擬上曰朋黨為誰即糾治之朕選女直人未<lb/>
<pb n="KR2a0035_WYG_065-19b"/>
得其人豈以資考為限論其人材而已頃之璋奏曰太<lb/>
祖武元皇帝受天明命太宗皇帝奄定宋土自古帝王<lb/>
之興必稱受命當製大金受命之寶以明示萬世上曰<lb/>
卿言正合朕意乃遣使夏圓市玉十八年受命寶成奏<lb/>
告天地宗廟社稷上御正殿改大興尹為賀宋正旦使<lb/>
十三年璋受命使宋既行上遣人馳諭璋曰宋人若不<lb/>
遵舊禮慎勿付書如不令卿等入見即持書歸若迫而<lb/>
取之亦勿赴宴其囘書及禮物一切勿受璋至臨安宋<lb/>
<pb n="KR2a0035_WYG_065-20a"/>
人請以太子接書不從宋人就館迫取書璋與之且赴<lb/>
宴多受禮物有司以聞上怒欲寘之極刑左丞相良弼<lb/>
奏曰璋為將大破宋軍宋人讐之久矣將因此陷之死<lb/>
地未可知也今若殺璋或者墮其計中耳上以為然乃<lb/>
杖璋百五十除名副使客省使髙翊杖百沒入其所受<lb/>
禮物後嵗餘上念璋有征伐功起為景州刺史遷武定<lb/>
軍節度使授山東西路博迪山納古爾河穆昆改臨洮<lb/>
尹十九年卒<lb/>
<pb n="KR2a0035_WYG_065-20b"/>
鄆王昂本名烏達世祖最幼子也常從太祖征伐天輔<lb/>
六年命昻與素赫以兵四千監䕶諸部降人處之嶺東<lb/>
就以兵守臨潢府昻不能撫御降人苦之多叛亡者上<lb/>
聞之使綽里特戒諭昻已過上京諸部皆叛去惟章愍<lb/>
宫小室韋二部達内地詔安班貝勒烏竒邁曰比遣昻<lb/>
監徙諸部多致怨叛素赫駐兵不與討襲致使降人復<lb/>
歸遼主違命失衆當寘重法若有所疑則禁錮之俟師<lb/>
還定議是時太宗居守希卜蘇副之希卜蘇勸太宗因<lb/>
<pb n="KR2a0035_WYG_065-21a"/>
國慶可薄其罰於是杖昻七十拘之泰州而殺素赫天<lb/>
㑹六年權元帥左都監十五年為西京留守天眷三年<lb/>
為平章政事皇統元年封漆水都王二年制詔昻署銜<lb/>
帶皇叔祖字封鄆王是嵗薨子正嘉鶴夀鶴壽累官伊<lb/>
囉斡羣牧使死于契丹薩巴之難語在忠義傳<lb/>
正嘉皇統初以宗室子授定逺大將軍除磁州刺史天<lb/>
徳間為右諫議大夫累遷㑹寧尹安化軍節度使改益<lb/>
都尹海陵伐家為浙東道副統制與工部尚書蘇保衡<lb/>
<pb n="KR2a0035_WYG_065-21b"/>
以舟師自海道趨臨安至松林島阻風泊島間詔旦舟<lb/>
人望見敵舟請為備正嘉問去此幾何舟人曰以水路<lb/>
測之且三百里風迅行即至矣正嘉不曉海路舟楫不<lb/>
之信有頃敵果至見我軍無備即以火砲擲之正嘉顧<lb/>
見左右舟中皆火發度不得脫赴水死時年四十一<lb/>
　<lb/>
　<lb/>
　金史卷六十五<lb/>
</p>
<p>
</p>
  </div>
</body>
</text>
</TEI>