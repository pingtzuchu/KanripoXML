<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>金史卷一百</head> <lb/>
    <p>
<pb n="KR2a0035_WYG_100-1a"/>
欽定四庫全書<lb/>
　金史卷一百<lb/>
　　元中書右丞相總裁托克托等修<lb/>
　列傳第三十八<lb/>
　　孟鑄　　　宗端修　　　完顏閭山<lb/>
　　路鐸　　　完顔伯嘉　　珠格筠壽<lb/>
　　張煒　　　髙竑　　　　李復亨<lb/>
孟鑄大定末補尚書省令史明昌元年御史臺薦戸部<lb/>
<pb n="KR2a0035_WYG_100-1b"/>
員外郎李獻可完顏素赫太府丞圖克坦繹宮籍監丞<lb/>
張庸右警廵使䘱禮部主事富察振夀戸部主事郭蜕<lb/>
應奉翰林文字伊喇益中都鹽鐡判官趙嵩尚書省令<lb/>
史劉昻及鑄十一人皆剛正可用詔除獻可右司諫素<lb/>
赫磁州刺史繹祕書丞庸中都右警廵使䘱彰國軍節<lb/>
度副使振夀治書待御史蜕同知定武軍節度使事益<lb/>
翰林修撰暠都水丞昻戸部主事鑄刑部主事累遷中<lb/>
都路按察副使南京副留守河平軍節度使泰和四年<lb/>
<pb n="KR2a0035_WYG_100-2a"/>
入為御史中丞召見於香閤上謂鑄曰朕自知卿非因<lb/>
人薦舉也御史責任甚重往者臺官乃推求細故彈劾<lb/>
小官至於巨室重事則畏徇不言其勤乃職無廢朕命<lb/>
是嵗自春至夏諸郡少雨鑄奏今嵗愆陽已近五月比<lb/>
至得雨恐失播種之期可依種麻菜法擇地形稍下處<lb/>
撥畦種榖穿土作井隨宜灌溉上從其言區種法自此<lb/>
始無何奏彈知大興府事赫舎哩執中過惡其文略曰<lb/>
京師百郡之首四方取則知府執中貪殘專恣不奉法<lb/>
<pb n="KR2a0035_WYG_100-2b"/>
令自奉聖州罪解以後怙罪不悛蒙朝廷恩貸轉生䟦<lb/>
扈雄州詐奪人馬平州冒支已俸無故破魏廷碩家發<lb/>
其冢墓拜表以調鷹不赴祈雨聚妓戲嬉毆詈同僚擅<lb/>
令住職失師帥之體乞行黜退以厭人望上以執中東<lb/>
宮舊人頗右之謂鑄曰執中麤人似有䟦扈者鑄曰明<lb/>
天子在上豈容有䟦扈之臣上悟詔尚書省問之泰和<lb/>
五年唐鄧河南屢有警議者謂宋且敗盟六年正月宋<lb/>
賀正旦使陳景俊等朝辭上使鑄就館諭景俊以國家<lb/>
<pb n="KR2a0035_WYG_100-3a"/>
涵容之意果不詳此旨恐兵未可息也使以上言達宋<lb/>
主章宗本無意用兵故再三諭之鑄論提刑司改按察<lb/>
司差官覆察權削望輕下尚書省議參知政事賈鉉奏<lb/>
乞差監察時即别遣官偕往更不覆察諸疑獄竝令按<lb/>
察司從正與決庶㡬可慰人望從之永豐庫官不守宿<lb/>
因而被盜上召登聞鼓院官欲有所問皆不在上諭鑄<lb/>
曰此輩慢法如此御史臺所職何事也復諭御史大夫<lb/>
宗肅及鑄曰朕聞唐宰相宿省中卿等所知也臺官六<lb/>
<pb n="KR2a0035_WYG_100-3b"/>
部官其餘司局亦嘗宿直令尚書省左右司官宿直餘<lb/>
亦當准此八年除絳陽軍節度使至寧元年復為御史<lb/>
中丞赫舍哩執中作亂召鑄及右諫議大夫張行信俱<lb/>
至大興府問曰汝輩向來彈我者耶鑄等各以正言答<lb/>
之執中乃遣還家曰且須後命既而執中死鑄亦尋卒<lb/>
宗端修字平叔汝州人章宗避睿宗諱上一字凡太祖<lb/>
諸子皆加山為崇改宗氏為姬氏端修好學喜名節中<lb/>
大定二十二年進士第明昌間補尚書省令史承安元<lb/>
<pb n="KR2a0035_WYG_100-4a"/>
年監察御史孫椿年武簡職事不修舉詔以端修及范<lb/>
鐸代之是時元妃李氏兄弟干預朝政端修上書乞遠<lb/>
小人上遣李喜兒傳詔問端修小人為誰其以姓名對<lb/>
端修對曰小人者李仁惠兄弟仁惠喜兒賜名也喜兒<lb/>
不敢隠具奏之上雖責喜兒兄弟而不能去也四年復<lb/>
上書言事宰相惡之坐以不經臺官直進奏帖准上書<lb/>
不以實削一官朞年後敘章宗知端修不為衆所容釋<lb/>
之改大理司直泰和四年遷大理丞召見於香閤上謂<lb/>
<pb n="KR2a0035_WYG_100-4b"/>
端修曰汝前為御史以幹能見用汝言多細碎不䆒其<lb/>
實嘗令問汝亦不汝罪及為大理司直乃能稱職用是<lb/>
擢汝為丞盡乃心力惟法是守勿問上位宰執所見何<lb/>
如汝其志之知大興府赫舍哩執中陳言下大理寺議<lb/>
端修謂執中言事渉私治罪詔以端修别出情見不當<lb/>
與司直温都諳達各削一官解職乆之為節度副使卒<lb/>
官端修終以直道不振於時自守愈篤妻死不復更娶<lb/>
獨居二十年士論髙之汝州司候淤彥哲將之官問為<lb/>
<pb n="KR2a0035_WYG_100-5a"/>
政端修曰為政不難治氣養心而已彦哲不達端修曰<lb/>
心正則不私氣平則不暴為政之術盡於此矣<lb/>
完顔閭山蓋州明安人明昌二年進士累調觀察判官<lb/>
補尚書省令史知管差除授都轉運都勾判官改河東<lb/>
南路轉運都勾判官南京警廵使丁母憂起復南京按<lb/>
察判官累遷沁南軍節度使入為工部尚書貞祐三年<lb/>
知京兆府事充行省參議官四年知鳳翔府事興定元<lb/>
年冬詔陜西行省伐宋閭山權元帥右都監參議諸軍<lb/>
<pb n="KR2a0035_WYG_100-5b"/>
事宋兵千餘人伏呉寨谷閭山率騎兵掩擊敗之追襲<lb/>
十五里殺三百餘獲牛羊以千計改知平涼府敗宋人<lb/>
于部落堝遷官一階三年召為吏部尚書廷議選戸部<lb/>
官往往舉聚歛苛刻以應詔閭山曰民勞至矣復用此<lb/>
輩將何以堪識者稱之三年朝廷以晉安行元帥府圖<lb/>
們呼圖克們暴刻以閭山代之是嵗十月卒<lb/>
路鐸字宣叔伯達子也明昌三年為左三部司正上書<lb/>
言事召見便殿遷右拾遺明年盧溝河決鐸請自𤣥同<lb/>
<pb n="KR2a0035_WYG_100-6a"/>
口以下丁村以上無修舊堤縱使分流以殺减水勢詔<lb/>
工部尚書胥持國與鐸同檢視章宗將幸景明宫是嵗<lb/>
民饑不可行御史中丞董師中上書諫鐸與左補闗許<lb/>
安仁繼之賜對御閤詔尚書省曰朕不禁暑熱欲往山<lb/>
後今臺諫言民間多闕食朕初不盡知既已知之其忍<lb/>
自奉以重困民哉乃罷行尚書左丞完顔守貞毎論政<lb/>
事守正不移與同列不合罷知東平府事臺諫因而擠<lb/>
之鐸上書論守貞賢可復用其言太切召對于崇政殿<lb/>
<pb n="KR2a0035_WYG_100-6b"/>
既而章宗以鐸書語大臣於是尚書右丞烏淩阿愿參<lb/>
知政事𤓰爾佳衡胥持國奏鐸以梁冀比右丞相所言<lb/>
狂妄不稱職右丞相𤓰爾佳清臣也上曰周昌以桀紂<lb/>
比漢髙祖髙祖不以為忤路鐸以梁冀比丞相耳頃之<lb/>
守貞入為平章政事五年復與禮部尚書張暐御史中<lb/>
丞董師中右諫議大夫賈守謙翰林修撰完顔薩喇諫<lb/>
幸景明宫語多激切章宗不能堪遣近侍局直長李仁<lb/>
愿召凡諫北幸者詣尚書省詔曰卿等諫北幸甚善但<lb/>
<pb n="KR2a0035_WYG_100-7a"/>
其間頗失君臣之體耳是歳郝忠愈獄起事密諫官不<lb/>
能察其詳議者頗謂事渉鎬王永中思有以寛解上意<lb/>
右諫議大夫賈守謙上封事鐸繼之尤切直上優容之<lb/>
謂鐸曰汝言諸王皆有覬心游其門者不無横議是何<lb/>
言也但朕不罪諫官耳頃之尚書省奏擬鐸同知河北<lb/>
西路轉運使事詔再任右拾遺謂宰相曰鐸敢言但識<lb/>
短耳朕嘗詰責而氣不沮鐸因召對論宰相權太重上<lb/>
曰凡事由朕宰相安得權重既而復奏曰乞陛下勿泄<lb/>
<pb n="KR2a0035_WYG_100-7b"/>
此言泄則臣虀粉矣上曰宰相安能虀粉人至是章宗<lb/>
竝以此言告宰相雖留再任宰相愈銜之改右補闕自<lb/>
完顔守貞再入相以政事為己任胥持國方幸尤忌守<lb/>
貞并忌鐸輩鐸輩雖嘗為守貞論辨而不相附鐸論邉<lb/>
防守貞以為掇拾唐人餘論皆不行及守貞持鎬王永<lb/>
中事乆不決鐸等亦上言切諫竝指以為黨上乃出守<lb/>
貞知濟南府凡曾薦守貞者皆黜降謂宰臣曰董師中<lb/>
謂臺省無守貞不可治路鐸李敬義皆稱舉之者然三<lb/>
<pb n="KR2a0035_WYG_100-8a"/>
人者後俱可用今姑出之上復曰路鐸敢言甚有時名<lb/>
一旦外補人將謂朕不能容直臣不選敢言及才識處<lb/>
鐸右者參知政事馬琪奏曰鐸雖知無不言然亦多不<lb/>
當理上曰諫官非但取敢言亦須間有出朕意表者乃<lb/>
有禆益耳於是吏部尚書董師中出為陝西西路轉運<lb/>
使鐸為南京留守判官户部郎中李敬義方使髙麗還<lb/>
即出為安化軍節度副使詔曰卿等昨來交薦守貞公<lb/>
正可用今坐所舉失實耳丞安二年召為翰林修撰同<lb/>
<pb n="KR2a0035_WYG_100-8b"/>
看讀陳言文字上召禮部尚書張暉大理卿麻安上及<lb/>
鐸問趙晏所言十事因問董師中張萬公優劣鐸奏師<lb/>
中附胥持國以進趙樞張復亨張嘉貞皆出持國門下<lb/>
嘉貞復趨走襄之門持國不可復用若再相必亂綱紀<lb/>
上曰朕豈復相此人但遷官二階使致仕何為不可持<lb/>
國黨聞之怒愈甚改監察御史參知政事楊伯通引用<lb/>
鄉人李浩鐸劾奏伯通以公器結私恩左司郎中賈益<lb/>
知除武郁承望風旨不詳檢起復條例渉妄冒大夫張<lb/>
<pb n="KR2a0035_WYG_100-9a"/>
暐抑之不行上命同知大興府事賈鉉詰問張暐伯通<lb/>
待罪于家賈鉉奏近詔書詰問御史大夫張暐暐言路<lb/>
鐸嘗禀㑹揚伯通私用鄉人李浩暐以為彈絀大臣須<lb/>
有阿曲實迹恐所劾不當臺綱愈壞令再體察賈益言<lb/>
除授皆宰執公議奏禀不見伯通私任形迹於是詔責<lb/>
鐸言事輕率慰諭伯通治事如故頃之遷侍御史主奏<lb/>
事監察御史姬端修以言事下吏使御史臺令史郭公<lb/>
仲達意于大夫張暐及鐸暐與鐸奏事殿上上問姬端<lb/>
<pb n="KR2a0035_WYG_100-9b"/>
修彈事嘗申臺官否對曰嘗來面議端修款伏乃云祗<lb/>
曾與侍御私議大夫不知也既而端修杖七十收贖公<lb/>
仲杖七十替罷暐鐸坐奏事不實暐追一官鐸兩官皆<lb/>
解職頃之起為泰定軍節度副使上謂宰臣曰凡言事<lb/>
者議及朕躬亦無妨語渉宰相間有憎嫌何以得進詔<lb/>
左司計鐸資考至正五品即除東平府治中未㡬景州<lb/>
闕刺史尚書省已奏郭岐為之詔特改鐸為景州刺史<lb/>
仍勿送審官院鐸述十二訓以教民詔曰路鐸十二訓<lb/>
<pb n="KR2a0035_WYG_100-10a"/>
皆勸人為善遍諭州郡使知之遷陜西路按察副使坐<lb/>
以糾彈之官與京兆府治中富察扎塔總管判官辛孝<lb/>
儉推官愛勒宴飲奪一官解職泰和六年召為翰林待<lb/>
制兼知登聞鼓院累除孟州防禦使貞祐初城破投沁<lb/>
水死鐸剛正厯官臺諫有直臣之風為文尚竒詩篇温<lb/>
潤精緻號虛舟居士集云<lb/>
完顔伯嘉字輔之北京路額爾衮必喇明安人明昌二<lb/>
年進士調中都左警廵判官孝懿皇后妹晉國夫人家<lb/>
<pb n="KR2a0035_WYG_100-10b"/>
奴買漆不酬直伯嘉鈎致晉國用事奴數人繫獄晉國<lb/>
白章宗章宗曰姨酬其價則奴釋矣由是豪右屛迹改<lb/>
寳坻丞補尚書省令史除太學助教監察御史劾奏平<lb/>
章政事布薩揆或曰與宰相有隙奈何伯嘉曰職分如<lb/>
此遷平涼治中累官莒州刺史讞屬縣盜伯嘉曰飢寒<lb/>
為盜得錢二千經月不使一錢云何此必官兵捕他盜<lb/>
不獲誣以準罪耳詰之果然詔與按察官俱推排物力<lb/>
召見于香閤大安中三遷同知西京留守權本路安撫<lb/>
<pb n="KR2a0035_WYG_100-11a"/>
使貞祐初遷順義軍節度使居父母喪卒哭起復震武<lb/>
軍節度使兼宣撫副使提控太和嶺諸隘副統李鵬飛<lb/>
誣殺彰國軍節度使雅哈詔伯嘉治之貞祐四年三月<lb/>
伯嘉奏西京副統程琢智勇過人持心忠孝以私財募<lb/>
集壯士二萬復取渾源白登有恢復山西之志已命駐<lb/>
于𢎞州矣近者靖大中完顔茂吉達以三千人歸國各<lb/>
遷節度副使今山西已不守琢收合餘衆盡忠於國百<lb/>
戰不挫臣恐失機㑹輒擬琢昭勇大將軍同知西京留<lb/>
<pb n="KR2a0035_WYG_100-11b"/>
守事兼領一路義軍給以空名勑二十道許擇有謀略<lb/>
者充州縣制可仍賜琢姓𤓰爾佳氏琢請曰前代皆賜<lb/>
國姓不繫他族如䝉更賜榮莫大焉詔賜完顔氏是月<lb/>
伯嘉遷元帥左監軍知太原府事河東北路宣撫使以<lb/>
同知太原府沃哷哈達為彰國軍節度使宣撫副使六<lb/>
月沃哷哈達奏同知西京留守完顔琢恃與宣撫使伯<lb/>
嘉雅善徙居代州肆侵掠遙授太原治中權堅州刺史<lb/>
完顔色埒黙私離邉面臣白伯嘉伯嘉不悦遣臣護送<lb/>
<pb n="KR2a0035_WYG_100-12a"/>
糧運于代州臣請益兵乃以羸卒數百見付半無鎧仗<lb/>
臣復為言伯嘉怒臣榜掠㡬死臣立功累年頗有寸效<lb/>
伯嘉挾私陵轢無復宣撫同僚之禮臣欲不言恐他日<lb/>
反為所誣無以自明上問宰臣奏曰太原重鎭防秋在<lb/>
邇請勑諭和解詔曰太原兵衝若以私忿廢國事國家<lb/>
何賴焉卿等同心戮力以分北顧之憂無執前非誤大<lb/>
計也七月伯嘉改知歸徳府事哈達改武寧軍節度使<lb/>
御史臺奏宣撫副使哈達訴元帥伯嘉以私忿加箠楚<lb/>
<pb n="KR2a0035_WYG_100-12b"/>
令本臺廉問既得其事遂不復窮治若哈達奏實伯嘉<lb/>
安得無罪伯嘉無罪哈達合坐欺罔乞審正是非明示<lb/>
黜陟宣宗曰今正防秋且已初河東行省胥鼎奏完顔<lb/>
伯嘉屢言同知西京留守兼臺州刺史完顔琢可倚之<lb/>
以復山西朝廷遷官賜姓令屯代北㧖太和嶺今聞諸<lb/>
隘悉無琢兵蓋琢挈太原之衆保五臺剽掠耳如尚以<lb/>
伯嘉之言為可信乞遣琢出太原或徙之内地分處其<lb/>
衆以備不測之變宰臣奏已遣官體究琢軍且令太原<lb/>
<pb n="KR2a0035_WYG_100-13a"/>
元帥府烏庫哩徳升召琢使之矣當以此意報鼎無何<lb/>
徳升奏琢兵數萬分屯代州諸險拒戰甚力其衆烏合<lb/>
非琢不可制胥鼎復奏宣差提控瓜爾佳實倫言琢方<lb/>
招降人謀復山西盤桓于忻代定襄間恣為侵擾無復<lb/>
行意發掘民粟戕殺無辜雖曰不煩官廩博易為名實<lb/>
則攘劫欺國害民無如琢者實倫之言如此臣已令帥<lb/>
府禁止之矣宰臣奏所遣官自忻代來云不見劫掠之<lb/>
迹惟如徳升言便從之伯嘉至歸徳上言乞雜犯死罪<lb/>
<pb n="KR2a0035_WYG_100-13b"/>
以下納粟贖免宰臣奏伯嘉前在代州嘗行之蓋一時<lb/>
之權不可為常法遂寢俄改簽樞密院事未閲月改知<lb/>
河南府事是時甫經兵後乏兵食伯嘉令輸棗栗菜根<lb/>
足之皆以為便興定元年知河中府充宣差都提控未<lb/>
㡬召為吏部尚書二年改御史中丞初貞祐四年十月<lb/>
詔以兵部尚書簽樞密院事富察阿爾巴斯為右副元<lb/>
帥備禦潼關陜州次澠池土濠村兵不戰而潰阿爾巴<lb/>
斯逸去亡所佩虎符變易姓名匿柘城與其妻妹前韓<lb/>
<pb n="KR2a0035_WYG_100-14a"/>
州刺史喀齊喀男婦赫舍哩氏及僕婢僦民舍居止喀<lb/>
齊喀母圖克坦氏聞之捕執赫舍哩斷其髪拘之佛寺<lb/>
中阿爾巴斯復亡去監察御史完顔藥師劾奏乞就詰<lb/>
赫舍哩及僕婢當得所在其妻子見在京師亦無容不<lb/>
知請窮治有司方繫其家人特命釋之詔曰阿爾巴斯<lb/>
若能自出當免極罪伊爾必斯乃使其子上書請圖後<lb/>
効尚書省奏阿爾巴斯幸特赦死當詣闕自陳乃令其<lb/>
子上書猶懷顧望伯嘉劾之曰古之為將者受命之日<lb/>
<pb n="KR2a0035_WYG_100-14b"/>
忘其家臨陣之日忘其身服喪衣鑿凶門而出以示必<lb/>
死進不求名退不避罪惟民是保阿爾巴斯膺國重寄<lb/>
握兵數萬未陣而潰委棄虎符既不得援枹鼓以死敵<lb/>
又不能負斧鑽而請罪逃命竄伏猥居里巷挾匿婦人<lb/>
為此酬行聖恩寛大曲赦其死自當奔走闕庭皇恐待<lb/>
命安坐要君略無忌憚迹其情罪實不容誅此而不懲<lb/>
朝綱廢矣乞尸諸市以戒為臣之不忠者宣宗曰中丞<lb/>
言是業已赦之矣阿爾巴斯乃除名五月充宣差河南<lb/>
<pb n="KR2a0035_WYG_100-15a"/>
提控捕蝗許決四品以下宣宗憂旱伯嘉奏曰日者君<lb/>
之象陽之精旱熯乃人君自用亢極之象宰執以為寃<lb/>
獄所致夫燮和陰陽宰相之職而猥歸咎於有司髙琪<lb/>
武弁出身固不足論汝礪輩不知所職其罪大矣漢制<lb/>
災異䇿免三公顧歸之有司邪臣謂今日之旱聖主自<lb/>
用宰相諂諛百司失職實此之由髙琪汝礪深怨之禮<lb/>
部郎中穆延呼喇勒以言事忤旨集五品以上官顯責<lb/>
之明日伯嘉諫曰自古帝王莫不欲法堯舜而恥為桀<lb/>
<pb n="KR2a0035_WYG_100-15b"/>
紂蓋堯舜納諫桀紂拒諫也故曰納諫者昌拒諫者亡<lb/>
呼喇勒所言是無益於身所言不是無損於國陛下廷<lb/>
辱如此獨不欲為堯舜乎近日言事者語渉謗訕有司<lb/>
當以重典陛下釋之與其釋之以為恩曷若置之而不<lb/>
問宰相請修山寨以避兵伯嘉諫曰建議者必曰據險<lb/>
可以安君父獨不見陳後主之入井乎假令入山寨可<lb/>
以得生能復為國乎人臣有忠國者有媚君者忠國者<lb/>
或拂君意媚君者不為國謀臣竊論之有國可以有君<lb/>
<pb n="KR2a0035_WYG_100-16a"/>
有君未必有國也髙琪汝礪聞之怒愈甚十二月以御<lb/>
史中丞權參知政事元帥左監軍行尚書省元帥府于<lb/>
河中控制河東南北路便宜從事興定三年伯嘉至河<lb/>
中奏曰本路衝要不可闕官凡召辟者每以艱險為辭<lb/>
乞凡檄召無故不至者宜令降罰悉心幹當者視所厯<lb/>
升遷詔召不至者決杖一百餘如所請廷議欲棄河東<lb/>
徙其民以實陜西伯嘉上書諫曰中原之有河東如人<lb/>
之有肩背古人云不得河東不雄萬一失之恐未易取<lb/>
<pb n="KR2a0035_WYG_100-16b"/>
也大忤宰執意頃之召還罷為中丞伯嘉入見奏曰如<lb/>
臣駑鈍固宜召還更須速遣大臣鎭撫宣宗深然之伯<lb/>
嘉上疏曰國家兵不强力不足以有為財不富賞不足<lb/>
以周衆獨恃官爵以激勸人心近日以功遷官赴都求<lb/>
調者有司往往駮之冒濫者固十之三既與而復奪之<lb/>
非所以勸功也乞應軍功遷官宣勑無偽者即準用之<lb/>
又曰自兵興以來河北桀黠往往聚衆自保未有定屬<lb/>
乞賜招撫署以職名無為他人所主又曰河東河北有<lb/>
<pb n="KR2a0035_WYG_100-17a"/>
能招集餘民完守城寨者乞無問其門地皆超踰等級<lb/>
授以本處見任之職又曰河中晉安被山帶河保障闗<lb/>
陜此必爭之地今雖殘破形勢猶存若使他人據之因<lb/>
鹽池之饒聚兵積糧則河津以南太行以西皆不足恃<lb/>
矣四年秋河南大水充宣慰副使按行京東奏曰亳州<lb/>
災最甚合免三十餘萬石三司止奏除十萬石民將重<lb/>
困惟陛下憐之詔治三司奏災不以實罪伯嘉行至蘄<lb/>
縣聞前有紅襖賊不敢至泗州監察御史烏克遜納新<lb/>
<pb n="KR2a0035_WYG_100-17b"/>
劾伯嘉違詔不遍按視又曰伯嘉知永城縣主簿䝉古<lb/>
額哩埒不法沈邱令瓜爾佳托雲受賄匿而不發前榖<lb/>
城縣令通吉鼎珠可嘗受業伯嘉伯嘉諷御史辟之詔<lb/>
有司鞫問㑹赦免五年起為彰化軍節度使改翰林侍<lb/>
講學士伯嘉純直不與時低昻嘗曰生為男子當益國<lb/>
澤民其他不可學也髙汝礪方希寵固位伯嘉論事輒<lb/>
與之忤由是毁之者衆元光元年坐言事過切降遙授<lb/>
同知歸徳府事二年三月遙授集慶軍節度使權參知<lb/>
<pb n="KR2a0035_WYG_100-18a"/>
政事行尚書省于河中率陜西精鋭與平陽公史詠其<lb/>
復河東頃之伯嘉有疾六月薨伯嘉去太原後完顔琢<lb/>
寓軍平定石仁寨權平定州刺史范鐸以閻徳用充本<lb/>
州提控徳用桀驁蓄姦謀鐸不能制委曲容庇之興定<lb/>
二年徳用率所部掩襲殺琢及官屬程珪等百餘人遂<lb/>
據石仁寨鐸懼挈家奔太原徳用遂據平定州十月詔<lb/>
誅范鐸<lb/>
珠格筠夀貞祐間為器物局直長遷副使貞祐三年七<lb/>
<pb n="KR2a0035_WYG_100-18b"/>
月工部下開封市白牯取皮治御用鞠仗筠夀以其家<lb/>
所有鞠仗以進因奏曰中都食盡逺棄廟社陛下當坐<lb/>
薪懸膽之日奈何以毬鞠細物動搖民問使屠宰耕牛<lb/>
以供不急之用非所以示百姓也宣宗不懌擲仗籠中<lb/>
明日出筠壽為橋西提控<lb/>
贊曰孟鑄宗端修路鐸盡言於章宗皆擯斥不遂鑄劾<lb/>
呼沙呼可謂先知雖行其言弗䆒厥罰厥後呼沙呼逆<lb/>
謀胥持國終至于誤國而不悟也宣宗時完顏蘇哷許<lb/>
<pb n="KR2a0035_WYG_100-19a"/>
古皆敢言者亦挫于髙琪汝礪之手簣土不能塞河決<lb/>
有以也夫完顔伯嘉以著功參大政亦不能一朝而安<lb/>
言之難也如是哉珠格筠夀所謂執藝事以諫者邪<lb/>
張煒字子明洺州永年人本名燝避章宗嫌名改焉大<lb/>
定二十五年進士調葭州軍事判官再遷中都左警廵<lb/>
使煒喜言功利寡亷節交通部民閻元翬縉紳薄之累<lb/>
官戸部員外郎承安五年天色久陰晦平章政事張萬<lb/>
公奏此由君子小人邪正不分所致君子宜在内小人<lb/>
<pb n="KR2a0035_WYG_100-19b"/>
宜在外章宗問孰為小人萬公對曰戸部員外郎張煒<lb/>
文繡署丞田櫟都水監丞張嘉貞雖有幹才無徳而稱<lb/>
好奔走以取勢利大抵論人當先徳後才詔三人皆與<lb/>
外除煒出為同知鎭西軍節度使事轉同知西京轉運<lb/>
使事是時大築界牆被行戸工部牒主役事丁母憂起<lb/>
復桓州刺史奏請以鹽易米事且所言利害甚多恐渉<lb/>
細碎不敢盡上詔尚書省曰張煒通曉人也朕不能縷<lb/>
詰卿等詳問之母為虛文充宣差西北路軍儲自言歛<lb/>
<pb n="KR2a0035_WYG_100-20a"/>
不及民可以足用大抵募商賈縱其販易不問所從來<lb/>
姦人往往投牒妄指産業疏鄰保姓名煒信之多與之<lb/>
錢已而亡去即逮繫鄰保使之代償一路為之疲敝以<lb/>
故舊氊罽繒絮皮革折給軍士皆棄於道而去嵗餘改<lb/>
戸部郎中遷翰林直學士俱兼規措職事左丞相崇浩<lb/>
奏張煒長於恢辦比戸部給錢三十萬已増息十四萬<lb/>
矣請給錢通百萬令從長恢辦乞不𨽻省部委臣專一<lb/>
提控有應奏者許煒專達嵗差幹事官計本息具奏上<lb/>
<pb n="KR2a0035_WYG_100-20b"/>
從其請泰和六年伐宋煒進銀五千兩詔曰汝幹集資<lb/>
儲固其職也母令軍士有議國家人之短汝朕皆知之<lb/>
惟能興利斯惟汝功自西北路召還勾計諸道倉庫除<lb/>
簽三司事上問誰可代卿規措者煒舉中都轉運戸籍<lb/>
判官王謙謙至西北路盡發煒前後散失錢物以鉅萬<lb/>
計對獄者積年大安三年起為同簽三司事㑹河東兵<lb/>
敗軍士猶云張宣差刻我欲倒戈殺之累遷戸部侍郎<lb/>
貞祐初遷河北西路按察轉運使貞祐二年春中都乏<lb/>
<pb n="KR2a0035_WYG_100-21a"/>
糧詔同知都轉運使事邉源以兵萬人護送通州積粟<lb/>
軍敗死焉平章政事髙琪舉煒代源行六部事以勞進<lb/>
官一階改河北東路轉運使宣宗遷汴佐尚書右丞胥<lb/>
鼎前路排頓及修南京宮闕無何坐事降孟州防禦使<lb/>
三年遷安國軍節度使致仕宣宗初以煒有才既察其<lb/>
無實遂不復用貞祐四年卒<lb/>
髙竑渤海人以廕補官累調貴徳縣尉提刑司舉任繁<lb/>
劇遷奉聖州錄事察㢘遷内黄令累官左藏庫副使元<lb/>
<pb n="KR2a0035_WYG_100-21b"/>
妃李氏以皁幣易紅幣竑獨拒不肯易元妃奏之章宗<lb/>
大喜遣人諭之曰所執甚善今姑與之後不得為例轉<lb/>
儀鸞局少府少監改戸部員外郎安州刺史大安中越<lb/>
王永功判中山竑以王傅同知府事改同知河南府充<lb/>
安撫使徙同知大名府兼本路安撫使貞祐二年遷河<lb/>
北西路按察轉運使録大名功遷三官致仕興定四年<lb/>
卒<lb/>
李復亨字仲修榮州河津人年十八登進士第復中書<lb/>
<pb n="KR2a0035_WYG_100-22a"/>
判優等調臨晉主簿護送官馬入府宿逆旅有盜殺馬<lb/>
復亨曰不利而殺之必有仇者盡索逆旅商人過客同<lb/>
邑人槖中盛佩刀謂之曰刀衊馬血火煆之則刃青其<lb/>
人款伏果有仇以提刑薦遷南和令盜割民家牛耳復<lb/>
亨盡召里中人至使牛家牽牛遍過之至一人前牛忽<lb/>
驚躍詰之乃引伏察㢘遷臨洮府判官改陜西東路戸<lb/>
籍判官轉河東北度支判官㤗和中伐宋充宣撫司經<lb/>
厯官遷解鹽副使厯保大震武同知節度事丁母憂起<lb/>
<pb n="KR2a0035_WYG_100-22b"/>
復同知震武節度加遙授忻州刺史貞祐間厯左司員<lb/>
外郎郎中遷翰林直學士行三司事興定三年上言近<lb/>
日興師伐宋恐宋人垂虛掩襲南鄙故籍邉郡民為軍<lb/>
今大軍已還乞罷遣歸本業從之復亨舉陳留縣令程<lb/>
震等二十九人農桑有效徴科均一朝廷皆遷擢之是<lb/>
嵗七月置京東京西京南三路行三司掌勸農催租軍<lb/>
須科差及鹽鐡酒𣙜等事戸部侍郎張師魯攝東路治<lb/>
歸徳戸部侍郎完顔莽伊蘇攝南路治許州復亨攝西<lb/>
<pb n="KR2a0035_WYG_100-23a"/>
路治中京實河南府三司使侯摰總之復亨奏民間銷<lb/>
毁農具以供軍器臣竊以為未便汝州魯山寳豐鄧州<lb/>
南皆産鐡募工置冶可以獲利且不厲民又奏陽武設<lb/>
賣鹽官以佐軍用乞禁止滄濵鹽勿令過河河南食陽<lb/>
武解鹽河北食滄濵鹽南北俱濟詔尚書省行之九月<lb/>
以勸農有勞遷兵部尚書再閲月轉吏部尚書權參知<lb/>
政事四年三月眞拜參知政事兼修國史七月河南雨<lb/>
水害稼復亨為宣慰使御史中丞完顏伯嘉副之循行<lb/>
<pb n="KR2a0035_WYG_100-23b"/>
郡縣凡官吏貪汙不治者得廢罷推治復亨奏乞禁宣<lb/>
慰司官吏不得與州府司縣行總管府及管軍官㑹飲<lb/>
又奏曰詔書令臣民間差發可免者免之民養驛馬此<lb/>
役最甚使者求索百端皆出養馬之人人多逃竄職此<lb/>
之由可依舊設回馬官使者食料皆官給之歳終㑹計<lb/>
均賦於民又奏河南閑田多可招河東河北移民耕種<lb/>
被災及沿邉郡縣租稅全免内地半之以救塗炭之民<lb/>
資蓄積之用詔有司議行焉還奏南陽禾麥雖傷土性<lb/>
<pb n="KR2a0035_WYG_100-24a"/>
宜稻今因乆雨乃更滋茂田凡五百餘頃畝可收五石<lb/>
都得二十五萬餘石可增直糴稻給唐鄧軍食緣詔書<lb/>
不急科役即令免罷臣不敢輒行如以臣言為然乞付<lb/>
有司計之制可無何被詔提控軍興糧草復亨奏河渡<lb/>
不通陜西鹽價踊貴乞以粟互易足以食詔戸部從長<lb/>
規措復亨有㑹計才號能吏當時推服故驟至通顯既<lb/>
執政頗矜持以私自營譽望頓减五年三月廷試進士<lb/>
夜亨監試進士盧元證誤濫放及第讀卷官禮部尚書<lb/>
<pb n="KR2a0035_WYG_100-24b"/>
趙乗文翰林待制崔禧歸徳治中時戩應奉翰林文字<lb/>
程嘉善當奪三官降職復亨當奪兩官趙秉文嘗請致<lb/>
仕宣宗憐其老降兩階以禮部尚書致仕復亨罷為安<lb/>
國軍節度使元光元年十一月城破自殺年四十六贈<lb/>
資徳大夫知河中府事<lb/>
贊曰大凡兵興則財用不足是故張煒李復亨乘時射<lb/>
利聚歛為功大安軍士欲倒戈殺煒復亨宣慰南陽還<lb/>
奏稻熟可糴所謂聚歛之臣者二子之謂矣髙竑之守<lb/>
<pb n="KR2a0035_WYG_100-25a"/>
藏君子頗有取焉<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR2a0035_WYG_100-25b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　金史卷一百<lb/>
</p>
<p>
</p>
  </div>
</body>
</text>
</TEI>