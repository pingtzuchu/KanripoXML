<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>歴代名臣奏議卷二百六十二</head> <lb/>
    <p>
<pb n="KR2f0039_WYG_261-1a"/>
欽定四庫全書<lb/>
　歴代名臣奏議卷二百六十二<lb/>
　　　　　　　　　　　明　楊士竒等　撰<lb/>
　　漕運<lb/>
漢武帝時河東守畨係上言曰漕從山東西嵗百餘萬<lb/>
石更砥柱之限敗亡甚多而亦煩費穿渠引汾溉皮氏<lb/>
汾隂下引河溉汾隂蒲坂下度可得五千頃五千頃故<lb/>
盡河壖棄地民茭牧其中耳今溉田之度可得穀二百<lb/>
<pb n="KR2f0039_WYG_261-1b"/>
萬石以上榖從渭上與闗中無異而砥柱之東可無復<lb/>
漕天子以為然<lb/>
時人有上書欲通褒斜道<hi>褒中縣也斜谷名音邪又曰褒斜二水名</hi>及漕事<lb/>
下御史大夫張湯湯問其事因言抵蜀從故道多阪回<lb/>
逺今穿褒斜道少阪近四百里而褒水通沔斜水通渭<lb/>
皆可以行舩漕漕從南陽上沔入褒褒之絶水至斜百<lb/>
餘里以車轉從斜下下渭如此漢中之榖可致山東從<lb/>
沔無限便扵砥柱之漕且褒斜材木竹箭之饒擬扵巴<lb/>
<pb n="KR2f0039_WYG_261-2a"/>
蜀天子以為然拜湯子卬為漢中守發數萬人作褒斜<lb/>
道五百餘里道果便近而水湍石<hi>湍一作溲</hi>不可漕<lb/>
宣帝五鳳中大司農中丞耿夀昌以善為筭䏻商功利<lb/>
得幸扵上奏言故事嵗漕關東榖四百萬斛以給京師<lb/>
用卒六萬人宜糴三輔𢎞農河東上黨太原郡榖足供<lb/>
京師可以省關東漕卒過半又白増海租二倍天子皆<lb/>
從其計御史大夫蕭望之奏言故御史属徐宫<hi>御史大夫属</hi>
家在東莱言往年加海租魚不出長老皆言武帝時縣<lb/>
<pb n="KR2f0039_WYG_261-2b"/>
官甞自漁海魚不出後復予民魚廼出夫隂陽之感物<lb/>
𩔖相應萬事盡然今夀昌欲近糴漕關内之榖築倉治<lb/>
船費直二萬萬餘<hi>萬萬億也</hi>有動衆之功恐生旱氣民被其<lb/>
灾夀昌習扵商功分銖之事其深計逺慮誠未足任宜<lb/>
且如故<lb/>
後魏大武帝延和七年薄骨律鎮将刁雍上表曰奉詔<lb/>
髙平安定統萬及臣所守四鎮出車五十乗運屯榖五<lb/>
十萬斛付沃野鎮以供軍粮臣鎮去沃野八百里道多<lb/>
<pb n="KR2f0039_WYG_261-3a"/>
深沙輕車来往猶以為難設令載榖不過二十石每渉<lb/>
深沙必致滯陷又榖在河西轉至沃野越度大河計車<lb/>
五千乗運十萬斛百餘日乃得一返大廢生民耕墾之<lb/>
業車牛艱阻難可全至一嵗不過二運五十萬斛乃經<lb/>
三年臣前被詔有可以便國利民者動静以聞臣聞鄭<lb/>
白之渠逺引淮海之粟泝流數千周年乃得一至猶稱<lb/>
國有儲粮民用安樂今求扵牽屯山河水之次造船二<lb/>
百艘二船為一舫一船勝榖二千斛一舫十人計須千<lb/>
<pb n="KR2f0039_WYG_261-3b"/>
人臣鎮内之兵率皆習水一運二十萬斛方舟順流五<lb/>
日而至自沃野牽上十日還到合六十日得一返從三<lb/>
月至九月三返運送六十萬斛計用人功輕扵車運十<lb/>
倍有餘不費牛力又不費田詔從之<lb/>
唐𤣥宗開元十八年宣州刺史裴耀卿朝集京師帝訪<lb/>
以漕事耀卿條上便宜曰江南戸口多而無征防之役<lb/>
然送租庸調物以嵗二月至楊州入斗門四月已後始<lb/>
度淮入汴常苦水淺六七月乃至河口而河水方漲須<lb/>
<pb n="KR2f0039_WYG_261-4a"/>
八九月水落始得上河入洛而漕路多梗船檣阻隘江<lb/>
南之人不習河事轉雇河師水手重為勞費其得行日<lb/>
少阻滯日多今漢隋漕路瀕河倉廪遺跡可尋可扵河<lb/>
口置武牢倉鞏縣置洛口倉使江南之舟不入黄河黄<lb/>
河之舟不入洛口而河陽栢崖太原永豐渭南諸倉節<lb/>
級轉運水通則舟行水淺則寓扵倉以待則舟無停留<lb/>
而物不耗失此甚利也<lb/>
二十一年秋雨害稼京師飢帝將幸東都召問所以救<lb/>
<pb n="KR2f0039_WYG_261-4b"/>
人者京兆尹裴耀卿曰陛下既東廵百司畢從則太倉<lb/>
三輔可遣重臣分道賑給自東都益廣漕運以實闗輔<lb/>
闗輔既實則乗輿西還事蔑不濟且國家大本在京師<lb/>
但秦地狭水旱易匱往貞觀永徽時禄廪者少嵗漕粟<lb/>
二十萬畧足今用度寖廣運數倍且不支故數東幸以<lb/>
就敖粟為國大計臣願廣陕運道使京師常有三年食<lb/>
雖水旱不足憂今天下輸丁約四百萬使丁出百錢為<lb/>
陕洛運費又益半為營窖用分納司農河南陕州又令<lb/>
<pb n="KR2f0039_WYG_261-5a"/>
租米悉輸東都從都至陕河益湍沮若廣漕路變陸為<lb/>
水所支尚贏萬計且河南租船候水始進吴工不便河<lb/>
漕䖏䖏停留易生隠盜請置倉河口以納東租然後官<lb/>
自雇載分入河洛度三門東西各築敖倉自東至者東<lb/>
倉受之三門迫險則旁河鑿山以開車道運十數里西<lb/>
倉受之度宜徐運抵太原倉趋河入渭更無留阻可減<lb/>
費鉅萬天子然其計<lb/>
徳宗貞元四年李泌言扵上曰江淮漕運自淮入汴以<lb/>
<pb n="KR2f0039_WYG_261-5b"/>
甬橋為咽喉地属徐州鄰扵李納若納一旦復有異圖<lb/>
竊據徐州則失江淮矣請徙張建封鎮徐州割濠泗以<lb/>
𨽻之則淄青惕息而運路常通江淮安矣上從之<lb/>
八年中書侍郎同中書門下平章事陸贄奏請減京東<lb/>
水運收脚價扵縁邊州鎮儲蓄軍粮事宜状曰右臣伏<lb/>
見陛下每垂睿心經畧邊境増築城壘加置戍兵至扵<lb/>
春秋衣装嵗時宴犒先後遲速悉由宸衷其為憂勤可<lb/>
謂至矣其為資費亦以多矣盖以安人固國不憚煩勞<lb/>
<pb n="KR2f0039_WYG_261-6a"/>
此誠慎慮之深者也然扵儲蓄大計則未降意良圖但<lb/>
任有司随月供應近嵗蕃戎小息年榖屢登所支軍粮<lb/>
猶有匱乏邊書告闕相繼于朝儻遇水旱為灾粟糴翔<lb/>
貴兇醜匪茹寇擾淹時或負輓力殫或饋餉路絶則戍<lb/>
兵雖衆不足恃城壘雖固不克居是使積年完聚之勞<lb/>
適資一夕潰敗之辱此乃理有必至而無幸濟者也臣<lb/>
竊為陛下惜之軍志曰雖有石城十仞湯池百歩無粟<lb/>
不能守也故晁錯論安邊之䇿要在積榖充國建破羌<lb/>
<pb n="KR2f0039_WYG_261-6b"/>
之議先務屯田歴代制禦四夷常為國之大事勇者奮<lb/>
其力智者貢其謀攻守異宜盛衰殊勢柔服而不勞師<lb/>
旅者則常聞之矣屯師而不務農食者未甞有焉今陛<lb/>
下廣徴甲兵分守城鎮除所在營田稅畆自供之外仰<lb/>
給扵度支者尚八九萬人千里饋粮渉履艱險運米一<lb/>
斛達于邊軍逺或費錢五六千近者猶過其半犯雪霜<lb/>
皸瘃之苦冒豺狼剽掠之虞四時之間無日休息傾財<lb/>
用而竭物力猶苦日給之不充其餘儲蓄以備非常固<lb/>
<pb n="KR2f0039_WYG_261-7a"/>
亦絶意而不暇思也夫屯兵守土以備寇戎至而無粮<lb/>
守必不固矣遇寇不守則如勿屯平居有殘人耗國之<lb/>
煩臨難有啓敵納侮之禍所養非所用所失非所虞以<lb/>
為制備之規臣竊謂踈矣頃者吐蕃尚結贊率其醜𩔖<lb/>
越軼封疆朔方五原相繼淪陷雖由将帥不武亦因匱<lb/>
乏得詞其事未遥足為深戒昧理而好䛕者必曰當結<lb/>
贊入寇之日遇賊泚作亂之餘戍卒未多邊農尚寡今<lb/>
則甲兵大備稼穡屢登比扵曩時勢不同等臣請復陳<lb/>
<pb n="KR2f0039_WYG_261-7b"/>
近效以質浮詞今年夏初寇犯靈武禦則寡力守則乏<lb/>
粮告急求哀匪朝伊夕有司為之請罪陛下為之軫憂<lb/>
遽擇使臣奔波督運積財以資用髙價以招人賴蕃戎<lb/>
自旋粮道獲濟封畧不壊固非成謀然則鹽夏覆而靈<lb/>
武全唯在幸與不幸之間耳是皆無不拔之勢有可駭<lb/>
之危其為規制之方所謂同歸於失矣議者是當今而<lb/>
非既往豈不曰昧理而好䛕乎今戍卒之加扵往時臣<lb/>
固知之矣今邊農之廣扵往嵗臣亦知之矣其所謂歸<lb/>
<pb n="KR2f0039_WYG_261-8a"/>
於失者在扵措置乖當蓄斂乖宜利之所生害亦随至<lb/>
故也陛下忿蕃醜之暴掠懲邊鎮之空虚繕甲益兵庇<lb/>
人保境此誠雄武之英志覆育之仁心刷憤耻而揚威<lb/>
聲海内咸望有必攻之期矣既而統帥無律制事失權<lb/>
戍兵不𨽻於守臣守臣不搃於元帥至有一城之將一<lb/>
旅之兵各降中使監臨皆承别詔委任分鎮亘千里之<lb/>
地莫相率從縁邊列十萬之師不設謀主每至師徒犯<lb/>
境方馳書奏取裁行李往来動踰旬日比䝉徴發救援<lb/>
<pb n="KR2f0039_WYG_261-8b"/>
寇已獲勝罷歸小則蹂籍麥禾大則驅掠人畜是乃益<lb/>
兵甲而費財用竟何補侵軼之患哉夫将貴專謀軍尚<lb/>
氣勢訓齊由乎紀律制勝在扵機權是以兵法有分閫<lb/>
之詞有合拳之喻有進退如一之令有便宜從事之規<lb/>
故能動作協變通制備垂永久出則同力居則同心患<lb/>
難相交急疾相赴兵之奉将若四支之衛頭目将之守<lb/>
境若一家之保室廬然後可以扞寇讎護甿庶蕃畜牧<lb/>
闢田疇天子唯務擇人而任之則髙枕無虞矣吐蕃之<lb/>
<pb n="KR2f0039_WYG_261-9a"/>
比扵中國衆寡不敵工拙不侔然而彼攻有餘我守不<lb/>
足盖彼之號令由将而我之節制在朝彼之兵衆合并<lb/>
而我之部分離析夫部分離析則紀律不一而氣勢不<lb/>
全節制在朝則謀議多端而機權多失臣故曰措置乖<lb/>
當此之謂乎陛下頃以邊兵衆多轉餽勞費設就軍和<lb/>
糴之法以省運制與人加倍之價以勸農此令初行人<lb/>
皆恱慕争趋厚利不憚作勞耕稼日滋粟麥嵗賤向使<lb/>
有司識重輕之術𢎞久逺之謀守之有恒施之有制謹<lb/>
<pb n="KR2f0039_WYG_261-9b"/>
視豐耗善計收積菽麥必歸扵公廪布帛悉入扵農夫<lb/>
其或有力而無資願居而靡措貸其種食假以犂牛自<lb/>
然戍卒忘歸貧人樂徙可以足食可以實邊無屯田課<lb/>
責之勞而儲蓄自廣無懲役踐更之擾而守備益嚴果<lb/>
能用之足為長筭既而有司隘恡不克将眀忘國家制<lb/>
備之謀行市道茍且之意當稔而願糴者則務裁其價<lb/>
不時斂藏遇灾而艱食者則莫揆乏粮抑使收糴遂使<lb/>
豪家貪吏反操利權賤取扵人以俟公私之乏困乗時<lb/>
<pb n="KR2f0039_WYG_261-10a"/>
所急十倍其贏又有勢要近親羇逰之士或託附邊将<lb/>
或依倚職司委賤糴扵軍城取髙價扵京邑坐致厚利<lb/>
寔繁有徒欲勸農而農不獲饒欲省費而費又愈甚復<lb/>
以制事無法示人不誠每至和糴之時多支絺紵充直<lb/>
窮邊寒沍不任衣裘絶野蕭條無所貨鬻且又虚張估<lb/>
價不務准平髙下随喜怒之心精麄在胥吏之手既無<lb/>
信義率下下亦以偽應之度支物估轉髙軍郡糓價轉<lb/>
貴遞行欺罔不顧憲章互相制持莫可禁止度支以茍<lb/>
<pb n="KR2f0039_WYG_261-10b"/>
售滯貨為功利而不察邊食之盈虚軍司以所得加價<lb/>
為羨餘而不恤農人之勤苦雖設廵院使相監臨既失<lb/>
綱條轉成囊槖至有空申簿帳偽指囷倉計其數則億<lb/>
萬有餘考其實則百十不足廵院巧誣扵㑹府㑹府承<lb/>
詐以上聞幸逢有年復遇無事吞聲補舊引日偷安若<lb/>
遇嵗儉兵興則必立至危迫靈武之事足為明徴臣故<lb/>
曰蓄斂乖宜此之謂也邊之大事在食與兵今食則無<lb/>
儲兵則乏帥謂之有備其可得乎近者縁邊諸州頻嵗<lb/>
<pb n="KR2f0039_WYG_261-11a"/>
大稔榖糴豐賤殊異往時此乃天贊國家永固封畧之<lb/>
時也而尚日不暇給曽無逺圖軍府有歉食之詞穡人<lb/>
有悔耕之意天贊而不受其利農傷而不恤其窮及凶<lb/>
灾流行播植墮廢雖復悔恨事何可追臣是以屢屢塵<lb/>
煩所惜在此頃請擇人充使委之平糴務農陛下以理<lb/>
貴因循未賜允許又請乗時豐稔邊城加貯軍粮有司<lb/>
以經費無餘其事復寝臣謬當任使待罪樞衡雖神武<lb/>
之謀不資獻納而職司之分敢忘憂虞夙夜疾心䀌如<lb/>
<pb n="KR2f0039_WYG_261-11b"/>
焚灼輙復効其鄙薄庶或裨補萬分不勞人不變法不<lb/>
加賦稅不費官錢不廢耳目之娱不節浮冗之用唯扵<lb/>
漕運一事稍權輕重所宜請為陛下致邊軍十萬人一<lb/>
年之粮以為艱急之備陛下誠䏻聽臣愚計不受沮傷<lb/>
百日之間收貯捴畢轉運常行之務既無失扵舊規太<lb/>
倉嵗入之儲亦不闕其恒數圖慮至熟更無所妨謹具<lb/>
揚㩁上陳惟陛下留意省察舊制以關中王者所都萬<lb/>
方輻湊人殷地狭不足相資加以六師糗粮百官禄廪<lb/>
<pb n="KR2f0039_WYG_261-12a"/>
邦畿之稅給用不充所以控引東方嵗運租米冒淮湖<lb/>
風浪之弊泝河渭湍險之艱所費至多所濟盖寡習聞<lb/>
見而不逹時宜者則曰國之大事不計費損故承前有<lb/>
用一斗錢運一斗米之言雖知勞煩不可廢也習近利<lb/>
而不防逺患者則曰毎至秋成之時但令畿内和糴既<lb/>
易集事又足勸農何必轉輸徒耗財賦臣以兩家之論<lb/>
互有短長各申偏執之懐俱昧變通之術其扵事理可<lb/>
得粗言夫聚人以財而人命在食将制國用須權重輕<lb/>
<pb n="KR2f0039_WYG_261-12b"/>
食不足而財有餘則弛扵積財而務實倉廪食有餘而<lb/>
財不足則緩扵積食而嗇用貨泉若國家理安錢榖俱<lb/>
富烝黎蕃息力役靡施然後恒操羨財益廣漕運雖有<lb/>
厚費適資貧人三者不失其時之所宜則輕重中權而<lb/>
國用有制矣開元天寳之際承平日久財力阜殷禄食<lb/>
所頒給用亦廣所以不計縻耗勵贍軍儲至使流俗過<lb/>
言有用一斗錢運一斗米之説然且散有餘而備所乏<lb/>
雖費何害焉斯所謂操羨財以廣漕運者也貞元之始<lb/>
<pb n="KR2f0039_WYG_261-13a"/>
巨盜初平太倉無兼月之儲關輔遇連年之旱而有司<lb/>
奏停水運務省脚錢至使郊畿之間烟火殆絶都市之<lb/>
内餒殍相望斯所謂覩近利而不防逺患者也近嵗關<lb/>
輔之地年糓屢登數減百姓稅錢許其折納粟麥公儲<lb/>
委積足給數年田農之家猶困榖賤今夏江淮水潦漂<lb/>
損田苖比扵常時米貴加倍甿庶匱乏流庸頗多闗輔<lb/>
以榖賤傷農宜加價糴榖以勸稼穡江淮以榖貴民困<lb/>
宜減價糶米以救凶灾今宜糴之䖏則無錢宜糶之䖏<lb/>
<pb n="KR2f0039_WYG_261-13b"/>
則無米而又運彼所乏益此所餘斯所謂習見聞而不<lb/>
逹時宜者也今淮南諸州米毎斗當錢一百五十文從<lb/>
淮南轉運至東渭橋每斗船脚又約用錢二百文計運<lb/>
米一斗揔當錢三百五十文其米既糙且陳尤為京邑<lb/>
所賤今據市司月估毎斗只糶得錢三十七文而已耗<lb/>
其九而存其一餒彼人而傷此農制事若斯可謂深失<lb/>
矣頃者毎年從江淮湖南浙東浙西淮南等道都運米<lb/>
一百一十萬石送至河隂其中減四十萬石留貯河隂<lb/>
<pb n="KR2f0039_WYG_261-14a"/>
倉餘七十萬石送至陕州又減三十萬石留貯太原倉<lb/>
唯餘四十萬石送赴渭橋輸納臣詳問河隂太原等倉<lb/>
留貯之意盖因往年蟲旱闗輔洊飢當崔造作相之初<lb/>
懲元琇罷運之失遂請毎年轉漕米一百萬石以贍京<lb/>
師比至中途力殫嵗盡所以節級停減分貯諸倉毎至<lb/>
春水初通江淮所般未到便取此米入運免令停滯舟<lb/>
船江淮新米至倉還復留納填數輪環貯運頗亦協宜<lb/>
不必每嵗加般以増不急之費所司但遵舊例曽不詳<lb/>
<pb n="KR2f0039_WYG_261-14b"/>
究源由邇来七年積數滋廣臣近勘河隂太原等倉見<lb/>
米猶有三百二十餘萬石河隂一縣所貯尤多倉廪充<lb/>
盈随便露積舊者未盡新者轉加嵗月漸深耗損増甚<lb/>
縱絶江淮輸轉且運此米入關七八年間計猶未盡況<lb/>
江淮轉輸般次不停但恐過多不慮有闕今嵗關中之<lb/>
地百榖豐成京尹及諸縣令頻以此事為言憂在京米<lb/>
粟太賤請廣和糴以救農人臣今計料所糴多少皆云<lb/>
可至百餘萬石又今量定所糴估價通計諸縣貴賤并<lb/>
<pb n="KR2f0039_WYG_261-15a"/>
雇船車般至太倉榖價約四十有餘米價約七十以下<lb/>
此則一年和糴之數足當轉運二年一斗轉運之資足<lb/>
以和糴五斗比較即時利害運務且合悉停臣竊慮運<lb/>
務若停則舟船無用舟船無用則壊爛莫脩倘遇凶灾<lb/>
復須轉漕臨時鳩集理必淹遲夫立法裁規久必生弊<lb/>
經畧之念始慮貴周不以積習害機宜不以近利隳永<lb/>
制不貴功扵當代不流患扵它時慮逺防微是其均濟<lb/>
臣今所獻庶近扵斯減所運之數以實邊儲存轉運之<lb/>
<pb n="KR2f0039_WYG_261-15b"/>
務以備時要其扵詳審必免貽憂舊例從江淮諸道運<lb/>
米一百一十萬石至河隂来年請停八十萬石運二十<lb/>
萬石舊例從河隂運米七十萬至太原倉来年請停五<lb/>
十萬石運二十萬石舊例從太原倉運米四十萬石至<lb/>
東渭橋来年請停二十萬石運二十萬石其江淮所停<lb/>
運米八十萬石請委轉運使扵漕水州縣毎斗八十價<lb/>
出糶計以糙米與細米分數相接之外每斗猶減時價<lb/>
五十文以救貧乏計得錢六十四萬貫文節級所減運<lb/>
<pb n="KR2f0039_WYG_261-16a"/>
脚計得六十九萬貫都合得錢一百三十三萬貫數内<lb/>
請支二十萬貫付京兆府令扵京城内及東渭橋開塲<lb/>
和糴米二十萬石每斗與錢一百文計加時估價三十<lb/>
已上用利農人其米便送東渭橋及太原倉收貯充填<lb/>
每年轉漕四十萬石之數並足餘尚有錢一百一十三<lb/>
萬貫文以供邊鎮和糴臣已令度支廵院勘問諸軍州<lb/>
米粟時價兼與當管長吏商量今計見墾之田約定所<lb/>
糴之數得鳯翔涇隴邠寧慶鄜坊丹延夏綏銀靈鹽振<lb/>
<pb n="KR2f0039_WYG_261-16b"/>
武等道良原長武平涼等城報除度支旋糴供軍之外<lb/>
别擬儲備者計可糴得粟一百三十五萬石其臨邉州<lb/>
縣各扵當䖏時價之外更加一倍其次每十分加七分<lb/>
又其次毎十分加五分通計一百三十五萬石當錢一<lb/>
百二萬六千貫文猶合剰錢十萬四千貫留充来年和<lb/>
糴所扵江淮糴米及減運米脚錢請並委轉運使便折<lb/>
市綾絹絁綿四色即作船般送赴上都邊地早寒斂藏<lb/>
向畢若待此錢送到即恐收糴過時請且貸戸部别庫<lb/>
<pb n="KR2f0039_WYG_261-17a"/>
物充用本色續到便令折填其所貸戸部别庫物亦取<lb/>
綾絹絁綿四色並依平估價務利農人仍取度支官畜<lb/>
及車均融般送請各委當道節度及當城兵馬使與監<lb/>
軍中使并度支和糴廵院官同受領使計㑹和糴各量<lb/>
人戸墾田多少先付價直立限納粟不願糶者亦勿強<lb/>
徴其有納米者每斗六升折粟一斗應所糴得米粟亦<lb/>
委此三官同檢覆分扵當管城堡之内揀擇髙燥牢固<lb/>
倉窖等收納封閉仍以貯備軍粮為名非縁城守絶粮<lb/>
<pb n="KR2f0039_WYG_261-17b"/>
及承别勅䖏分並不得輙有支用待收糴畢具所糴數<lb/>
并收貯䖏所聞奏并報中書門下捴計貯備粟一百三<lb/>
十五萬石是十一萬二千五百人一年之粮来秋若遇<lb/>
順成又可更致百餘萬石邊蓄既富邊備自脩以討則<lb/>
有齎以守則可久以加兵則不憂所至乏食以斂糴則<lb/>
不為貪将所邀恢疆保境者得以遂其謀蹙國跳軍者<lb/>
無所辭其罪是乃立武之根柢安邊之本源守土庇人<lb/>
莫急扵此傾公臧而發私積猶當悉力以務之況今不<lb/>
<pb n="KR2f0039_WYG_261-18a"/>
擾一人無廢百事但扵常用之内收其枉費之資百萬<lb/>
贏粮坐實邊鄙又有勸農賑乏之利存乎其間此盖天<lb/>
錫陛下靖邊塞而安國家之時不可失也陛下誠能過<lb/>
聽愚計先聚軍儲慎擇良圖更貞師律蠢爾兇醜自當<lb/>
畏威縱迷款塞之心必無猾夏之慮伏惟少留睿思詳<lb/>
省而明㫁之其所停減運脚臣已與本司審細計料并<lb/>
邊鎮分配和糴數及米粟估價等數各得别状條件分<lb/>
析謹同封進<lb/>
<pb n="KR2f0039_WYG_261-18b"/>
宋太祖征太原已濟河諸州餉饋集上黨城中車乗塞<lb/>
路上聞之将以稽留罪轉運使趙普曰六師方至而轉<lb/>
運使以獲罪聞敵必謂儲峙不充有以窺我矣非威逺<lb/>
之道也俾䏻治劇者往蒞其州足矣<lb/>
開寳三年秋三司言倉儲月給止及眀年二月請分屯<lb/>
諸軍盡率民船以資江淮漕運太祖大怒責之曰國無<lb/>
九年之蓄曰不足爾不素計而使倉儲垂盡乃請屯兵<lb/>
括民船以運是可卒致乎今設汝安用茍有所闕當罪<lb/>
<pb n="KR2f0039_WYG_261-19a"/>
汝以謝衆三司使楚昭輔懼詣太宗求寛釋使得盡力<lb/>
太宗既許召右知客押衙陳從信問之對曰從信甞逰<lb/>
楚泗知糧運之患良以舟人之食日歴郡縣勘給是以<lb/>
凝滯若自發舟計日往復并支可以責其程限又楚泗<lb/>
運米于舟至京復輦入倉宜宿備運卒令即時出納如<lb/>
此每運可減數十日楚泗至京千里舊八十日一運一<lb/>
嵗三運若去淹留之虚日則嵗可増一運焉今三司欲<lb/>
籍民舟若不許則無以責辦許之則冬中京師薪炭殆<lb/>
<pb n="KR2f0039_WYG_261-19b"/>
絶矣不若募舟之堅者漕糧其損敗者任載薪炭則公<lb/>
私俱濟今市米騰貴官價斗錢七十賈者失利無敢致<lb/>
扵京師雖居商厚儲亦匿而不糶是以米益貴民将餓<lb/>
殍若聽民自便即四方奔湊米多而價自賤矣太宗眀<lb/>
日具奏太祖可之<lb/>
真宗時議減西鄙屯兵以息轉餉召知通利軍楊允恭<lb/>
與崇儀副使竇神寳閤門祗候李允則馳往經度圖上<lb/>
郡縣山川之形勝允恭因建議曰自環州入積石抵靈<lb/>
<pb n="KR2f0039_WYG_261-20a"/>
武七日程芻粟之運其策有三然以人以驢其費頗煩<lb/>
而所載數尠莫若用諸葛亮木牛之制以小車發卒分<lb/>
鋪運之毎一車四人挽之旁設兵衞加戈刃于其上寇<lb/>
至則聚車扵中合士卒之力禦寇于外尋為議者所沮<lb/>
而止<lb/>
仁宗時陕西經畧安撫使范仲淹奏乞免關中支移二<lb/>
稅乞扵次邊入中斛斗䟽曰臣竊見陕西數年以来科<lb/>
率百端民力大困州縣督責不䏻存濟其間㝡為民患<lb/>
<pb n="KR2f0039_WYG_261-20b"/>
者是支移稅賦轉般斛㪷赴延州保安軍山坡險惡一<lb/>
路食物草料常時踴貴人戸往彼輸納比别路所貴三<lb/>
倍比本處州縣送納所費五倍害民若此實非久計臣<lb/>
等欲乞朝廷指揮都轉運司體量關輔今来灾旱民力<lb/>
困乏如邊儲有備其二稅與免支移并邊上入中斛㪷<lb/>
大段價髙出却京師見錢銀絹萬數浩瀚亦令相度權<lb/>
扵次邊州軍入中所貴減得官中貴價既次邊有備則<lb/>
毎遇事宜稍慢可以退那軍馬扵次邊就食糧草既稍<lb/>
<pb n="KR2f0039_WYG_261-21a"/>
蘇民瘵又不誤軍期如此守邊庶為得策<lb/>
神宗熈寧六年知應天府張方平上奏曰臣竊惟今之<lb/>
京師古所謂陳留天下四衝八逹之地者也非如函秦<lb/>
天府百二之固洛宅九州之中表裏山河形勝足恃自<lb/>
唐末朱温受封于梁因而建都至于石晉割幽薊之地<lb/>
以入契丹遂與契丹共平原之利故五代爭奪耶律是<lb/>
臣其患由乎畿甸無藩籬之限本根無所庇也祖宗受<lb/>
命規摹畢講不還周漢之舊而梁氏是因豈樂是而䖏<lb/>
<pb n="KR2f0039_WYG_261-21b"/>
之勢有所不獲已者大體利漕運而贍師旅依重師而<lb/>
為國也則是今日之勢國依兵而立兵以食為命食以<lb/>
漕運為本漕運以河渠為主國初浚河渠三道通京城<lb/>
漕運自後定立上供年額汴河斛㪷六百萬碩廣濟河<lb/>
六十二萬碩恵民河六十萬碩廣濟河所運多是雜色<lb/>
粟豆但充口食馬料恵民河所運止給大康咸平尉氏<lb/>
等縣軍粮而已惟汴河所運一色粳米相兼小麥此乃<lb/>
太倉畜積之實今仰食于官廪者不惟三軍至于京師<lb/>
<pb n="KR2f0039_WYG_261-22a"/>
士庶以億萬計太半待飽于軍稍之餘故國家扵漕事<lb/>
至急至重京大也師衆也大衆所聚故謂之京師有食<lb/>
則京師可立汴河廢則大衆不可聚汴河之扵京城乃<lb/>
是建國之本非可與區區溝洫水利同言也近嵗已罷<lb/>
廣濟河而恵民河斛㪷不入太倉大衆之命惟汴河是<lb/>
賴近嵗陳說利害以汴河為議者多矣臣恐議者不已<lb/>
屢作改更必致汴河日失其舊國家大計殊非小事惟<lb/>
陛下特廻聖鑑深賜省察留神逺慮以固基本<lb/>
<pb n="KR2f0039_WYG_261-22b"/>
髙宗時左正言鄧肅上奏曰臣竊觀發運司嵗計五百<lb/>
餘萬每嵗入貢艫尾相銜畧無虛日崇墉比櫛不容升<lb/>
合之欠朝廷費出且無餘者今年不知何以處之去冬<lb/>
自遭圍閉運漕不通今夏又以堤岸失防汴流久絶校<lb/>
之每嵗所入盖未有百分之一也切聞之已入汴口者<lb/>
有百六十萬此數之外未有繼者朝廷欣然便以為有<lb/>
餘殊不知京師所積止扵八月九月已後俟去年冬計<lb/>
每月之費在京師者以二十萬為率在行在者以十萬<lb/>
<pb n="KR2f0039_WYG_261-23a"/>
為率又有糴場二十四所并勤王軍兵齪門廵防人兵<lb/>
口食等兼非泛取索數目㑹入汴口之數僅支五月日<lb/>
耳五月之外将如之何倘敵人絶跡不復南度則運漕<lb/>
相繼未有害也若敵騎肆優再干我師不知軍民謷謷<lb/>
将焉就食此事㝡急不可以倉卒備也舟船有限日數<lb/>
甚迫雖發運百人亦無如之何矣臣愚欲乞諸州選才<lb/>
幹官員代發運司各運逐州嵗計往赴京師近地期以<lb/>
十月已前足五十餘萬之數凡舟船人兵與其餘所費<lb/>
<pb n="KR2f0039_WYG_261-23b"/>
之物各責辦知通乃以公使錢代支國家艱難之時雖<lb/>
三二年間公使闕乏未為要務協數十州之力人各自<lb/>
勸又立賞罰從而驅之則粮道又何患哉昔蕭何給餽<lb/>
餉不絶糧道漢髙祖自以為不如盖當時粮道若或不<lb/>
繼雖有韓信亦将何所施乎惟陛下無忽<lb/>
孝宗時員興宗上奏曰臣聞陕西者蜀之扞蔽也數戍<lb/>
重兵兵恃食食恃漕運凡漕運之出此塗㝡艱畏者舟<lb/>
楫無施人力難繼故也使四川緫計漕臣平時得一才<lb/>
<pb n="KR2f0039_WYG_261-24a"/>
吏思所以仰寛陛下西顧之意則講之有方取之有藝<lb/>
運之有法臨事輙濟不致遺蠧一方生息之民矣臣昔<lb/>
為吏西邊所見乃大不然者是皆計吏漕臣之咎也臣<lb/>
請䟽舉其事先是金之背盟偏将窺蜀王師掎之所至<lb/>
輙下劉海下秦李進下河吴挺下鞏吴璘前軍繼之遂<lb/>
下徳順簞食接塗士卒不餓如是何耶盖取其郡即發<lb/>
其郡之倉戰其地即食其地之粟此宋武入關之勢也<lb/>
漕運何自而困哉繼而軍淹日月不免須索遂取扵緫<lb/>
<pb n="KR2f0039_WYG_261-24b"/>
漕之司二司無䇿均科扵三等民戸興利之間文移甚<lb/>
星火矣以此為謀謂之有方可乎凡巴蓬劒閬上自三<lb/>
等每戸有出一夫者出兩三夫者一夫之費為錢一十<lb/>
八萬一夫所荷私載之外不過六斗計其米數則是六<lb/>
十鍾而致一鍾也夫以役一夫而費十八萬運一鍾而<lb/>
用六十鍾軍前所得不過毫絲民間所損已甚丘山有<lb/>
司亦太拙矣以此而取謂之有藝可乎當時運粮之夫<lb/>
同日俱發俱發則無次舎同招流民則素寒餓以寒餓<lb/>
<pb n="KR2f0039_WYG_261-25a"/>
之民居無次舍之地其死道路死霜雪者相踵也未跨<lb/>
數月臣已見申宣撫司死者近二千人其它則臣不䏻<lb/>
計也以此而運謂之有法可乎蜀之緫計者昔負陛下<lb/>
委倚大率如此臣恐一日有事西陲糴買不足以辦大<lb/>
事欲革前弊欲興後利粮運當預為之謀也臣愚伏望<lb/>
陛下委緫漕更科條權其輕重則此弊猶可及止也傳<lb/>
曰因利而利則其利深臣竊見陕西運茶之制一十里<lb/>
為鋪鋪有兵兵日有程月有給茍不如式則罪罰随之<lb/>
<pb n="KR2f0039_WYG_261-25b"/>
國家逐年收西馬之利皆鋪兵之力也誠䏻倣運茶之<lb/>
法以運軍粮自興利至魚關水路自便無可議者若陸<lb/>
輦自河池至成岷過長道遂至天水此一路也自兩當<lb/>
至鳳翔過黄牛遂至大散此又一路也登渉山險運粮<lb/>
之夫常困扵是常死扵是苟䏻措置當以十五里為鋪<lb/>
鋪置五十兵一路置鋪不過六十矣鋪兵日再往来一<lb/>
運七斗再運為一碩有四矣六十鋪之兵月運二千一<lb/>
百碩鋪計兵月給之費兼取之民人計二碩而碩計五<lb/>
<pb n="KR2f0039_WYG_261-26a"/>
千不過三萬緡以民間雇夫之費凡六十有三萬緡鋪<lb/>
兵比之月減六十萬緡矣盖鋪兵以三鍾而致一鍾民<lb/>
間以六十鍾而致一鍾利害豈不相逺乎陛下愛民𩔖<lb/>
扵愛子有司遺毒知則必革願聽臣䇿特賜施行既可<lb/>
以息西民困苦之役又可以免道路流亡之憂又濟年<lb/>
前緩急之用所謂一事治而三利具者也伏乞下大臣<lb/>
評議施行<lb/>
知信州王師愈論信州米綱䟽曰臣竊見信州嵗起上<lb/>
<pb n="KR2f0039_WYG_261-26b"/>
供米七萬石𩔖多陷折其弊甚矣倘不原致弊之由而<lb/>
為之計雖嚴其責罰未見其弊之革也臣甞推原其故<lb/>
一曰地勢不得其宜二曰改撥無㝎䖏三曰管押非其<lb/>
人信之為州居江東上流㝡髙之地南接閩北際徽東<lb/>
連浙之衢二面阻山唯西有水路逹于鄱陽溪港陿灘<lb/>
磧多易漲易涸難得大船故信之米綱其初必用小船<lb/>
般載但寛扵釣艇耳船與水常不相值有水則船不辦<lb/>
間或船辦装載已畢一旦水落留滯岸下近則累旬逺<lb/>
<pb n="KR2f0039_WYG_261-27a"/>
則累月待其水通迂回行數百里始至鄱江併歸大船<lb/>
自初装至于離岸經渉日久工稍坐食侵耗不知其㡬<lb/>
雖欲無陷失得乎此則地勢致其弊也自紹興之初朝<lb/>
廷灼見信州起發米綱如是之難元降指揮止令扵池<lb/>
州交卸以其地近而易達也雖不盡免陷折亦不若今<lb/>
日之甚其後守臣徐林亦甞申眀數年間未見其大害<lb/>
近年以来緫領漕司改撥無定或撥赴鎮江或撥赴淮<lb/>
南或撥赴行在省倉州縣受困陷失為愈多良由水脚<lb/>
<pb n="KR2f0039_WYG_261-27b"/>
之費非池州比也信州每一石米起赴池州正用錢五<lb/>
百有竒若赴建康則用錢七百有竒赴鎮江則用錢九<lb/>
百有竒赴淮南則又過之赴行在省倉則用錢一千二<lb/>
百有竒信州每納苖米一石依例止收水脚之費二百<lb/>
文只就池州交缷貼陪已過半矣多方措置辦之已艱<lb/>
況改撥建康鎮江淮南行在之逺乎方未装發日若行<lb/>
改撥州縣尚可措置貼陪使之離岸至有已装發扵中<lb/>
塗者然後改撥部押之人不免復歸以索貼陪州縣不<lb/>
<pb n="KR2f0039_WYG_261-28a"/>
能即辦遂致米綱滯留中塗經日益久工稍坐食侵耗<lb/>
益多此則改撥致其弊也凡部綱者不顧其身不顧其<lb/>
家冒不測之險非慕賞則貪糜費之贏餘信州米綱無<lb/>
賞之可慕合用水脚尚或虧欠何贏餘之可貪是以有<lb/>
官有家業可倚仗之人皆不願行緫領漕司責之州州<lb/>
責之縣縣不得已乃強之公吏一當其役親戚即為死<lb/>
别知其必不免也其有顧藉者睹前二弊竭力關防陷<lb/>
失尚少其無顧藉者乗此二弊益肆其姦至有全綱陷<lb/>
<pb n="KR2f0039_WYG_261-28b"/>
失者亦有陷失大半者此則部押非其人也嗚呼一顆<lb/>
一粒皆民之脂膏國之大計州縣收之不勝其勞一旦<lb/>
委之不啻泥土豈不重可惜哉苟不原三者致弊之由<lb/>
而欲以責罰禁之誠不見其弊之革也臣以謂地勢不<lb/>
得其宜固不敢輕議若夫改撥無定䖏部押非其人不<lb/>
為難革欲望聖慈行下緫領轉運司檢元降指揮信州<lb/>
米綱只扵池州交缷不得輙行改撥仍扵部綱常格推<lb/>
賞外别立信州米綱賞格以所押米石之多寡為之等<lb/>
<pb n="KR2f0039_WYG_261-29a"/>
差許募見任寄居待闕文武官有家業人部押不得依<lb/>
前強差公吏庶幾官物無陷綱運易逹積弊可革矣<lb/>
師愈為長沙守又論綱運之弊䟽曰臣竊聞諸路綱運<lb/>
𩔖多陷折皆由賞減而不擇人也凡部綱者幸而事濟<lb/>
則身可保家可保官可保如其不濟則䘮身破家敗官<lb/>
之禍随之人所以冒此祻而不顧者以賞可慕耳是故<lb/>
頃年有家業之人皆欣然願就雖監司帥守之親属亦<lb/>
為之或有虧欠有可陪備故陷折也少自減綱賞監司<lb/>
<pb n="KR2f0039_WYG_261-29b"/>
帥守親属又皆禁止所部押者多貧困無藉之人冒急<lb/>
而輕就且多端經營費用不貲方其離岸所䘮已多迨<lb/>
至中流託以風濤又況出納之際欺弊不一故陷折也<lb/>
多原其減賞之由不過以文臣累賞易至正郎武臣累<lb/>
賞易至副使即可奏薦殊不思州縣拘收錢米艱辛一<lb/>
旦付之無藉之人失之亦非小弊比年止許選人小使<lb/>
臣部押防累賞之弊已是允當誠䏻再定綱賞務令稍<lb/>
厚不拘監司帥守親属或有家業有行止有幹材無過<lb/>
<pb n="KR2f0039_WYG_261-30a"/>
失校尉或獻納補官人皆許部押所押不得過三次如<lb/>
此則既革累賞之弊綱運亦免陷折此大利也如狂言<lb/>
可採惟陛下特賜施行<lb/>
師愈又論潭州貼雇綱船之弊䟽曰臣伏見潭州諸縣<lb/>
有大害曰貼雇綱船是也請為陛下詳陳之潭州嵗運<lb/>
苖米三十萬五千石以餉屯駐軍或有和糴及起發常<lb/>
平米多至五六十餘萬石少亦四十萬石頃年講和息<lb/>
兵其米止運至武昌皆是潭州措置船載未甞敷及諸<lb/>
<pb n="KR2f0039_WYG_261-30b"/>
縣其後荆南襄陽屯軍泝江而上水淺灘多亦是潭州<lb/>
措置船載亦未甞敷及諸縣暨至金人敗盟軍須日急<lb/>
守臣權一時之宜始令諸縣雇舟相添未甞全取辦扵<lb/>
諸縣自是遂為㝎例嵗嵗行之上則潭州漕司案吏下<lb/>
則牽頭船戸相為表裏每料除官支錢外必仰諸縣貼<lb/>
雇急以期限嚴以責罰者案吏也乗勢邀求其欲無厭<lb/>
者牽頭船戸也諸縣畏其責罰欲應期限不得不徇牽<lb/>
頭船戸之需酬以髙價邀求愈多況有争雇之弊設若<lb/>
<pb n="KR2f0039_WYG_261-31a"/>
長沙著價五十善化或増六十湘潭又増七十其它縣<lb/>
亦莫不然直至厭其所欲而後已一縣被敷一萬料所<lb/>
費至一二千緡若所敷之數不止此其費亦随之嗟乎<lb/>
此錢何從而出哉諸縣受其苦者一也諸縣雇船幸而<lb/>
得之依限觧發始則下排岸司相驗相驗者取乞次則<lb/>
漕職官覆驗覆驗者取乞末則給付押綱使臣又從而<lb/>
巧為詞說取乞為尤甚嗟乎此錢何從而出哉諸縣被<lb/>
其苦者二也縣奉州令不敢違戾雖知二苦不暇顧恤<lb/>
<pb n="KR2f0039_WYG_261-31b"/>
扵是冒法禁撰名色取之百姓以足其用㳂流漁戸凡<lb/>
有一網一釣舟者不免焉或多敷麯引或多出㝎帖或<lb/>
多給師巫公據或預借扵上戸其名不可槩舉大抵科<lb/>
敷者官得其一吏取其十且以雇一萬料用貼雇錢一<lb/>
千貫為率縣吏因之為姦不知幾倍扵此而官得此數<lb/>
然則享厚利者漕司州縣案吏也牽頭船戸也相驗覆<lb/>
驗官司也押綱使臣也被抑勒者知縣也受實害者闔<lb/>
境百姓也迨劉某守潭灼見其弊又睹諸郡無所出産<lb/>
<pb n="KR2f0039_WYG_261-32a"/>
凡客船運鹽而至者别無回貨孰肻空載以渉重湖之<lb/>
險多藉扵運米綱㫁然盡免諸縣貼雇潭州自行措置<lb/>
民無所擾米綱亦應期而辦其策甚良其利甚博自劉<lb/>
某被召通判職官上欲媚漕使下欲利吏軰以速辦為<lb/>
名盡變某之舊復興前者之害幸而沈介到任悉如某<lb/>
之措置又且米綱先期而了竊恐介去之後復有改之<lb/>
者欲望聖慈嚴敕湖南漕司及潭州每嵗米綱一依劉<lb/>
某沈介措置不得更令諸縣雇船殃害百姓或有違戾<lb/>
<pb n="KR2f0039_WYG_261-32b"/>
許百姓越訴臺諌弹劾每嵗發荆南襄陽米綱則用官<lb/>
船發武昌九江米綱則雇客船盖縁客船所憚者荆襄<lb/>
之行水淺灘多動經年嵗有破家䘮身者誠䏻只用官<lb/>
船運荆襄之米則客船亦欣然而就雇或有軍興警急<lb/>
必不得已分諸縣量行貼雇以助装發必為之立綱次<lb/>
某縣應副第幾綱先後有倫㫁不可易綱次既㝎自無<lb/>
爭雇之弊庶幾潭民咸被實恵<lb/>
理宗時知安慶黄幹代撫州陳守上奏曰國家綱運資<lb/>
<pb n="KR2f0039_WYG_261-33a"/>
以餉軍比年以来法度弛壊非惟軍餉不繼抑亦公私<lb/>
受弊其未離岸也有江水淺涸坐食糜費之弊其已離<lb/>
岸也有監官侵虧船梢盜竊之弊而其既敗也有攤賴<lb/>
平民之弊雖知其弊莫知䏻革是無它廢轉般之制而<lb/>
循直逹之法故耳今欲革歴年之弊使官無羨費而衆<lb/>
害悉除則莫若復轉般之制且以江西一路言之如撫<lb/>
州建昌綱之折閱每以水道淺涸不能行巨舟延引嵗<lb/>
終而未䏻起隔嵗之綱者一綱吏卒水手動數百計又<lb/>
<pb n="KR2f0039_WYG_261-33b"/>
所招集並皆㳺手無賴之人自度官吏侵盜大數已虧<lb/>
恣情極用無所顧忌估籍所償不䏻萬分之一官司不<lb/>
免縱之攤賴平民侵削國本為害不細今若扵隆興置<lb/>
轉般倉一所每嵗一路綱運水脚其費不貲取其所費<lb/>
養水軍數百人命一武臣為之長造數十巨艦部以軍<lb/>
法責之轉輸近裏州軍止以小舟運載納之轉般倉却<lb/>
令水軍專一護送更往迭来不假召募綱紀素㝎部分<lb/>
素嚴舟楫素具較之烏合甞試實相萬萬如此則非惟<lb/>
<pb n="KR2f0039_WYG_261-34a"/>
可以省官綱之折閱抑足以增國家之武備戢江湖之<lb/>
羣盜脫士大夫之罪戻免平民之攤賴是一變法而羣<lb/>
害悉去衆利並興如果可採乞扵諸路推廣之<lb/>
元世祖時東平布衣趙天麟上䇿曰臣聞垂拱以運天<lb/>
下之事靡不從命者君之道也居職以服王室之勞而<lb/>
不敢外思者臣之理也故聖人設官錫以龍光之厚欲<lb/>
報效而已矣而周公之忠亦猶曽子之孝但可也而已<lb/>
矣君臣之際尊卑懸異與市井平交之道豈可同哉上<lb/>
<pb n="KR2f0039_WYG_261-34b"/>
古以来不賞而勸降及中古民漸澆漓須用賞以激之<lb/>
亦未聞食三品之禄居三品之位烟塵四靜而希重賞<lb/>
國家亦從而賞之者也竊見方今海道運粮之官雖萬<lb/>
億及秭亦皆冒汪洋之險借風浪之力以致之扵神京<lb/>
之中誠可謂之有功然亦其當然之職也若夫計粮數<lb/>
之斛斗而酬之不啻巨萬亦以甚矣伏望陛下載宣天<lb/>
㫖令有司㝎制凡海道運粮之官三年一考超升扵髙<lb/>
職而用之計不失優崇之禮又待超升舊官之後而以<lb/>
<pb n="KR2f0039_WYG_261-35a"/>
漸抑其賞賜之資亦國家之大端也臣非惜錢物而已<lb/>
但以與國家出力者非惟運粮之官如皆賞之則不給<lb/>
如獨賞運粮之官則猶未免大㤙扵一偏也且居其職<lb/>
者行其事何用賞乎此臣所以欲正其名分也臣又以<lb/>
㑹通河者有用之名川也懋遷有無者由是而經行官<lb/>
場南北者由是而往返雖復江淮河漢之大亦所以賴<lb/>
其朝宗雖復閩廣川蜀之遥亦足以達其輸運有利有<lb/>
害者理之常有通有塞者物之變湯湯然清浪之内流<lb/>
<pb n="KR2f0039_WYG_261-35b"/>
沙滯焉蕩蕩然坦途之上盜賊生焉又每嵗立秋之後<lb/>
積扵數月之間瀕河農民極被搔擾又有沙之地以板<lb/>
衞岸皆非經久之計也更望陛下載宣天㫖舉天下審<lb/>
知河道地脉之人改脩㑹通河之有沙者以避之不然<lb/>
則數年一度脩理甚為煩費不可不杜其源也復宜分<lb/>
河路南北軍府為三五所而以千夫長各領之不備數<lb/>
者招軍士以充之不預出征之流不在營田之限使之<lb/>
專以廵鎮非常之警充給汎舟之役閘梁有圯則脩之<lb/>
<pb n="KR2f0039_WYG_261-36a"/>
堤岸有損則築之若然則農民庶乎安帖盜賊庶乎消<lb/>
弭費寡而效多暫勞而永逸矣<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR2f0039_WYG_261-36b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　歴代名臣奏議卷二百六十一<lb/>
</p>
<p>
</p>
  </div>
</body>
</text>
</TEI>