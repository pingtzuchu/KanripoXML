<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>山東通志卷三十五之十六</head> <lb/>
    <p>
<pb n="KR2k0048_WYG_068-1a"/>
欽定四庫全書<lb/>
　山東通志卷三十五之十六<lb/>
　　藝文志十六<hi>書</hi>
　　遺燕將書　　　　　　　　　<hi>周</hi>魯　連<lb/>
　吾聞之智者不倍時而棄利勇者不怯死而滅名忠<lb/>
　臣不先身而後君今公行一朝之忿不顧燕王之無<lb/>
　臣非忠也殺身亡聊城而威不信於齊非勇也功敗<lb/>
　名滅後世無稱非智也故智者不再計勇士不怯死<lb/>
<pb n="KR2k0048_WYG_068-1b"/>
　今死生榮辱尊卑貴賤此其一時也願公詳計而無<lb/>
　與俗同也且楚攻南陽魏攻平陸齊無南面之心以<lb/>
　為亡南陽之害不若得濟北之利故定計而堅守之<lb/>
　今秦人下兵魏不敢東面衡秦之勢合則楚國之形<lb/>
　危且棄南陽斷右壤存濟北計必為之今楚魏交退<lb/>
　燕救不至齊無天下之規與聊城共據期年之敝即<lb/>
　臣見公之不能得也齊必決之於聊城公無再計彼<lb/>
　燕國大亂君臣過計上下迷惑栗腹以十萬之衆五<lb/>
<pb n="KR2k0048_WYG_068-2a"/>
　折於外萬乗之國被圍於趙壤削主困為天下僇公<lb/>
　聞之乎今燕王方寒心獨立大臣不足恃國敝禍多<lb/>
　民心無所歸今公又以聊城之民拒全齊之兵期年<lb/>
　不解是墨翟之守也食人炊骨士無反北之心是孫<lb/>
　臏呉起之兵也能已見於天下矣故為公計不如罷<lb/>
　兵休士全車甲歸報燕王燕王必喜士民見公如見<lb/>
　父母交遊攘臂而議於世功業可明矣上輔孤主以<lb/>
　制羣臣下養百姓以資説士矯國革俗於天下功名<lb/>
<pb n="KR2k0048_WYG_068-2b"/>
　可立也意者亦捐燕棄世東遊於齊乎請裂地定封<lb/>
　富比陶衞世世稱寡與齊久存此亦一計也二者顯<lb/>
　名厚實也願公詳計而審一焉且吾聞效小節者不<lb/>
　能行大威惡小恥者不能立榮名昔管仲射桓公中<lb/>
　鈎簒也遺公子糾而不能死怯也東縛桎梏辱身也<lb/>
　此三行者鄉里不通也世主不臣也使管子終窮抑<lb/>
　幽囚而不出慙恥而不見窮年沒壽不免為辱人賤<lb/>
　行矣故管子不恥身在縲絏之中而恥天下之不治<lb/>
<pb n="KR2k0048_WYG_068-3a"/>
　不恥不死公子糾而恥威之不信於諸侯故兼三行<lb/>
　之過而為五霸首名髙天下光燭隣國曹子為魯將<lb/>
　三戰三北而亡地五百里嚮使曹子計不反顧議不<lb/>
　旋踵刎頸而死則亦不免為敗軍擒將矣曹子棄三<lb/>
　北之恥而退與魯君計桓公朝天下㑹諸侯曹子以<lb/>
　一劍之任刼桓公於壇坫之上顔色不變辭氣不悖<lb/>
　三戰之所喪一朝而復之天下震動諸侯驚駭威加<lb/>
　呉越若此二士者非不能行小節死小恥也以為殺<lb/>
<pb n="KR2k0048_WYG_068-3b"/>
　身亡軀絶世滅後功名不立非智也故去感忿之怨<lb/>
　立終身之名棄忿捐之節定累世之功是以業與三<lb/>
　王爭流而名與天壤相敝也願公擇一而行之<lb/>
　　遺公孫𢎞書　　　　　　　　<hi>漢</hi>鄒長清<lb/>
　夫人無幽顯道在則尊雖生芻之賤也不能脱落君<lb/>
　子故贈君生芻一束詩人所謂生芻一束其人如玉<lb/>
　五絲為䌰倍䌰為升倍升為緎倍緎為紀倍紀為緵<lb/>
　倍緵為襚此自少之多自㣲至著也士之立功勲効<lb/>
<pb n="KR2k0048_WYG_068-4a"/>
　名節亦復如之勿以小善不足修而不為也故贈君<lb/>
　素絲一襚撲滿者以土為器以蓄錢具其有入竅而<lb/>
　無出竅滿則撲之土麤物也錢重貨也入而不出積<lb/>
　而不散故撲之士有聚斂而不能散者將有撲滿之<lb/>
　敗可不誡與故贈君撲滿一枚猗嗟盛與山川阻修<lb/>
　加以風露次卿足下勉作功名竊在下風以俟嘉譽<lb/>
　　詣公孫𢎞書　　　　　　　　<hi>漢</hi>董仲舒<lb/>
　江都相董仲舒拜上言君侯以周召自然體質擢陞<lb/>
<pb n="KR2k0048_WYG_068-4b"/>
　三公統理海内總緝百寮未有半言之教郡國翕然<lb/>
　望風更思改新以助至治羣衆所占必有成功仲舒<lb/>
　愚戇素無治名大漢之檢式數䝉君侯哀憐之恩誤<lb/>
　被非任無以稱職仲舒竊見宰職任天下之重羣心<lb/>
　所歸須推賢佐以成聖化願君侯大開蕭相薦賢之<lb/>
　路廣選舉之門既得其人接以周公下士之義即竒<lb/>
　偉隱世異倫之人各思竭愚歸往盛徳英俊滿朝百<lb/>
　能備具即君侯大立則道徳宏通化流四極仲舒愚<lb/>
<pb n="KR2k0048_WYG_068-5a"/>
　陋經術淺薄所識褊陋不能贊揚萬分君侯所棄捐<lb/>
　且聞春秋曰賢聖博觀以章其名擇善者從之無所<lb/>
　不聴又曰近而不言為諂逺而不言為怨故輒披心<lb/>
　陳誠夫堯舜三王之業皆由仁義為本仁者所以理<lb/>
　人倫也故聖王以為治首或曰發號出令利天下之<lb/>
　民者謂之仁政疾天下之害於人者謂之仁心二者<lb/>
　備矣然後海内應以誠惟君侯深觀往古思本仁義<lb/>
　至誠而已方今闗東五穀咸貴家有饑餓其死傷者<lb/>
<pb n="KR2k0048_WYG_068-5b"/>
　半盜賊並起發亡不止良民被害為聖主憂咎皆由<lb/>
　仲舒等典職防禁無素當先坐仲舒至愚以為扶衰<lb/>
　止姦本在吏耳宜一考察天下領民之吏留心署置<lb/>
　以明消滅邪枉之迹使百姓各安其産業無有寇盜<lb/>
　之患以蠲主憂謹奉春秋署置術再拜君侯足下<lb/>
　　與公孫𢎞書　　　　　　　　<hi>漢</hi>東方朔<lb/>
　爵祿不相責以禮同類之遊不以逺方為嫌故東門<lb/>
　先生居蓬户空穴之中魏公子一朝以百騎造之吕<lb/>
<pb n="KR2k0048_WYG_068-6a"/>
　望未嘗與文王同席而坐一朝讓以天下半大丈夫<lb/>
　相知何必接塵而遊垂髮齊年哉<lb/>
　　上樂陵侯薦匡衡書　　　　　<hi>漢</hi>楊　興<lb/>
　將軍以親戚輔政貴重於天下無二然衆庶議論令<lb/>
　聞休譽不專在將軍者何也彼誠有所聞也以將軍<lb/>
　之幕府海内莫不仰望而所舉不過私門賓客乳母<lb/>
　子弟人情忽不自知然一夫竊議語流天下夫富貴<lb/>
　在身而列士不譽是有狐白之裘而反衣之也古人<lb/>
<pb n="KR2k0048_WYG_068-6b"/>
　病其若此故運體勞心以求賢為務傳曰以賢難得<lb/>
　之故而曰事不待賢以食難得之故而曰飽不待食<lb/>
　惑之甚者也平原文學匡衡材智有餘經學絶倫但<lb/>
　以無階朝廷故隨牒在逺方將軍誠召置幕府學士<lb/>
　翕然歸心與參事議觀其所以貢之朝廷必為國器<lb/>
　以此顯示衆庶名流於世<lb/>
　　與邴原書　　　　　　　　　<hi>漢</hi>孔　融<lb/>
　修性保真清虚守髙危邦不入久潛樂土王室多難<lb/>
<pb n="KR2k0048_WYG_068-7a"/>
　西遷鎬京聖朝勞謙疇咨俊乂我徂求定䇿命懇惻<lb/>
　國之將隕嫠不恤緯家之將亡緹縈跋涉彼匹夫也<lb/>
　猶執此義實望根矩仁為己任授手援溺振民於難<lb/>
　乃或晏晏居息莫我肯顧謂之君子固如此乎根矩<lb/>
　根矩可以來矣<lb/>
　　戒子書　　　　　　　　　　<hi>漢</hi>鄭康成<lb/>
　夫吾家舊貧不為父母羣弟所容去厮役之吏游學<lb/>
　周秦之都往來幽并兖豫之域獲覲乎在位通人處<lb/>
<pb n="KR2k0048_WYG_068-7b"/>
　逸大儒得意者咸從捧手有所授焉遂博稽六藝粗<lb/>
　覽傳記時覩秘書緯術之奥年過四十乃歸供養假<lb/>
　田播殖以娯朝夕遇閹尹擅執坐黨禁錮十有四年<lb/>
　而䝉赦令舉賢良方正有道辟大將軍三司府公車<lb/>
　再召比牒併名早為宰相惟彼數公懿徳大雅克堪<lb/>
　王臣故宜式序吾自忖度無任於此但念述先聖之<lb/>
　𤣥意思整百家之不齊亦庶幾以竭吾才故聞命罔<lb/>
　從而黄巾為害萍浮南北復歸邦鄉入此歲來已七<lb/>
<pb n="KR2k0048_WYG_068-8a"/>
　十矣宿素衰落仍有失誤案之禮典便合傳家今我<lb/>
　告爾以老歸爾以事將閑居以安性覃思以終業自<lb/>
　非拜國君之命問族親之憂展敬墳墓覩省野物胡<lb/>
　嘗扶杖出門乎家事大小汝一承之咨爾㷀㷀一夫<lb/>
　曾無同生相依其勗求君子之道研鑽勿替敬慎威<lb/>
　儀以近有徳顯譽成於僚友徳行立於己志若致聲<lb/>
　稱亦有榮於所生可不深念邪可不深念邪吾雖無<lb/>
　紱冕之緒頗有讓爵之髙自樂以論贊之功庶不遺<lb/>
<pb n="KR2k0048_WYG_068-8b"/>
　後人之羞末所憤憤者徒以亡親墳壟未成所好羣<lb/>
　書率皆腐敝不得於禮堂寫定傳與其人日西方暮<lb/>
　其可圖乎家今差多於昔勤力務時無恤饑寒菲飲<lb/>
　食薄衣服節夫二者尚令吾寛恨若忽忘不識亦已<lb/>
　焉哉<lb/>
　　在東郡答陳琳書　　　　　　<hi>漢</hi>臧　洪<lb/>
　隔濶相思發於寤寐幸相去步武之間耳而以趨舎<lb/>
　異規不得相見其為愴恨可為心哉前日不遺比辱<lb/>
<pb n="KR2k0048_WYG_068-9a"/>
　雅貺述叙禍福公私切至所以不即奉答者既學薄<lb/>
　才鈍不足塞詰亦以吾子攜負側室息肩主人家在<lb/>
　東州僕為仇敵以是事人雖披中情墮肝膽猶身疏<lb/>
　有罪言甘見怪方首尾不救何能恤人且以子之才<lb/>
　窮該典籍豈將闇於大道不達余趣哉僕小人也本<lb/>
　因行役寇竊大州恩深分厚寧樂今日自還接刄毎<lb/>
　登城勒兵望主人之旗鼓感故友之周旋撫弦搦矢<lb/>
　不覺流涕之覆面也當受任之初自謂究竟大事共<lb/>
<pb n="KR2k0048_WYG_068-9b"/>
　尊王室豈悟天子不悦本州見侵郡將遘牖里之厄<lb/>
　陳留克創兵之謀謀計棲遲喪忠孝之名杖䇿攜背<lb/>
　虧交友之分揆此二者與其不得已喪忠孝之名與<lb/>
　虧交友之道輕重殊途親疏異畫故便收淚告絶若<lb/>
　使主人少垂故人住者側席去者克己不汲於離友<lb/>
　信刑戮以自輔則僕抗季札之志不為今日之戰矣<lb/>
　何以效之昔張景明親登壇㰱血奉辭奔走卒使韓<lb/>
　牧讓印主人得地然後但以拜章朝主賜爵獲傳之<lb/>
<pb n="KR2k0048_WYG_068-10a"/>
　故旋時之間不䝉觀過之責而受夷滅之禍吕奉先<lb/>
　討卓來奔請兵不獲告去何罪復見斫刺濱於死亡<lb/>
　劉子璜奉使踰時辭不獲命畏威懐親以計求歸然<lb/>
　輒僵斃麾下不䝉虧除僕雖不敏又素不能原始見<lb/>
　終覩㣲知著竊度主人之心豈謂三子宜死罰當刑<lb/>
　中哉實且欲一統山東增兵討讐懼戰士狐疑無以<lb/>
　沮勸故抑廢王命以崇承制慕義者䝉榮待放者被<lb/>
　戮此乃主人之利非游士之願也故僕鑒戒前人困<lb/>
<pb n="KR2k0048_WYG_068-10b"/>
　窮死戰僕雖下愚亦嘗聞君子之言矣此實非吾心<lb/>
　也乃主人招焉凡吾所以背棄國民用命此城者正<lb/>
　以君子之違不適敵國故也是以獲罪主人見攻踰<lb/>
　時而足下更引此義以為吾規無乃辭同趨異非吾<lb/>
　子所為休戚哉吾聞之也義不背親忠不違君故東<lb/>
　宗本州以為親援中扶郡將以安社稷一舉二得以<lb/>
　徼忠孝何以為非而足下欲使吾輕本破家足下或<lb/>
　者見城圍不解救兵未至感婚姻之義惟平生之好<lb/>
<pb n="KR2k0048_WYG_068-11a"/>
　以屈節而茍生勝守義而傾覆也昔者晏嬰不降志<lb/>
　於白刄南史不曲筆以求生故身著圖象名垂後世<lb/>
　况僕據金城之固驅士民之力散三年之蓄以為一<lb/>
　年之資匡困補乏以悦天下何圖築室反耕哉但懼<lb/>
　秋風揚塵伯珪馬首南向張揚飛燕膂力作難北鄙<lb/>
　將告倒懸之急股肱奏乞歸之誠耳主人當鑒我曹<lb/>
　輩反旌退師治兵鄴垣何宜久辱盛怒暴威於吾城<lb/>
　下哉昔髙祖取彭越於鉅野光武創基兆於綠林卒<lb/>
<pb n="KR2k0048_WYG_068-11b"/>
　能龍飛中興以成帝業况僕親奉承璽書與之從事<lb/>
　行矣孔璋足下徼利於境外臧洪授命於君親吾子<lb/>
　託身於盟主臧洪䇿命於長安子謂余身死而名滅<lb/>
　僕亦笑子生死而無聞焉悲哉本同而末離努力努<lb/>
　力夫復何言<lb/>
　　答韓範書　　　　　　　　<hi>三國</hi>管　寧<lb/>
　乾道輔誠誕膺嘉祚膺受多福為國蕃維雖分陜之<lb/>
　任未足比盛逺近屬望何慶如之昔值險阻越竄海<lb/>
<pb n="KR2k0048_WYG_068-12a"/>
　表於裔歴載風綱不紀暨䝉國恩還踐舊土薄佑多<lb/>
　難恒嬰篤疾愧使區區展之無階泛受遇隆逺辱論<lb/>
　墨降尊誘卑訓喻遇泰見得思義抱以踧踖不勝來<lb/>
　顧裁因答辱<lb/>
　　答東阿王曹植書　　　　　　<hi>魏</hi>呉　質<lb/>
　質白信到奉所惠貺發函伸紙是何文采之巨麗而<lb/>
　慰喻之綢繆乎夫登東岳者然後知衆山之邐迤也<lb/>
　奉至尊者然後知百里之卑㣲也自旋之初伏念五<lb/>
<pb n="KR2k0048_WYG_068-12b"/>
　六日至於旬時精散思越惘若有失非敢羨寵光之<lb/>
　休慕猗頓之富也誠以身賤犬馬徳輕鴻毛至乃歴<lb/>
　𤣥闕排金門升玉堂伏虚檻於前殿臨曲池而行觴<lb/>
　既威儀虧替言辭漏渫雖恃平原養士之懿愧無毛<lb/>
　遂躍穎之才深䝉薛公折節之禮而無馮諼三窟之<lb/>
　效屢獲信陵虚左之徳又無侯生可述之美凡此數<lb/>
　者乃質之所以憤積於胷臆懐眷而悁邑者也若追<lb/>
　前宴謂之未究欲傾海為酒并山為肴伐竹雲夢斬<lb/>
<pb n="KR2k0048_WYG_068-13a"/>
　梓泗濱然後極雅意盡歡情信公子之壯觀非鄙人<lb/>
　之所庶幾也若質之志實在所天思投印釋黻朝夕<lb/>
　侍坐鑽仲父之遺訓覽老氏之要言對清酤而不酌<lb/>
　抑嘉肴而不享使西施出帷嫫母侍側斯盛徳之所<lb/>
　蹈明哲之所保也若乃近者之觀實蕩鄙心秦筝發<lb/>
　徽二八迭奏塤簫激於華屋霛鼓動於座左耳嘈嘈<lb/>
　於無聞情踴躍於鞍馬謂可北懾肅慎使貢其楛矢<lb/>
　南震百越使獻其白雉又况權備夫何足視乎還治<lb/>
<pb n="KR2k0048_WYG_068-13b"/>
　諷采所著觀省英瑋實賦頌之宗作者之師也衆賢<lb/>
　所述亦各有志昔趙武過鄭七子賦詩春秋載列以<lb/>
　為美談質小人也無以承命又所答貺辭醜義陋申<lb/>
　之再三赧然汗下此邦之人閑習辭賦三事大夫莫<lb/>
　不諷誦何但小史之有乎重惠苦言訓以政事惻懚<lb/>
　之恩形乎文墨墨子迴車而質四年雖無徳於民式<lb/>
　歌且舞儒墨不同固已久矣然一旅之衆不足以揚<lb/>
　名步武之間不足以騁跡若不改轍易御將何以效<lb/>
<pb n="KR2k0048_WYG_068-14a"/>
　其力哉今處此而求大功猶絆良驥之足而責以千<lb/>
　里之任檻猨猴之勢而望其巧捷之能不勝見恤謹<lb/>
　附遣白答不敢繁詞呉質白<lb/>
　　與從弟書　　　　　　　　　<hi>晉</hi>羊　祜<lb/>
　吾以布衣忝荷重任毎以尸素為媿大命既隆惟江<lb/>
　南未夷此人臣之責是以不量所能畢力呉㑹當憑<lb/>
　朝廷之威賴士大夫之謀以全克之舉除萬世之患<lb/>
　年已朽老既定邊事當角巾東魯還歸鄉里於墳墓<lb/>
<pb n="KR2k0048_WYG_068-14b"/>
　側為容棺之墟假日視息思與後生味道此吾之至<lb/>
　願也以凡士而居重位何能不懼盈滿貽責耶疏廣<lb/>
　吾師也聖主明恕當不奪㣲志耳<lb/>
　　與吏部謝萬書　　　　　　　<hi>晉</hi>王羲之<lb/>
　古之辭世者或被髮徉狂或汚身穢跡可謂艱矣今<lb/>
　僕坐而獲免遂其宿心其為慶幸豈非天賜違天不<lb/>
　祥頃東遊還修植桑果今盛敷榮率諸子抱弱孫遊<lb/>
　觀其間有一味之甘割而分之以娯目前雖植徳無<lb/>
<pb n="KR2k0048_WYG_068-15a"/>
　殊邈猶欲教養子孫以敦厚退讓或以輕薄庶令舉<lb/>
　䇿數馬彷彿萬石之風君為此何如比當與安石東<lb/>
　遊山海并行田視地利頤養閒暇衣食之餘欲與親<lb/>
　知時共懽讌雖不能興言髙詠銜杯引滿語田里所<lb/>
　行故以為撫掌之資其為得意可勝言邪常依陸賈<lb/>
　班嗣楊王孫之處世甚欲希風數子老夫志願盡于<lb/>
　此也<lb/>
　　貽張衡書　　　　　　　　　<hi>隋</hi>房彦謙<lb/>
<pb n="KR2k0048_WYG_068-15b"/>
　竊聞賞者所以勸善刑者所以懲惡故疎賤之人有<lb/>
　善必賞尊貴之戚犯惡必刑未有罰則避親赏則遺<lb/>
　賤者也今諸州刺史受委宰牧善惡之間上達本朝<lb/>
　懾憚憲章不敢怠慢國家祇承靈命作民父母刑賞<lb/>
　曲直升聞於天寅畏照臨亦宜謹肅故文王云我其<lb/>
　夙夜畏天之威以此而論雖州國有殊髙下懸邈然<lb/>
　憂民慎法其理一也至如并州釁逆須有甄明若楊<lb/>
　諒實以詔命不通慮宗社危逼徴兵聚衆非為干紀<lb/>
<pb n="KR2k0048_WYG_068-16a"/>
　則當原其本情議其刑罰上副聖主友于之意下曉<lb/>
　愚民疑惑之心若審知内外無虞嗣後簒統而好亂<lb/>
　樂禍妄有覬覦則管蔡之誅當在於諒同惡相濟無<lb/>
　所逃罪梟懸孥戮國有常刑其間乃有情非協同力<lb/>
　不自固或被擁逼淪陷凶威遂使籍沒流移恐為寃<lb/>
　濫恢恢天網豈其然乎罪疑從輕斯義安在昔叔向<lb/>
　寘鬻獄之死晉國所嘉釋之斷犯蹕之刑漢文稱善<lb/>
　羊舌寧不愛弟廷尉非茍違君但以執法無私不容<lb/>
<pb n="KR2k0048_WYG_068-16b"/>
　輕重且聖人大寳是曰神器茍非天命不可妄得故<lb/>
　蚩尤項籍之驍勇伊尹霍光之權勢李老孔丘之才<lb/>
　智吕望孫武之兵術呉楚連磐石之據産祿承母后<lb/>
　之基不應歴運之兆終無帝王之位况乎蕞爾一隅<lb/>
　蜂扇蟻聚楊諒之愚鄙羣小之凶慝而欲憑陵畿甸<lb/>
　覬幸非望者哉開闢以降書契云及帝皇之跡可得<lb/>
　而詳自非積徳累仁豐功厚利孰能道洽幽顯義感<lb/>
　靈祗是以古之哲王昧旦丕顯履冰在念御朽兢懐<lb/>
<pb n="KR2k0048_WYG_068-17a"/>
　逮叔世驕荒曾無戒懼肆於民上騁嗜奔慾不可具<lb/>
　載請略陳之曩者齊陳二國並居大位自謂與天地<lb/>
　合徳日月齊明罔念憂虞不恤刑政近臣懐寵稱善<lb/>
　而隱惡史官曲筆掩瑕而錄美是以民庶呼嗟終閉<lb/>
　塞於視聼公卿虚譽日敷陳於左右法網嚴宻刑辟<lb/>
　日多徭役煩興老幼疲苦昔鄭有子産齊有晏嬰楚<lb/>
　有叔敖晉有士㑹凡此小國尚足名臣齊陳之疆豈<lb/>
　無良佐但以執政壅蔽懐私狥軀忘國憂家外同内<lb/>
<pb n="KR2k0048_WYG_068-17b"/>
　忌設有正直之士才堪幹持於已非宜即加擯壓倘<lb/>
　遇諂佞之輩行多穢匿於我有益遽蒙薦舉以此求<lb/>
　賢何從而至夫賢材者非尚膂力豈繫文華唯須正<lb/>
　身負載確乎不動譬棟之處屋如骨之在身所謂棟<lb/>
　梁骨鯁之材也齊陳不任骨鯁信近讒䛕天髙聴卑<lb/>
　監其淫僻故摠收神器歸我大隋向使二國祇敬上<lb/>
　𤣥惠恤鰥寡委任方直斥逺浮華卑菲為心惻隱為<lb/>
　務河朔彊富江湖險隔各保其業民不思亂泰山之<lb/>
<pb n="KR2k0048_WYG_068-18a"/>
　固弗可動也然而寢卧積薪晏安鴆毒遂使禾黍生<lb/>
　廟霧露沾衣弔影撫心何嗟及矣故詩云殷之未喪<lb/>
　師克配上帝宜鑒於殷駿命不易萬機之事何者不<lb/>
　須熟慮哉伏惟皇帝望雲就日仁孝夙彰錫社分珪<lb/>
　大成規矩及摠統淮海盛徳日新當璧之符遐邇僉<lb/>
　屬纉歴甫爾寛仁已布率土蒼生翹足而喜并州之<lb/>
　亂變起倉卒職由楊諒詭惑詿誤吏民非有搆怨本<lb/>
　朝棄徳從賊者也而有司將帥稱其願反非止誣陷<lb/>
<pb n="KR2k0048_WYG_068-18b"/>
　良善亦恐大玷皇猷足下宿當重寄早預心膂粤自<lb/>
　藩邸柱石見知方當書名竹帛傳芳萬有稷契伊吕<lb/>
　彼獨何人既屬明時須存謇諤立當世之大誡作將<lb/>
　來之憲範豈容曲順人主以愛虧刑又使脅從之徒<lb/>
　横貽罪譴忝䝉眷遇輒寫㣲誠野人愚瞽不知忌諱<lb/>
　　與博昌父老書　　　　　　　<hi>唐</hi>駱賓王<lb/>
　某月日駱賓王致書於博昌父老等承並無恙幸甚<lb/>
　幸甚雲雨俄别風壤異鄉春渚青山載勞延想秋天<lb/>
<pb n="KR2k0048_WYG_068-19a"/>
　白露幾變光隂古人云别易㑹難不其然與自解攜<lb/>
　襟袖十五年交臂存亡略無半在張學士溘從朝露<lb/>
　辟閭公倐掩夜臺故吏門人多遊蒿里耆年宿徳但<lb/>
　見松邱嗚呼泉壤殊途幽明永隔人理危促天道奚<lb/>
　言感今懐舊不覺涕之無從也過隙不留藏舟難固<lb/>
　追惟遊者浮生幾何哀緣物興事因情感雖䝉莊一<lb/>
　指殆先覺於勞生秦失三號詎忘情於怛化啜其泣<lb/>
　矣尚何云哉又聞移縣就樂安故城廨宇邑居咸徙<lb/>
<pb n="KR2k0048_WYG_068-19b"/>
　其地里閈阡陌徒有其名荒徑三秋蔓草滋於舊館<lb/>
　頽墉四望拱木多於故人嗟乎仙鶴來歸遼東之城<lb/>
　郭猶是靈烏代謝漢南之陵谷已非昔吾先君出宰<lb/>
　斯邑清芬雖逺遺愛猶存延首城池何心天地雖則<lb/>
　山河四望足稱無棣之墟松檟千秋有切維桑之里<lb/>
　故毎懐宿昔尚想經過于役不遑願言徒擁今西成<lb/>
　有歲東户無為野老清談怡然自得田家濁酒樂以<lb/>
　忘憂故可洽賞當年相歡卒歲寧復惠存舊好追思<lb/>
<pb n="KR2k0048_WYG_068-20a"/>
　昔遊所恨跂予望之經途宻爾佇中衢而空望巾下<lb/>
　澤而莫因風月虚心形留神往山川在目室邇人遐<lb/>
　以此懐勞增其歎息情不遺舊書何盡意<lb/>
　　答員半千書<hi>員全節人</hi>　　　　<hi>唐</hi>駱賓王<lb/>
　張評事至辱惠書及詩把玩無厭暫如有序上言離<lb/>
　恨下勗交情篤以猛風乾蘓之談彌以驟雨濕薪之<lb/>
　喻雖聞義則從道存於起予而擬失人倫事均乎翫<lb/>
　物借如誠説蓋足下之不言倘或劇談豈吾人之所<lb/>
<pb n="KR2k0048_WYG_068-20b"/>
　仰望夫鯤之為魚也潛碧海泳滄流沈鰓於渤澥之<lb/>
　中掉尾乎風濤之下而濠魚井鮒自以為可得而齊<lb/>
　焉鵬之為鳥也刷毛羽恣飲啄戢翼於天地之間宛<lb/>
　頸乎江海之畔而雙鳬乗雁自以為可得而䙝焉及<lb/>
　其化羽垂天搏風九萬振鱗横海擊水三千寧豈借<lb/>
　翰于搶榆假力於在藻資江濱涓流之水待堀堁揚<lb/>
　塵之風哉故張子房之達人也擊水摶風之適焉朱<lb/>
　買臣之屈己也戢翼沈鰓之致焉足下雅得古人之<lb/>
<pb n="KR2k0048_WYG_068-21a"/>
　致不乏先賢之道自守莊筌無嬰魏網亦寧不知在<lb/>
　藻搶榆之力非擊水搏風之助乎而詞㫖殷勤深所<lb/>
　未喻盍言爾志豈若是乎夫人生百年物理千變名<lb/>
　利寵辱之形立矣愛憎毁譽之迹生焉其有道在則<lb/>
　尊徳成而上幽貞為虚白之室靜黙為太𤣥之門知<lb/>
　軒冕是倘來悟榮華非力致茍斯道不墜亦何患乎<lb/>
　無成而欲圖僥倖於權重之交養聲譽於衆多之口<lb/>
　斯所以楊朱徘徊於岐路阮籍怵惕於窮途嗟乎霜<lb/>
<pb n="KR2k0048_WYG_068-21b"/>
　往露來歲寒不待山髙河廣離㑹無時桂樹寒花公<lb/>
　子去而忘返松岩春草王孫遊乎不歸去矣員生逺<lb/>
　離隔矣音塵不嗣情其勞矣畏途空谷靜躁殊矣惠<lb/>
　存好我無宻爾音<lb/>
　　上孔中丞書　　　　　　　　<hi>宋</hi>石　介<lb/>
　夫子之道不行於當年傳於其家直四十餘世以俟<lb/>
　子孫如此其逺也夫子沒後世有子思焉安國焉穎<lb/>
　達焉止於發揚其言而已自漢相光唐相緯雖得位<lb/>
<pb n="KR2k0048_WYG_068-22a"/>
　亦不能盡行其道夫子之道其肯鬱然蟠伏於其家<lb/>
　乃躍起奮出散漫於天下天下人皆可以得之漢髙<lb/>
　祖唐太宗能得之於上以之有天下三百年孟軻揚<lb/>
　雄文中子韓愈能得之於下以之有其名於億萬世<lb/>
　唯孔氏子孫無有得之者俟四十餘世僅二千年閣<lb/>
　下乃得之今夫子之道不專在於閣下也閣下又且<lb/>
　赫然有聲烈於天下復得位於朝見用於天下閣下<lb/>
　徒能得夫子之道其將以夫子之道事於聖君施於<lb/>
<pb n="KR2k0048_WYG_068-22b"/>
　天下俾國家為二帝為三王為兩漢為鉅唐矣夫子<lb/>
　之志曰吾志在春秋春秋天子之事也世衰道㣲邪<lb/>
　説暴行有作臣弑其君者有之子弑其父者有之夫<lb/>
　子懼之而又時無君已無位不能誅不能正乃作春<lb/>
　秋焉所以正王綱舉王法故春秋成亂臣賊子懼為<lb/>
　司寇則七日而誅少正夘於兩觀之下攝相事則齊<lb/>
　終不敢窺兵河南當時之君則昏也當時之位則攝<lb/>
　也尚不及閣下得明君有大位為中丞逾月而未聞<lb/>
<pb n="KR2k0048_WYG_068-23a"/>
　有舉焉閣下在朝朝廷尚有奸臣敢在位天下蠧賊<lb/>
　未悉除是夫子道猶未克盡舉豈夫子直四十餘世<lb/>
　僅二千年以俟閣下閣下宜念之且天子之設御史<lb/>
　府尊其位崇其任不與他府並舊有大夫則中丞亞<lb/>
　大夫而領其屬今大夫闕則中丞其長也故中丞之<lb/>
　任特重焉中丞之責尤重焉君有佚豫失徳悖亂無<lb/>
　道荒政咈諫廢忠慢賢御史府得以諫責之相有依<lb/>
　違順㫖蔽上罔下貪寵忘諫專福作威御史府得以<lb/>
<pb n="KR2k0048_WYG_068-23b"/>
　糾繩之將有憍悍不順恃武肆害玩兵棄戰暴刑毒<lb/>
　民御史府得以舉劾之君至尊也相與將至貴也且<lb/>
　得諌責糾劾之餘可知也御史府之尊嚴也如軒陛<lb/>
　之下廟堂之上進退百官行政敎號令明制度紀賞<lb/>
　罰有不如法者御史得言之御史府視中書樞宻雖<lb/>
　若卑中書樞宻亦不敢與御史府抗威爭禮而反畏<lb/>
　悚而尊事之御史府之重其無與比然須得如閣下<lb/>
　者居之始貴矣易曰茍非其人道不虚行禮曰人存<lb/>
<pb n="KR2k0048_WYG_068-24a"/>
　則政舉閣下聖人之後又能得聖人之道以方重剛<lb/>
　正公忠清直烈烈在於朝為天子獻可替否贊謀猷<lb/>
　持綱紀天下想望其風采者十五年間簡於清衷期<lb/>
　將大用且歴試於外更觀其能違更三大藩皆卓然<lb/>
　有治聲聞於天府浹於日下御史府中丞虚位日班<lb/>
　於紫宸殿下佩金煌煌行聲鏘鏘且有百數天子弗<lb/>
　錄之乃南走三百里以驛召閣下直入其府登其位<lb/>
　自陛下獨決萬機來登崇俊良黜逐纎人革故鼎新<lb/>
<pb n="KR2k0048_WYG_068-24b"/>
　百度修舉太平之望日月以隆然而天人之心猶鬱<lb/>
　然不大舒釋者以閣下尚稽大任也至是天人之心<lb/>
　始大舒釋矣閣下自初及終皆以直道進詩曰靡不<lb/>
　有初鮮克有終介嘗聞朝大夫語曰有某人為某官<lb/>
　時忠鯁直讜謇謇敢言觸龍逆鱗不避誅死繇是人<lb/>
　主知之聲名藹然聳動朝野不四五年取顯仕今為<lb/>
　某官位彌髙身彌貴祿厚位渥私庭曳青綬者五六<lb/>
　人門前炎炎可炙手顧此勢力榮寵有所惜也如有<lb/>
<pb n="KR2k0048_WYG_068-25a"/>
　物塞其耳如有葉蔽其目如有鉗緘其口朝廷有闕<lb/>
　政國家有遺事若不聞若不見而不復言則向之忠<lb/>
　鯁讜直謇謇敢言乃沽名耳其以為速進之媒乎意<lb/>
　士之積道徳富仁義於厥身蓋假於權位以布諸行<lb/>
　事利於天下也豈有屑屑然謀夫衣食者歟正色直<lb/>
　己立於朝廷行其道乃使天下有此論庸無傷乎古<lb/>
　今君子少小人多君子常不勝小人小人不惟常勝<lb/>
　君子而又不能容之惡直醜正齗齗實繁幸而有一<lb/>
<pb n="KR2k0048_WYG_068-25b"/>
　君子在於朝則百小人排之非鐵心石腸剛正不折<lb/>
　未有不隨而靡者小人不容君子也如是而不能死<lb/>
　節以永終譽中途晩節稍有渝變宜其為小人之所<lb/>
　排也今有人位未顯身在下能堅正不顧其身敢直<lb/>
　言極諌犯天子顔色封章抗疏論天下利害羣小人<lb/>
　必叢立指㸃曰此人速進也沽虚名也非以行道也<lb/>
　吁吾徒不見容於小人也不取信於天下也固若是<lb/>
　乎學周公孔子之道不用則卷而懐之用則肯已乎<lb/>
<pb n="KR2k0048_WYG_068-26a"/>
　實將施及國家布於天下以左右吾君綏吾民耳羣<lb/>
　小人排毁不已無足怪也閣下亦當大警戒之勿使<lb/>
　天下有所論則君子幸甚天下幸甚<lb/>
　　宻州上韓丞相書　　　　　　　蘓　軾<lb/>
　史館相公執事軾到郡二十餘日矣民物椎魯過客<lb/>
　稀少真愚拙所宜久處也然災傷之餘民既病矣自<lb/>
　入境見民以蒿蔓裹蝗蟲而瘞之道左纍纍相望者<lb/>
　二百餘里捕殺之數聞於官者幾三萬斛然吏皆言<lb/>
<pb n="KR2k0048_WYG_068-26b"/>
　蝗不為災甚者或言為民除草使蝗果為民除草民<lb/>
　將祝而來之豈忍殺乎軾近在錢塘見飛蝗自西北<lb/>
　來聲亂浙江之濤上翳日月下掩草木遇其所落彌<lb/>
　望蕭然此京東餘波及淮浙者耳而京東獨言蝗不<lb/>
　為災將以誰欺乎郡已上章詳論之矣願公少信其<lb/>
　言特與量蠲秋税或與倚閣青苗錢疎逺小臣腰領<lb/>
　不足以薦鈇鉞豈敢以非災之蝗上罔朝廷乎若必<lb/>
　不信方且重復檢按則饑羸之民索之於溝壑間矣<lb/>
<pb n="KR2k0048_WYG_068-27a"/>
　且民非獨病旱蝗也方田均税之患行道之人舉知<lb/>
　之税之不均也久矣然而民安其舊無所歸怨今乃<lb/>
　行一切之法成於期月之間奪甲與乙其不均又甚<lb/>
　於昔者而民之怨始有所歸矣今又行手實之法雖<lb/>
　其條目委曲不一然大抵恃告訐耳昔之為天下者<lb/>
　惡告訐之亂俗也故有不干已之法非盜及强姦不<lb/>
　得捕告其後稍稍失前人之意漸開告訐之門而今<lb/>
　之法揭賞以求人過者十常八九夫告訐之人未有<lb/>
<pb n="KR2k0048_WYG_068-27b"/>
　非凶姦無良者異時州縣所共疾惡多方去之然後<lb/>
　良民乃得而安今乃以厚賞招而用之豈吾君敦化<lb/>
　相公行道之本意歟凡為此者欲以均出役錢耳免<lb/>
　役之法其經久利病軾所不敢言也朝廷必欲推而<lb/>
　行之尚可擇其簡易為害不深者軾以為定簿便當<lb/>
　節用五等古法惟第四等五等分上中下昔之定簿<lb/>
　者為役役未至雖有不當民不爭也役至而後訴耳<lb/>
　故簿不可用今之定簿者為錢民知當户出錢也則<lb/>
<pb n="KR2k0048_WYG_068-28a"/>
　不容有大繆矣其名次細别或未盡其詳然至於等<lb/>
　第蓋已略得其實軾以為如是足矣但當先定役錢<lb/>
　所須幾何預為至少之數以賦其下五等其餘委自<lb/>
　令佐度三等以上民力之所任者而分與之夫三等<lb/>
　以上錢物之數雖其親戚不能周知至於物力之厚<lb/>
　薄則令佐之稍有才者可以意度也借如某縣第一<lb/>
　等凡若干户度其力共可以出錢若干則悉召之庭<lb/>
　以其數予之不户别也令民自相差擇以次分占盡<lb/>
<pb n="KR2k0048_WYG_068-28b"/>
　數而已第二等則逐鄉分之凡某鄉之第二等若干<lb/>
　户度其力可以共出錢若干召而分之如第一等第<lb/>
　三等亦如之彼其族居相望貧富相悉利害相形不<lb/>
　容獨自僥倖者也相推相詰不一二日自定矣若析<lb/>
　户則均分役錢典賣則著所割役錢於契要使其子<lb/>
　孫與買者各以其名附舊户供官至三年造簿則不<lb/>
　復用舉從其新如此而朝廷又何求乎所謂浮財者<lb/>
　決不能知其數凡告者亦意之而已意之而中其賞<lb/>
<pb n="KR2k0048_WYG_068-29a"/>
　不貲不中杖六十至八十極矣小人何畏而不為乎<lb/>
　近者運器監須牛皮亦用告賞農民喪牛甚於喪子<lb/>
　老弱婦女之家報官稍緩則撻而責之錢數十千以<lb/>
　與浮浪之人其歸為牛皮而已何至是乎軾在錢塘<lb/>
　毎執筆斷犯鹽者未嘗不流涕也自到京東見官不<lb/>
　賣鹽獄中無鹽囚道上無遷鄉配流之民私竊喜幸<lb/>
　近者復得漕檄令相度所謂王伯喻者欲變京東河<lb/>
　北鹽法置市易鹽務利害不覺慨然太息矣宻州之<lb/>
<pb n="KR2k0048_WYG_068-29b"/>
　鹽歲收税錢二千八百餘萬為鹽一百九十餘萬秤<lb/>
　此特一郡之數耳所謂市易鹽務者度能盡買此乎<lb/>
　不能盡民肯捨而不煎煎而不私賣乎頃者兩浙之<lb/>
　民以鹽得罪者歲萬七千人終不能禁京東之民悍<lb/>
　於兩浙逺甚恐非獨萬七千人而已縱使官能盡買<lb/>
　又須盡賣而後可茍不能盡其存者與糞土何異其<lb/>
　害又未可一二言也願公救之於未行若已行其孰<lb/>
　能已之軾不敢論事久矣今者守郡民之利病其勢<lb/>
<pb n="KR2k0048_WYG_068-30a"/>
　有以見及又聞自京師來者舉言公深有拯救斯民<lb/>
　為社稷長計逺慮之意故不自揆復發其狂言可則<lb/>
　行之否則置之願無聞於人使孤危衰廢之蹤重得<lb/>
　罪於世也干冒威重不勝戰慄<lb/>
　　宻州上文侍中書　　　　　　　蘓　軾<lb/>
　軾再拜軾備員偏州民事甚簡但風俗武悍恃姦强<lb/>
　刼加以比歲薦饑椎剽之姦殆無虛日自軾至此明<lb/>
　立購賞隨獲隨給人用兢勸盜亦斂迹準法獲强盜<lb/>
<pb n="KR2k0048_WYG_068-30b"/>
　二人至死者給五十千流以下半之近有㫖災傷之<lb/>
　歲皆降一等既降一等則當復減半自流以下得十<lb/>
　二千五百而已凡獲一賊告於捕者率常不下四五<lb/>
　人不勝則為盜所害幸而勝則凡為盜者舉讐之其<lb/>
　難如此而使四五人者分十二千五百以殞其軀命<lb/>
　可乎朝廷所以深惡强盜者為其志不善張而不已<lb/>
　可以馴致勝廣之資也由此言之五十千豈足道哉<lb/>
　夫災傷之歲尤宜急於盜賊今歲之民上户皆闕食<lb/>
<pb n="KR2k0048_WYG_068-31a"/>
　冬春之交恐必有流亡之憂若又縱盜而不捕則郡<lb/>
　縣之憂非不肖所能任也欲具以聞上而人㣲言輕<lb/>
　恐不見省向見報明公所言無不立從東武之民雖<lb/>
　非所部明公以天下為度必不間也故敢以告比來<lb/>
　士大夫好輕議舊法皆未習事之人知其一不知其<lb/>
　二者也常竊怪司農寺所行文書措置郡縣事多出<lb/>
　於本寺官吏一時之意遂與制勅並行近者令諸郡<lb/>
　守根究衙前重難應緣此毁官文書者皆科違制且<lb/>
<pb n="KR2k0048_WYG_068-31b"/>
　不用赦降原免考其前後初不被㫖謹按律文毁棄<lb/>
　官文書重害者徒一年今科違制即是增損舊律令<lb/>
　也不用赦降原免即是擅改新制書也豈有増損舊<lb/>
　律令擅改新制書而天子不知三公不與有司得專<lb/>
　之者今監司郡縣皆恬然受而行之莫敢辨此軾之<lb/>
　所深不識也昔袁紹不肯迎天子以謂若迎天子以<lb/>
　自近則毎事表聞從之則權輕不從則拒命非計之<lb/>
　善也夫不請而行袁紹之所難也而况守職奉上者<lb/>
<pb n="KR2k0048_WYG_068-32a"/>
　乎今聖人在上朝廷清明雖萬無此虞司農所行意<lb/>
　其出於偶然或已嘗被㫖而失於開坐皆不可知但<lb/>
　不請而行其漸不可開耳軾愚惷無状孤危之跡自<lb/>
　亦岌岌夙蒙明公奬與過分竊懐憂國之心聊復一<lb/>
　發於左右猶幸明公宻之無重其罪戾也<lb/>
　　上文侍中論𣙜鹽書　　　　　<hi>宋</hi>蘓　軾<lb/>
　留守侍中執事當今天下勲徳俱髙為主上所倚信<lb/>
　華實兼隆為士民所責望受恩三世宜與社稷同憂<lb/>
<pb n="KR2k0048_WYG_068-32b"/>
　皆無如明公者今雖在外事有闗於安危而非職之<lb/>
　所憂者猶當盡力爭之而况其事闗本職而憂及生<lb/>
　民者乎竊意明公必已言之而人不知若猶未也則<lb/>
　願效其愚頃者三司使章惇建言乞𣙜河北京東鹽<lb/>
　朝廷遣使按視召周革入覲已有成議矣惇之言曰<lb/>
　河北與陜西皆為邊防而河北獨不𣙜鹽此祖宗一<lb/>
　時之誤恩也軾以為陜西之鹽與京東河北不同解<lb/>
　池廣袤不過數十里既不可捐以予民而官亦易以<lb/>
<pb n="KR2k0048_WYG_068-33a"/>
　籠取青鹽至自虜中有可禁止之道然猶法存而實<lb/>
　不行城門之外公食青鹽今東北循海皆鹽也其欲<lb/>
　籠而取之正與淮南兩浙無異軾在餘杭時見兩浙<lb/>
　之民以犯鹽得罪者一歲至萬七千人而莫能止姦<lb/>
　民以兵仗䕶送吏士不敢近者常以數百人為輩特<lb/>
　不為他盜故上下通知而不以聞耳東北之人悍於<lb/>
　淮浙逺甚平居椎剽之姦常甲於他路一旦𣙜鹽則<lb/>
　其禍未易以一二數也由此觀之祖宗以來獨不𣙜<lb/>
<pb n="KR2k0048_WYG_068-33b"/>
　河北鹽者正事之適宜耳何名為誤哉且𣙜鹽雖有<lb/>
　故事然要以為非王政也陜西淮浙既未能罷又欲<lb/>
　使京東河北隨之此猶患風痺人曰吾左臂既病矣<lb/>
　右臂何為獨完則以酒色伐之可乎今議者曰吾之<lb/>
　法與淮浙不同淮浙之民所以不免於私販而竈户<lb/>
　之所以不免於私賣者以官之買價賤而賣價貴耳<lb/>
　今吾賤買而賤賣借如毎觔官以三錢得之則以四<lb/>
　錢出之鹽商私買於竈户利其賤耳賤不能減三錢<lb/>
<pb n="KR2k0048_WYG_068-34a"/>
　竈户均為得三錢也寧以予官乎將以予私商而犯<lb/>
　法乎此必不犯之道也此無異於兒童之見東海皆<lb/>
　鹽也茍民力之所及未有捨而不煎煎而不賣者也<lb/>
　而近歲官錢常若窘迫遇其急時百用横生以有限<lb/>
　之錢買無窮之鹽竈户有朝夕薪米之憂而官錢在<lb/>
　期月之後則其利必歸於私販無疑也食之於鹽非<lb/>
　若饑之於五穀也五穀之乏至於節口并日而况鹽<lb/>
　乎故私販法重而官鹽貴則民之貧而懦者或不食<lb/>
<pb n="KR2k0048_WYG_068-34b"/>
　鹽往在浙中見山谷之人有數月食無鹽者今將𣙜<lb/>
　之東北之俗必不如往日之嗜鹹也而望官課之不<lb/>
　虧疎矣且淮浙官鹽本輕而利重雖有積滯官未病<lb/>
　也今以三錢為本一錢為利自祿吏購賞修築厫庾<lb/>
　之外所獲無幾矣一有積滯不行官之所喪可勝計<lb/>
　哉失民而得財明者不為况民財兩失者乎且禍莫<lb/>
　大於作始作俑之漸至於用人今兩路未有鹽禁也<lb/>
　故變之難遣使㑹議經年而未果自古行事欲速而<lb/>
<pb n="KR2k0048_WYG_068-35a"/>
　不取衆議未有如今日者也然猶遲久如此以明作<lb/>
　始之難也今既已𣙜之矣則他日國用不足添價貴<lb/>
　賣有司以為熟事行半紙文書而決矣且明公能必<lb/>
　其不添乎非獨明公不能也今之執政能自必乎茍<lb/>
　不可必則兩路之禍自今日始夫東北之蠶衣被天<lb/>
　下蠶不可無鹽而議者輕欲奪之是病天下也明公<lb/>
　可不深哀而速救之歟或者以為朝廷既有成議矣<lb/>
　雖爭之必不從竊以為不然乃者手實造簿方赫然<lb/>
<pb n="KR2k0048_WYG_068-35b"/>
　行法之際軾嘗論其不可以告今太原韓公公時在<lb/>
　政府莫之行也而手實卒罷民賴以少安凡今執政<lb/>
　所欲必行者青苗助役市易保甲而已其他猶可以<lb/>
　庶幾萬一或者又以為明公將老矣若猶有所爭則<lb/>
　其請老也難此又軾之所不識也使明公之言幸而<lb/>
　聴屈己少留以全兩路之民何所不可不幸而不聴<lb/>
　是議不中意其於退也尤易矣願少留意軾一郡守<lb/>
　也猶以為職之所當憂而冒聞於左右明公其得已<lb/>
<pb n="KR2k0048_WYG_068-36a"/>
　乎干凟威重俯伏待罪而已<lb/>
　　答濮陽蘓侍御書　　　　　　<hi>明</hi>薛　蕙<lb/>
　日者獲遂良覿且䝉傾蓋如故之契幸慰多矣别後<lb/>
　兩䝉賜書非愛予之深不至是也贈章之褒榮侔華<lb/>
　衮敬佩玉音服之無斁它如東湖諸作皆沖澹清麗<lb/>
　託意髙逺惟其妙悟故速省如此區區歎服不暇安<lb/>
　能復贊一辭耶來教云俗累相牽習心未除其有感<lb/>
　於此心之難養乎昔程子有言以昔日習心未除却<lb/>
<pb n="KR2k0048_WYG_068-36b"/>
　須存養此心久則可奪舊習此理至約惟患不能守<lb/>
　既能體之而樂亦不患不能守也竊謂此言為學之<lb/>
　要也從事於此至於習心盡而天理復則存養之功<lb/>
　至而學之成也古人之學如是而已其事固切近而<lb/>
　易知其術亦簡約而易守顧未知要者不免索之於<lb/>
　支離而操存未熟者不免間之以妄動則亦有甚難<lb/>
　者今執事既知之矣其守之也在加之意而已俗累<lb/>
　之牽此恐勢不得已張乖崖救火之説正執事之謂<lb/>
<pb n="KR2k0048_WYG_068-37a"/>
　矣然執事以仁恕簡靜之徳俾庶位觀法小民蒙福<lb/>
　其益故自不細特要之古人之學則必以自已事為<lb/>
　第一義故説者有堯舜事業浮雲太虚之喻蓋以此<lb/>
　耳若曰道濟天下而反不能自保其至貴此俗儒喪<lb/>
　已之學古之人不然也近古若張乖崖趙清獻此二<lb/>
　公者並亟勞於中外更歴於繁劇自其迹而觀之疑<lb/>
　若有所累而與之化矣然其闇然自修之心髙潔出<lb/>
　塵之趣豈彼世味之所能移俗紛之所能嬰哉執事<lb/>
<pb n="KR2k0048_WYG_068-37b"/>
　尚友古人捨二公其誰與歸復聞康節先生贈富鄭<lb/>
　公之詩曰閲盡人間事收歸一㸃真蓋鄭公老而謝<lb/>
　政之日也輒敢誦之預為公它日功成身退之獻區<lb/>
　區之愚可以少助於髙明者僅此一端耳貪於傾竭<lb/>
　不覺辭多不知以為然否承示邸報殊增慙汗蕙之<lb/>
　無似豈足辱諸公之論薦况不欲仕途之志自決已<lb/>
　久昨來侍坐亦未得從容瀆聞也值便具此少布感<lb/>
　謝之私自餘鄉慕之心亦何能盡道因風時賜數字<lb/>
<pb n="KR2k0048_WYG_068-38a"/>
　是所望也不宣<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR2k0048_WYG_068-38b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　山東通志卷三十五之十六<lb/>
</p>
<p>
</p>
  </div>
</body>
</text>
</TEI>