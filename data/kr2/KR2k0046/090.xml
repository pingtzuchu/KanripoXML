<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>湖廣通志巻九十</head> <lb/>
    <p>
<pb n="KR2k0046_WYG_090-1a"/>
欽定四庫全書<lb/>
　湖廣通志巻九十<lb/>
　　藝文志<lb/>
　　表<lb/>
　晉<lb/>
　　讓開府表　　　　　　　　　　羊　祜<lb/>
臣祜言臣昨出伏聞恩詔拔臣使同台司臣自出身以<lb/>
來適十數年受任内外每極顯重之地常以智力不可<lb/>
<pb n="KR2k0046_WYG_090-1b"/>
彊進恩寵不可久謬夙夜戰慄以榮為憂臣聞古人之<lb/>
言徳未為衆所服而受高爵則使才臣不進功未為衆<lb/>
所歸而荷厚禄則使勞臣不勸今臣身託外戚事遭運<lb/>
㑹誠在過寵不患見遺而猥超然降發中之詔加非次<lb/>
之榮臣有何功可以堪之何心可以安之以身誤辱高<lb/>
位傾覆亦尋而至願復守先人敝廬豈可得哉違命誠<lb/>
忤天威曲從即復若此葢聞古人申於見知大臣之節<lb/>
不可則止臣雖小人敢緣所䝉念存斯義今天下自服<lb/>
<pb n="KR2k0046_WYG_090-2a"/>
化已來方漸八年雖側席求賢不遺幽賤然臣等不能<lb/>
推有徳進有功使聖聽知勝臣者多而未達者不少假<lb/>
令有遺徳於版築之下有隠才於屠釣之間而令朝議<lb/>
用臣不以為非臣處之不以為愧所失豈不大哉且臣<lb/>
忝竊雖久未若今日兼文武之極寵等宰輔之高位也<lb/>
臣所見雖狹據今光禄大夫李喜秉節高亮正身在朝<lb/>
光祿大夫魯芝潔身寡欲和而不同光禄大夫李應涖<lb/>
政𢎞簡在公正色皆服事華髪以禮始終雖歴内外之<lb/>
<pb n="KR2k0046_WYG_090-2b"/>
寵不異寒賤之家而猶未䝉此選臣更越之何以塞天<lb/>
下之望少益日月是以誓心守節無茍進之志今道路<lb/>
未通方隅多事乞留前恩使臣得速還屯不爾留連必<lb/>
於外虞有闕臣不勝憂懼謹觸冐拜表惟陛下察匹夫<lb/>
之志不可以奪<lb/>
　唐<lb/>
　　荆南謝上表　　　　　　　　　張　說<lb/>
伏奉二月二十五日制書除臣荆州大都督府長史拜<lb/>
<pb n="KR2k0046_WYG_090-3a"/>
命荒服浮舟遄泝以今月十七日到州上訖山列楚望<lb/>
水横南紀徳非羊祜迹謝宋均何以鎮靜流亡攘除猛<lb/>
虣臣說申謝臣宿濫宸眷累塵榮奬福過生災至剛多<lb/>
缺一辭庭闕已涉五年不有自白之書竟無因人之請<lb/>
天光燭照雲霧頓披窘鱗更躍鎩翮仍翥揣分瞻恩何<lb/>
階及此媿乏才能不足宣揚皇風敢竭心力少冀上酬<lb/>
元造<lb/>
　　代伊僕射謝男宥授安州刺史表　呂　溫<lb/>
<pb n="KR2k0046_WYG_090-3b"/>
雷驚里巷日照閨門寵命自天戰跼無地臣誠懼誠感<lb/>
頓首頓首臣聞惟君任臣固無虚授知子者父敢私不<lb/>
才臣頃者伏以聖政維新時清無事遂絶指縱之望求<lb/>
申念主之誠陛下以臣統兵歳深周陟艱險長三軍之<lb/>
子弟積百戰之瘡痍將有去留念其情義理資感勵事<lb/>
貴便安爰勅臣男試總戎務臣雖訓之以義教之以忠<lb/>
而鈍拙有涯䇿磨靡及童兒代斵每懷傷手之憂小子<lb/>
在邊曾靡折屐之喜將何遽膺寵數荐沐恩光直授竹<lb/>
<pb n="KR2k0046_WYG_090-4a"/>
符就加金組且祁午之為軍尉父已懸車陸抗之將父<lb/>
兵子非綵服豈比臣身居端右男領方州鳴玉會朝朱<lb/>
轓行縣焜耀中外超冠古今名數之樂何如人臣之事<lb/>
斯極千載至公之運獨被殊私萬物咸遂之辰先䝉曲<lb/>
澤瀝肝呈膽莫盡微誠毁族殞身不足為報<lb/>
　　代永州韋刺史謝上表　　　　　柳宗元<lb/>
伏奉某月日制書除臣永州刺史以某月日到州上訖<lb/>
受命若驚臨職彌懼臣某誠惶誠恐頓首頓首臣以無<lb/>
<pb n="KR2k0046_WYG_090-4b"/>
能累更事任神州赤縣實所備嘗過量逾涯每深兢惕<lb/>
不惟聖恩推澤濫駕朱輪祿秩徒增詎施乳哺之惠服<lb/>
命虚受寜興襦袴之謠况此州地極三湘俗㕘百越左<lb/>
袵居椎髻之半可墾乃石田之餘曠牧守於再秋彌驕<lb/>
獷俗代征賦於三郡重困疲人分災本出於一時積弊<lb/>
遂逾於十稔撫安未易知法出而姦生子育誠難懼力<lb/>
勞而功寡夙夜憂切不敢遑寧謹當宣布天慈奉揚神<lb/>
化以日繫月儻或有成少禆愷悌之風因答生成之造<lb/>
<pb n="KR2k0046_WYG_090-5a"/>
　　黄州刺史謝上表　　　　　　　杜　牧<lb/>
奉某月某日勅㫖自某官授臣黄州刺史以某月日到<lb/>
任上訖臣牧誠惶誠恐頓首頓首臣自出身以來任職<lb/>
使府雖有官業不親治人及登朝四任皆參臺閣優游<lb/>
無事止奉朝謁今日䝉恩擢授刺史專斷刑罰施行詔<lb/>
條政之善惡惟臣所繫素不更練兼之愚昧一自到任<lb/>
憂惕不勝動作舉止惟恐罪悔伏以黄州在大江之側<lb/>
雲夢澤南古有蠻風今盡華俗户不滿二萬稅錢纔三<lb/>
<pb n="KR2k0046_WYG_090-5b"/>
萬貫風俗謹朴法令明具久無水旱疾疫人業不耗謹<lb/>
奉貢賦不為罪惡臣雖不肖亦能守之然臣觀東漢光<lb/>
武明帝稱為明主不信徳教專任刑名二主相繼聯五<lb/>
十年當時以深刻刺舉號為稱職治古之風廢俗吏之<lb/>
課高於此時循吏衛颯任延王景魯恭劉寛陳寵之徒<lb/>
止一縣宰獨能不徇時俗自行教化惟徳是務愛民如<lb/>
愛子廢鞭笞責削之文用忠恕撫字之道百里之内勃<lb/>
生古風凡違衆背時徇古非今王者公侯尚難其事豈<lb/>
<pb n="KR2k0046_WYG_090-6a"/>
一縣宰能移其俗此葢人為治古之人法為一時之法<lb/>
以治古之教齊之即治古之人以一時之法齊之即一<lb/>
時之人國家自有天下以來二百三十餘年間專用仁<lb/>
恕每後刑罰是以内難外難作者相繼土地甲兵權柄<lb/>
號令盡非我有終能擒之此實恩澤慈愛入人骨髓俗<lb/>
厚風古不可動搖今自陛下即位以來重罪不殺小過<lb/>
不問普天之下有罹艱兇一皆存恤聖明睿哲廣大慈<lb/>
恕逺僻隠阨無不歡戴受十四聖之生育張二百四十<lb/>
<pb n="KR2k0046_WYG_090-6b"/>
年之基宇臣於此際為吏長人敢不遵行國風彰揚至<lb/>
化小大之獄必以情恕孤獨鰥寡必躬問撫庶使一州<lb/>
之人知上有仁聖天子所遣刺史不為虚受蒸其和氣<lb/>
感其歡心庶為瑞為祥為歌為詠以禆盛業流乎無窮<lb/>
在臣心之則然豈材術之能及無任感激悃懇血誠之<lb/>
至<lb/>
　宋<lb/>
　　到黄州謝表　　　　　　　　　蘇　軾<lb/>
<pb n="KR2k0046_WYG_090-7a"/>
狂愚冐犯固有常刑仁聖矜憐特從輕典赦其必死許<lb/>
以自新祇服訓詞惟知感涕申謝伏念臣早緣科第誤<lb/>
忝縉紳親逢睿哲之興遂有功名之意亦嘗召對便殿<lb/>
考其所學之言試守三州觀其所行之實而臣用意過<lb/>
當日趨於迷賦命衰窮天奪其魄叛違義理辜負恩私<lb/>
茫如醉夢之中不知言語之出雖至仁屢赦而衆議不<lb/>
容按罪責情固宜伏斧鑕於兩觀推恩屈法猶當禦魑<lb/>
魅於三危豈謂尚玷散員更叨善地投畀麏鼯之野保<lb/>
<pb n="KR2k0046_WYG_090-7b"/>
全樗櫟之生臣雖至愚豈不知幸此葢伏遇皇帝陛下<lb/>
徳刑並用善惡兼容欲使法行而知恩是用小懲而大<lb/>
誡天地能覆載之而不能容之於度外父母能生育之<lb/>
而不能出之於死中伏惟此恩何以為報惟當蔬食没<lb/>
齒杜門思愆深悟積年之非永為多士之戒貪念聖世<lb/>
不敢殺身庶幾餘生未為棄物若獲盡力鞭箠之下必<lb/>
將捐軀矢石之間指天誓心有死無易臣無任戰慄之<lb/>
至<lb/>
<pb n="KR2k0046_WYG_090-8a"/>
　　河陽謝上表　　　　　　　　　馮　京<lb/>
久塵右地無補聖明坐竊强藩尚寛罪戾恩私溢望愧<lb/>
悚兼懷伏念臣才不逮中智非經逺特逢盛際再列近<lb/>
司擢之於㝷常之中振之於傾危之下便荷異數究極<lb/>
寵光齪齪備員僅能寡過碌碌成事無足論功徒肩許<lb/>
國之誠靡講衞生之術曩嬰疾疹殆至膏肓雖賴上醫<lb/>
迄存餘喘然而氣血潛耗智慮早衰筋力乏於步趨耳<lb/>
目乖於聽覽勉從職事仍歴歳時覆餗之譏巳騰衆口<lb/>
<pb n="KR2k0046_WYG_090-8b"/>
乞麾之請遽惻上心矧惟右輔名都三城重鎮水陸皆<lb/>
便次舍非遙食物具宜堂皇尤峻使傳罕經於館候訟<lb/>
牒希至於庭除加以時雨既優宿麥滋茂盗賊屏息閭<lb/>
里阜安不煩施為有便頤養此葢伏遇皇帝陛下天地<lb/>
容覆日月照臨私臣以不報之恩諒臣有可矜之理終<lb/>
始眷遇進退保全顧何心顔敢愛軀命惟願稍加藥餌<lb/>
益近方書朝露未晞儻復還於舊觀烟火不息誓更竭<lb/>
於精神<lb/>
<pb n="KR2k0046_WYG_090-9a"/>
　明<lb/>
　　進承天大誌表　　　　　　　　張居正<lb/>
伏以王業始基而𢎞一統丕昭長發之祥聖人受命而<lb/>
撫萬方茂應中興之運勲華協徳謨烈重光爰裒輯以<lb/>
成書用垂貽而作範竊惟帝圖肇啟固錫祚之自天王<lb/>
氣獨鍾必毓靈之有地黄帝本軒丘而立號神農繇姜<lb/>
水以宅尊姬籙將昌澤豫培於豐芑漢基既建念仍注<lb/>
於枌榆振古如兹於今為盛惟承天之封域實南土之<lb/>
<pb n="KR2k0046_WYG_090-9b"/>
隩區禹别荆州躔鶉火而幅員斯廣熊開楚甸標樠木<lb/>
而疆守滋雄川嶽儲精貞元遘會我睿宗獻皇帝聖修<lb/>
王度邁至徳於周文慈孝獻皇后内治母儀嗣徽音於<lb/>
太姒封之赤社王此大邦式國刑家根本布二南之化<lb/>
積高累厚謳歌係四海之心乃基駿命以維新聿肇鴻<lb/>
休之有俶恭惟皇帝陛下慶承燕翼期應龍飛握溫洛<lb/>
之貞符嗣膺寶厯協天潢之吉兆入御瑤樞遡懷佑啟<lb/>
之洪恩特舉尊崇之曠典覲耿光而揚大烈丕振先猷<lb/>
<pb n="KR2k0046_WYG_090-10a"/>
建皇極以敘彞倫遹追來孝迨慈宫之南祔勤御蹕以<lb/>
躬臨卜吉壤於純山廓新規於舊邸帝暉下爥騰周歌<lb/>
夏諺之歡天藻昭回軼過沛横汾之詠聖澤溢江而洽<lb/>
漢皇風動邇以及遐至若禮文樂器之掌在祠官及夫<lb/>
靈囿甫田之貽諸世守閎謨偉績皆古昔之稀聞大賚<lb/>
隆施葢臣民之殊遇匪表章於今日曷炳耀於將來顧<lb/>
守臣纂述之初雖塵御覽而紀事體裁之謬未當淵衷<lb/>
豈謂無徵實將有待屬以昊恩申佑降瑞運於山陵緬<lb/>
<pb n="KR2k0046_WYG_090-10b"/>
惟世徳彌昭切孝思於岵屺遂頒渙號俾闡賁文高館<lb/>
宏開簡儒臣而載筆嘉名煥錫勞宸翰以標題惟誌之<lb/>
為稱其義本屬於郡國而此書所載其事則繫於朝廷<lb/>
既不容盡同左右史之文又安可仍襲方輿家之體乃<lb/>
加芟定載用討論志在尊君分十二紀以識其大言皆<lb/>
摭實列四十巻以總其凡父作之子述之聖而繼聖盡<lb/>
美也盡善也書不一書藏名山而副在有司垂百代不<lb/>
刋之典遵先王而監於成憲慰九重罔極之懷顧臣等<lb/>
<pb n="KR2k0046_WYG_090-11a"/>
學本面墻見同窺管繪乾坤之高大曷能擬諸形容瞻<lb/>
日月之光華何以加其潤色僅効編摩之職莫殫揚厲<lb/>
之忱伏願治普文明化成孝理神祗篤祜三都鞏磐石<lb/>
之安宗社綏休億載衍皇圖之慶<lb/>
　<lb/>
　<lb/>
　<lb/>
　<lb/>
<pb n="KR2k0046_WYG_090-11b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　湖廣通志巻九十<lb/>
</p>
<p>
</p>
  </div>
</body>
</text>
</TEI>