<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>宣和奉使髙麗圖經卷一</head> <lb/>
    <p>
<pb n="KR2k0138_WYG_001-1a"/>
欽定四庫全書<lb/>
　宣和奉使髙麗圖經卷一<lb/>
　　　　　　　　　　　　　宋　徐兢　撰<lb/>
　　建國<lb/>
臣聞夷狄君長類以詐力自尊殊名詭號單于可汗無<lb/>
足稱者獨髙麗自箕子之封以徳取使後世稍衰他姓<lb/>
亦用漢爵代居其位上有常尊下有等殺故襲國傳世<lb/>
頗可紀録今謹稽諸史叙其歴代之王作建國記云<lb/>
<pb n="KR2k0138_WYG_001-1b"/>
　　　始封<lb/>
髙麗之先葢周武王封箕子胥餘于朝鮮寔子姓也歴<lb/>
周秦至漢髙祖十二年燕人衞滿亡命聚黨椎結服役<lb/>
蠻夷寖有朝鮮之地而王之自子姓有國八百餘年而<lb/>
為衞氏衞氏有國八十餘年先是夫餘王得河神之女<lb/>
為日所炤感孕而卵生既長善射俗稱善射為朱蒙因<lb/>
以名之夫餘人以其生異謂之不祥請除之朱蒙懼逃<lb/>
焉遇大水無梁勢不能渡因持弓擊水而咒之魚鱉並<lb/>
<pb n="KR2k0138_WYG_001-2a"/>
浮因乗以濟至紇升骨城而居自號曰髙句驪因以髙<lb/>
為氏而以髙麗為國凡有五部曰消奴部曰絶奴部曰<lb/>
順奴部曰灌奴部曰桂婁部漢武帝滅朝鮮以髙麗為<lb/>
縣屬𤣥菟郡其君長賜之皷吹伎人常從郡受朝服衣<lb/>
幘縣令主其名籍後稍驕不復詣郡於東界築小城嵗<lb/>
時受之因名幘溝漊溝漊者髙麗名城也於是始稱主<lb/>
焉王莽發其兵以誅匈奴不至降王為侯而麗人益寇<lb/>
邉光武中興麗遣邉吏建武八年遣使來朝因復王號<lb/>
<pb n="KR2k0138_WYG_001-2b"/>
列為外藩安帝以後部衆滋熾雖少鈔暴旋即賔服初<lb/>
消奴為王既衰而桂婁代之至王宫生而開目能視國<lb/>
人惡之及長壯勇和帝時頻掠遼東傳至王伯固伯固<lb/>
死有二子長曰拔竒者不肖次曰伊夷模國人立焉漢<lb/>
末公孫康擊破伊夷模於其國九都山下國人共立其<lb/>
子位宫位宫亦有勇力好鞍馬以其祖宫生而能視今<lb/>
王亦然句驪謂相似為位故名曰位宫魏將毌丘儉屠<lb/>
之追至肅慎刻石紀功而還位宫五世孫劉晉永嘉<lb/>
<pb n="KR2k0138_WYG_001-3a"/>
中與遼西鮮卑慕容廆鄰廆不能制康帝建元初廆子<lb/>
皝帥師伐之大敗後為百濟所滅其後慕容寳以其王<lb/>
髙安為平州牧安孫璉義熈中遣長史孫翼獻赭白馬<lb/>
以為營州牧髙麗王樂浪郡公璉七世孫元隋文帝時<lb/>
率靺鞨寇遼東唐太宗時其東部大人葢蘇文賊虐不<lb/>
道帝親征之威震遼海髙宗又命李勣討平之俘其王<lb/>
髙藏裂地而為郡縣建安東都䕶府於平壤城以兵鎮<lb/>
守後武后遣將擊殺其主乞昆羽而立其主乞仲象亦<lb/>
<pb n="KR2k0138_WYG_001-3b"/>
病死仲象子祚榮立因有其衆四十萬據于桂婁臣于<lb/>
唐中宗時乃置忽汗州以祚榮為都督渤海郡王其後<lb/>
遂號渤海初藏之俘也其酋長有劔牟岑者立藏外孫<lb/>
舜為王又命髙偘討平之都䕶府既屢遷舊城頗入新<lb/>
羅遺民散奔突厥靺鞨髙氏既絶久而稍復至唐末遂<lb/>
王其國後唐同光元年遣使來朝國王姓氏史失不載<lb/>
長興二年王建權知國事遣使入貢遂受爵以有國云<lb/>
　宣和奉使髙麗圖經卷一<lb/>
</p>
<p>
</p>
  </div>
</body>
</text>
</TEI>