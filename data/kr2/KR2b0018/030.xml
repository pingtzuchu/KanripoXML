<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>中興小紀卷三十</head>
    <p>
<pb n="KR2b0018_WYG_030-1a"/>
欽定四庫全書<lb/>
　中興小紀卷三十　　　　　宋　熊克　撰<lb/>
紹興十二年<hi>嵗在壬戌</hi>春正月癸卯樞宻使張俊措置江<lb/>
淮戰守回參議官以下分三等推恩行府結局俊<lb/>
乞罷樞務不許且薦其將定逺軍節度使田師中<lb/>
掌故岳飛之兵又薦清逺軍節度使王徳往金陵<lb/>
於是並詔為御前都統制師中於鄂州徳於建康<lb/>
駐劄<hi>此據野記修入</hi>　戊申言者論敷文閣待制知徽州<lb/>
<pb n="KR2b0018_WYG_030-1b"/>
朱芾秘閣修撰知宣州李若虛皆嘗為岳飛謀議<lb/>
官主帥有異志而不能諌望黜以示戒詔並落職<lb/>
　初奉使何鑄曹勛等至金國見其主亶於春水開<lb/>
先殿具陳上意力加祈請伏地者再鑄不能言金主<lb/>
令起之曰先朝已如此行豈有轍改勛反覆懇請語<lb/>
甚切至金主首肯數四大帥烏珠傳命使之歸館尋<lb/>
有館伴張鈞來言皇帝及國王見使人所言甚喜次<lb/>
第有恩也是晩館伴耶律紹文等到館又傳金主命<lb/>
<pb n="KR2b0018_WYG_030-2a"/>
早來使人上殿所請宜允仍出回書示之有許還梓宫<lb/>
及太母語至是勛等以書歸羣臣猶疑獨上兩操和戰<lb/>
之筞以兵威摧折敵勢而厚禮至誠以感動之敵雖驕<lb/>
暴亦回心革面以順上之志也　是月太保萬夀觀使<lb/>
劉光世卒於行在後諡曰武僖光世遺奏援例乞免其<lb/>
家差徭科斂中書舍人張擴持之以為不可時擴在後<lb/>
省見事有不當人心者皆為上言之　二月辛未詔建<lb/>
國公進封普安郡王王天性忠孝自幼育宫闈晨省昏<lb/>
<pb n="KR2b0018_WYG_030-2b"/>
定未嘗離膝下上與皇后尤所鍾愛至是出就外第初<lb/>
太祖受命北征次于陳橋軍中有知星者苗訓引親吏<lb/>
楚昭輔仰視日色其下復有一日訓舉手加額曰此天<lb/>
命也及王既受封有日者尤若訥私謂普乃並日二字<lb/>
合乎易所謂明兩作離葢不特同符藝祖而大人繼明<lb/>
照四方之象已兆于此矣　己卯殿中侍御史胡汝明<lb/>
論監司不按州縣之吏壬午上謂宰執曰汝明所論甚<lb/>
當朝廷分道命使正要幾察州縣可申嚴行下若州縣<lb/>
<pb n="KR2b0018_WYG_030-3a"/>
贓汚不法而監司不能按致有臺諌章疏者當併黜之<lb/>
汝明黟縣人也　己丑詔吏部尚書吴表臣禮部尚書<lb/>
蘇符侍郎陳桶郎官方雲翼討論典禮不詳具祖宗典<lb/>
故專恃已意懐姦附麗可並罷雲翼永嘉人也　三月<lb/>
貢院上博學宏辭合格人京官洪遵選人沈介洪适詔<lb/>
賜遵出身适同出身介循一資介徳清人遵适皆徽猷<lb/>
閣待制皓子也皓奉使久在敵中至是和議定皓報太<lb/>
后歸耗辛酉宰執賀太后來有期上曰洪皓身陷敵國<lb/>
<pb n="KR2b0018_WYG_030-3b"/>
乃心王室誠可嘉也二子並中詞科亦忠孝之報遂詔<lb/>
遵館職适勅局刪定官自中興設詞科以來即入館自<lb/>
遵始上又言遵之文於三人中最勝朕謂文貴適用若<lb/>
不適用譬猶畫虎刻鵠何益於事哉知貢舉給事中鄱<lb/>
陽程克俊上合格宗子善能附正奏名試以示勸奬上<lb/>
謂宰執曰天孫之貴溺於晏安往往自陷非法若一以<lb/>
邦典繩之則非所以示惇睦之恩置而不問又無以立<lb/>
國家之法惟擇其好學從善者稍加崇異以風厲其餘<lb/>
<pb n="KR2b0018_WYG_030-4a"/>
是亦教化之術也乙卯上御集英殿策試遂賜陳誠之<lb/>
以下二百五十三人及第出身初秦熺第一熺有官左<lb/>
僕射檜子也遂降第二溥永嘉人誠之侯官人也　川<lb/>
陜宣撫副使胡世將時在鳳州之河池方結陜西河東<lb/>
忠義首領俾為内應而朝廷與金敵講和就差川陜宣<lb/>
諭使鄭剛中照舊吴玠劉豫所管分畫地界世將奏秦<lb/>
商二郡元不係玠所管合自二州以南為界惟和尚原<lb/>
係玠立寨元非劉豫地分宜依舊保守且言探報敵人<lb/>
<pb n="KR2b0018_WYG_030-4b"/>
欲以鐡山為界果爾鐵山在河池縣裏則和尚原等闗<lb/>
隘悉為所占其四川並無限隔雖金州殺金坪仙人原<lb/>
稍險别有平路得以入川利害灼然不可許也時世將<lb/>
已病丙辰卒尋詔川陜津置其喪以歸　夏四月丁卯上<lb/>
曰孫近嘗言用人乃人主獨㫁不可委之臣下朕以為<lb/>
用人雖人主之權然深宫之中安能盡知賢否惟在論<lb/>
一相耳一相得人遴簡乃僚而薦之則人主當㫁而用<lb/>
之若人君好要則百事詳好詳則百事荒此善論人君<lb/>
<pb n="KR2b0018_WYG_030-5a"/>
之道者也　廣西買馬嵗額一千五百匹而去年買發<lb/>
二千四百匹至是詔經略使胡舜陟提㸃買馬官知邕<lb/>
州俞儋以下各進一秩　上以淮上用兵成不戰却敵<lb/>
之功丙子詔推恩宰執於是秦檜等言此皆睿筭無遺<lb/>
諸將戮力臣等何功之有上曰漢髙祖善馭羣臣每諸<lb/>
將奏功必賞蕭何張良葢以指蹤之功也卿等同寅輔<lb/>
朕以底成績朕何敢忘檜等再拜而退相謂曰君能下<lb/>
下以成其政何以仰稱隆遇之意哉　兩浙漕臣王㬇<lb/>
<pb n="KR2b0018_WYG_030-5b"/>
等進銀以助迎奉兩宫之費　己丑皇后邢氏已上仙<lb/>
丁亥訃音纔至於是太常寺討論服制上謂宰執曰先<lb/>
王制禮無過不及適于中而已宜參古今之制使等威<lb/>
有辨而合於禮庻可垂法於後世也　金遣其臣烏陵<lb/>
贊謀至陜西議分地界川陜宣諭使鄭剛中出白馬闗<lb/>
外見之贊謀欲盡取階成岷鳳秦商六州指鐡山以西<lb/>
為界剛中曰此難即割須俟㫖可也贊謀曰講和而不<lb/>
退和尚原兵何也剛中曰割地之旨朝下晚退矣贊謀<lb/>
<pb n="KR2b0018_WYG_030-6a"/>
不能奪剛中乃上奏曰秦商二州幷和尚原皆陜蜀要<lb/>
害不可許也其後割秦商地之半棄和尚原仍於大散<lb/>
闗内得興趙原以為控扼之所五月甲午就除剛中端<lb/>
明殿學士宣撫副使先是宣撫司嘗居閬中自移于河<lb/>
池縣饋餉不繼人以為病剛中奏移司利州務從省費<lb/>
既而剛中欲移屯一軍都統制楊政不從剛中呼政語<lb/>
曰宣撫欲移軍而都統制不肯某雖書生不畏死也聲<lb/>
色俱厲政即日聽命　丙申詔于旴𣅿軍置𣙜場其後<lb/>
<pb n="KR2b0018_WYG_030-6b"/>
安撫軍光州皆置　甲辰詔諸州無教官處令尚書省<lb/>
選差既而禮部立到試教官法上謂宰執曰士大夫不<lb/>
可不學惟學故能考前世興衰治亂以為龜鑑則無過<lb/>
舉而政皆適當矣朕在宫中未嘗一日廢也<hi>立法在是月乙卯今</hi>
<hi>聫書之</hi>　丙午詔禮部住給度僧牒雖特㫖亦令執奏先<lb/>
是臨安府乞度牒修觀音殿上不與第給錢五千緡上<lb/>
曰朕觀人主欲消除釋老二教或廢其像或廢其徒皆<lb/>
不適中往往愈熾今不放度牒可以漸消而吾道勝矣<lb/>
<pb n="KR2b0018_WYG_030-7a"/>
　庚戍工部尚書莫將等議上大行皇后諡曰懿節<lb/>
先是上以太后回鑾普天同慶可召和氣猶慮諸處以<lb/>
奉迎為名縁此科率却致暛怨已降詔悉令戸部自支<lb/>
不侵諸州經費庻不擾民　言者論䕫路有殺人祭鬼<lb/>
之事乞嚴禁止之己未上謂宰執曰此必有大巫唱之<lb/>
但治巫則此自止西門豹投巫于河以救河伯取婦葢<lb/>
知此道也　六月甲子大金國送觀文殿學士前東京<lb/>
留守孟庾徽猷閣待制前知淮寧府李正民還朝庾等<lb/>
<pb n="KR2b0018_WYG_030-7b"/>
奏昨兵渡河不能死節陷身辱國乞正典刑詔放罪任<lb/>
便居住<hi>詔放罪在是月癸未今聫書之</hi>　乙亥宰執奏上殿官晏孝純<lb/>
乞禁止父母在别籍異財之事上曰此固當禁然恐行<lb/>
法有弊州縣之吏科率不均民畏户口大而科率重不<lb/>
得已而為誠可憐者宜併申嚴科率之條於是秦檜等<lb/>
仰歎聖聰周知民情如此　時川陜都統制吳璘入覲<lb/>
上問璘前此所以勝敵之方璘曰先令弱者出戰强者<lb/>
繼之丁丑宰執奏璘功賞士上因以璘所對語之且曰<lb/>
<pb n="KR2b0018_WYG_030-8a"/>
璘善用兵此正孫臏三駟之説一敗而二勝者也上又<lb/>
曰當須令適中政有賞罰如醫之用藥不及則不能治<lb/>
病太過又傷氣也　時有學子上書乞用王安石三經<lb/>
新義為言者所論癸未上曰六經所以經世務者以其<lb/>
言皆天下之公也若以私意妄説豈能經世乎王安石<lb/>
學雖博而多穿鑿以私意不可用　甲申宰執奏言者<lb/>
所論鹽禁事上曰古今事異今國用仰給煑海者十之<lb/>
八九豈可捐以與人散利雖王者之政然使人專利亦<lb/>
<pb n="KR2b0018_WYG_030-8b"/>
非政之善也吳王濞之亂漢實使之使濞不專煮海之<lb/>
利雖欲為亂得乎　初興元府有六堰引褒水溉民田<lb/>
至數千頃故漢中地極膏腴兵興以來嵗久弗治堰壊<lb/>
而田多荒至是帥臣武當軍節度使兼川陜宣撫司都<lb/>
統制楊政率衆修復偶夏水堤决政親往督役其後堰<lb/>
成嵗省漕計二十餘萬石又城南並漢江岸水數至城<lb/>
下政仍作長堰捍之水遂趨南岸城賴以安　是年召<lb/>
宣州觀察使趙宻於建康為龍神衛四廂都指揮使主<lb/>
<pb n="KR2b0018_WYG_030-9a"/>
管步軍　秋七月言者論福州僉書判官胡銓文過飾<lb/>
非用欺羣聽士之無知者往往從而宗之望竄斥以為<lb/>
惑衆之戒癸巳詔銓除名新州編管　皇太后回鑾大<lb/>
金國遣少監髙居安等扈送甲午起發　癸卯吴璘乞<lb/>
用初任團練承宣使為其子授文資上許之中書舍人<lb/>
張擴以為不可乙夘上謂宰執曰武臣換文資恐將帥<lb/>
之材後難得矣張俊曰須試而後換文可也上曰俊言<lb/>
甚是宜降指揮以革其後上因舉杜甫詩將軍不好武<lb/>
<pb n="KR2b0018_WYG_030-9b"/>
稚子總能文之句謂甫意葢有在也於是秦檜等仰見<lb/>
聖心之不忘武備如此　戊申宰執奏事因論車服有<lb/>
用玉者上曰將來郊廟玉噐當先製朕觀今所用祭噐<lb/>
皆别山樽自有山樽之制犠樽自有犠樽之制如玉鬯<lb/>
玊爵之類今皆未備豈可不先製也上尊事天地奉先<lb/>
思孝故凡服食噐用必以祀事為先秦檜等不勝嘆服<lb/>
　上自南巡儀物草創至是諸王宫教授石延慶言國<lb/>
朝郊廟大禮有三駕之制恭聞皇太后鑾輿還闕陛下<lb/>
<pb n="KR2b0018_WYG_030-10a"/>
將迎于郊而儀衛末講望詔大臣集禮官蒐舉往憲有<lb/>
詔車輅儀仗委工部尚書莫將戸部侍郎張澄同内侍<lb/>
邵諤制造己酉太常寺言五輅之制惟玊輅以玊飾之<lb/>
今當先玊輅又按本朝黄麾仗共二千二百六十五人<lb/>
其數最為酌中欲依此製造從之　是日上又諭宰執<lb/>
曰吴璘功賞事早與了使之歸秦檜曰已與張俊議呼<lb/>
璘到堂面定庻幾允當上可之且曰賞須令適中今日<lb/>
邊面正賴將士協力守之賞須當乃慰其意且免姦人<lb/>
<pb n="KR2b0018_WYG_030-10b"/>
動揺軍情也　大金國遣金吾衛大將軍完顔宗賢秘<lb/>
書監劉祹等來　癸丑上謂宰執曰郡守條上五事其<lb/>
間頗有可採又有欲衝見行法者宜詳之可行即行秦<lb/>
檜曰如莊綽所上有可行者何鑄曰守臣中有志於民<lb/>
者所論定不茍上曰然於是檜等仰見上厲精庻政臣<lb/>
寮所上利害躬覽不怠如此中興豈難致乎　時因有<lb/>
宗子犯法乙卯上謂宰執曰見宗學教官令日率宗子<lb/>
講書作功課庻使用心不為惡事於是秦檜等仰見上<lb/>
<pb n="KR2b0018_WYG_030-11a"/>
留意宗子以教為先惇叙之實莫大於此　上殿官宇<lb/>
文剛言湖外米賤乞行收糴戊午上諭宰執令即行之<lb/>
且曰水旱堯湯所不能免惟有以備之則民免流移之<lb/>
患也　八月乙丑宰執奏湖北帥臣劉錡言沅州猺人<lb/>
作過事上曰蠻夷但當綏撫不可擾之慮致生事於是<lb/>
秦檜恭禀聖訓以諭錡焉　丙寅皇太后渡淮　言者<lb/>
論端明殿學士僉書樞宻院何鑄首董岳飛之獄閲日<lb/>
滋久初無一言叙陳既而以樞臣使金乃謂以讞獄不<lb/>
<pb n="KR2b0018_WYG_030-11b"/>
合遂致逺行又言飛之獄本其徒所告反狀甚明而鑄<lb/>
所遷延乃在黨惡遂罷鑄以本職提舉太平觀尋詔落<lb/>
職責徽州居住既又論殿中侍御史胡汝明及察官歸<lb/>
安施鉅長洲李溢皆鑄所薦詔悉與外任先是迎䕶梓宫當<lb/>
差大臣而左僕射秦檜辭不行乃詔少保判紹興府孟<lb/>
忠厚為迎梓宫禮儀使又以參知政事王次翁為迎太<lb/>
母禮儀使並往楚州迎接戊辰上問宰執曰界首猶未<lb/>
得皇太后報秦檜曰據王次翁奏九日可到界首以理<lb/>
<pb n="KR2b0018_WYG_030-12a"/>
揆之此事必不爽約前蕭毅行陛下明與約言若太后<lb/>
果還自當謹守誓約如今嵗未也則誓文為虛設此最<lb/>
切當上曰亦以此事卜和議諧否若還我太后則是大<lb/>
金亦守和議也　皇太后回鑾已近辛巳上至臨平鎮<lb/>
奉迎上入幄朝見宰臣文武百官班幄外起居上初瞻<lb/>
慈容喜深感極淚温龍綃軍衛歡呼聲震天地父老童<lb/>
稚携持夾道擁看以手加額咸歎曰不圖復見聖神子<lb/>
母之重驩如此也太后以北方聞太傳醴泉觀使韓世<lb/>
<pb n="KR2b0018_WYG_030-12b"/>
忠名召至簾前曰此為韓相公耶慰問良久　乙酉上<lb/>
以語秦檜等且言太后既歸宫中事一切不復顧矣於<lb/>
是秦檜等仰歎聖徳之至宜其篤生上聖以建中興而<lb/>
鸞馭言旋為天下之母也　徽宗及顯肅懿節二后梓<lb/>
宫回己丑上至臨平迎奉以歸初太常少卿施坰請於<lb/>
皇城近處權設龍徳别宫至是即奉安馬　九月乙未<lb/>
以少保䕶國軍節度判紹興府信安郡王孟忠厚為樞<lb/>
宻使　戊戌詔皇太后俸錢月一萬貫冬年寒食生辰<lb/>
<pb n="KR2b0018_WYG_030-13a"/>
各二萬貫生辰加絹一萬匹　左僕射秦檜進所撰徽<lb/>
宗哀册辛丑上諭檜曰哀册極佳葢語皆紀實故也向<lb/>
昭慈挽詞衆人所作文雖可觀皆不紀實朕當時所撰<lb/>
有俯隨遺詔日猶想御簾時要紀實爾檜曰向陛下書<lb/>
扇賜經筵官皆當其實上曰朕閲唐史見太宗面評羣<lb/>
臣才徳短長似有所感朕所書皆杜甫詩葢因以見意<lb/>
也　有阿李者本乾明寺尼法名善静因被擄在北界<lb/>
詐作柔福帝姬逃歸後朝廷差宣政使馮益幷宗婦吳<lb/>
<pb n="KR2b0018_WYG_030-13b"/>
心兒往紹興府識認遂收入内加為福國長公主降駙<lb/>
馬都尉髙世榮至是因内侍李鄂等隨梓宫回具言柔<lb/>
福帝姬在北界降徐還去年已死還近自北界以其骨<lb/>
歸後因還父中立訴于朝遂下法寺勘實是日辛丑詔<lb/>
阿李杖死益心兒以識認不審編管外州　乙巳少保左<lb/>
僕射秦檜加太師檜面辭新命上曰梓宫歸喪慈寧就<lb/>
養皆卿之功此未報百分之一不必辭也　詔福建官<lb/>
買茶送𣙜場仍戒有司即時支價錢上曰官中買物往<lb/>
<pb n="KR2b0018_WYG_030-14a"/>
往不即支還價錢故人憚與官交易葢上通察民情如<lb/>
此　戊申詔參知政事王次翁充大金報謝使得慶軍<lb/>
節度錢愐副之　製玊輅畢工　大金國遣中書侍郎<lb/>
劉筥刑部尚書完顔宗表等來庚戌引見　以給事中<lb/>
直學士院程克俊為翰林學士　辛亥詔差内侍藍珪<lb/>
主管慈寧殿事務上謂宰執曰朕戒諸人凡有闕不得<lb/>
白太后只來白朕葢太后年已六十惟胷中無一事動<lb/>
作如意即夀考康寧無窮矣於是秦檜等仰服聖孝以<lb/>
<pb n="KR2b0018_WYG_030-14b"/>
謂養志曾參之所難而上優為之此舜之盛徳也　初<lb/>
中書舍人張擴為左僕射秦檜所知不數年至侍從屢<lb/>
繳詞頭人多不樂至是吏部引赦行詞擴毎秉燭草制<lb/>
言者謂其太遽而文不工擴乃罷去　丁巳詔戸部侍<lb/>
郎沈昭逺為大金賀生辰使知閤門事王公亮副之新<lb/>
除中書舍人楊愿為大金賀正旦使知閤門事何彦良<lb/>
副之愿山陽人也　冬十月壬戌言者論錢塘駐蹕之<lb/>
地而城壁摧剥儻不加飾何以肅逺近之瞻况臨安府<lb/>
<pb n="KR2b0018_WYG_030-15a"/>
昨被㫖置回易庫収其嬴以備此舉幾年矣今宜取而<lb/>
用之詔臨安府措置　初卜地為永固陵得于紹興府㑹<lb/>
稽山昭慈聖獻后殯宫之西北乃遣中丞万俟卨又詔<lb/>
資政殿學士鄭億年相繼按行皆以其地可用丙寅權殯<lb/>
徽宗聖文仁聖顯孝皇帝及顯肅懿節二后　戊寅詔<lb/>
隨從梓宫官吏扶䕶萬里勤瘁可嘉自内侍官李鄂以<lb/>
下四十四人推思有差　庚辰詔鎮江府依沿海制置<lb/>
使例罷帶沿江安撫使　癸未詔車輅院復置官吏<lb/>
<pb n="KR2b0018_WYG_030-15b"/>
甲申皇太后生辰始燕于慈寧宫　時朝廷欲以福建臘<lb/>
茶就行在置局給賣丁亥詔福建見任提舉市舶官更<lb/>
不兼茶政别差官提舉茶事置司於建州　初參知政<lb/>
事万俟卨奉使大金國行次汴京奴𨽻輩有為人致書<lb/>
訪其子者彼之伴使以為言卨曰兩朝以玉帛相見而<lb/>
後敢以私書入境然父子之情不過候安否爾發書視<lb/>
之果然及次涿州又以南官歐擔夫告者且曰一行装<lb/>
齎悉以車載不復調夫矣卨曰歐擔夫者請得其名治<lb/>
<pb n="KR2b0018_WYG_030-16a"/>
之不調夫則止於此以聽大國之命伴使語塞遂已至<lb/>
是使還詔卨提舉詳定一司勅令　孫覿誌卨之墓曰<lb/>
卨之復命也宰相秦檜假金人譽已數十言屬卨紿上卨<lb/>
退而歎曰丞相訹我面謾吾戴天履地忍為此乎卒不<lb/>
從他日與檜議怒無復同寅之意矣　十一月庚寅上<lb/>
謂宰執曰人君惟虛心則事至自見秦檜曰虛心則臣<lb/>
下或有迎合亦無所逃上曰臣下迎合孟子所謂逢君<lb/>
之惡其罪大程克俊曰此不容誅也秦檜曰陛下虛心<lb/>
<pb n="KR2b0018_WYG_030-16b"/>
照臨百官士庶孰不精白以承休徳哉左朝奉大夫黄<lb/>
達如者前守南雄州為提黜坑冶鑄錢官韓球所按至<lb/>
是任滿奏事言太后囘鑾梓宫還闕兹為盛事望宣付<lb/>
史館然後大明黜陟異論者正典刑主和者加旌賞庶<lb/>
上慰徽宗二后在天之靈少紓太母滯欝之氣遂擢達<lb/>
如為監察御史辛卯禮部侍郎直學院王賞編付史館<lb/>
達如建陽人賞開封人球璜弟也　初太師左僕射秦<lb/>
檜與太傳樞宻使張俊同主和議約盡罷諸將獨以兵<lb/>
<pb n="KR2b0018_WYG_030-17a"/>
權歸俊故俊力助其謀及諸將已罷而待御史江邈數<lb/>
言俊之過於是俊求去位癸巳罷為醴泉觀使復還三<lb/>
鎮舊節封清河郡王邈建徳人公望猶子也<hi>此據野史修人</hi>
兩浙轉運副使李椿年言臣聞仁政必自經界始自兵<lb/>
火之後文籍㪚亡豪民猾吏因縁為姦有田者未必有<lb/>
税有税者未必有田富者日益兼併貧者日益困弱皆<lb/>
由經界不正且言其利害有十臣比訪得平江府嵗収<lb/>
七十萬石著在石刻今按籍雖有四十萬而實入纔十<lb/>
<pb n="KR2b0018_WYG_030-17b"/>
餘萬皆以為逃田嘗聞朝廷有按圖覈實之請其事始<lb/>
於吴江縣而知縣石公轍盡復其數葢按圖而得之也欲<lb/>
望陛下㫁而行之將吴江之騐施之一郡一路以及天<lb/>
下則經界正而仁政行矣上謂宰執曰椿年之論頗有<lb/>
條理秦檜曰其説簡易可行程克俊曰比年百姓避役<lb/>
止縁經界不正若行之誠公私之久利也乃詔專委椿年<lb/>
措置椿年請先往平江諸縣俟其就緒即往諸州要在<lb/>
均平為民除害更不増税額從之椿年遂即平江創經界<lb/>
<pb n="KR2b0018_WYG_030-18a"/>
司於是守臣周葵見椿年曰今欲均税耶增税耶椿年<lb/>
曰何敢增税葵曰若不欲增税何言本州苗米七十萬石椿<lb/>
曰倉記云爾葵曰倉記云穀七十萬石謂倉中所容總<lb/>
數耳五穀皆穀也豈獨米乎椿年曰審爾則用圗經三<lb/>
十萬為凖未幾葵罷去　己亥始詔立太學養士既而<lb/>
權以三百人為額仍復置祭酒司業博士正錄管官<lb/>
初永固陵殯宫以户部侍郎張澄為橋道頓遞使澄熟<lb/>
知會稽地里自發引至復土反虞皆先事而備至是遷<lb/>
<pb n="KR2b0018_WYG_030-18b"/>
澄為尚書　右諫議大夫歙縣羅汝檝言陛下近因臣<lb/>
寮之奏以前日異論者明正典刑此誠今之先務然初<lb/>
定議和而謗議紛然徃徃出於愚而無知不足深責惟<lb/>
趙鼎王庻曾開李彌遜四人者同心併力鼓率其黨必<lb/>
欲沮害此事賴皇明洞照不惑浮言今開與彌遜尚以<lb/>
美職而食祠祿失刑已甚望賜貶黜鼎庶見在謫籍近<lb/>
赦恐合量移乞令有司勿復舉行亦足少懲丙午詔從<lb/>
之於是開彌遜並落職汝檝又言前殿中侍御史張戒<lb/>
<pb n="KR2b0018_WYG_030-19a"/>
最與鼎厚引居言路凡鼎之風㫖奉承不暇故助鼎以<lb/>
沮和議鼎罷相戒失所賴復請留之既被黜則徃依岳<lb/>
飛於江夏其趨操可知庚戌詔停戒官　少保樞宻使<lb/>
孟忠厚求去位罷為少傅依舊信安郡王判福建既而<lb/>
與知建康府觀文殿學士葉夢得兩易其任時閩中之<lb/>
寇未平詔夢得挾御前士便道之鎮　十二月庚申上<lb/>
謂宰執曰梁汝嘉頃為户部尚書號稱經制財用徒耗<lb/>
官錢公私交易無補於國為汝嘉身謀則得矣如國計<lb/>
<pb n="KR2b0018_WYG_030-19b"/>
何　初命户部尚書張澄等詳重修六曹寺監庫務勑<lb/>
令格式至是書成壬申太師左僕射秦檜上之　言者<lb/>
為南巡以來三嵗之祀獨於明堂而冬至郊天曠嵗未<lb/>
舉今既治安願於來嵗用郊祀之儀庶應祖宗故事詔<lb/>
禮部太常寺討論申省　甲申上曰祥瑞何用朕所不<lb/>
取唯年穀豐登乃莫大之瑞也<lb/>
</p>
<p>
</p>
  </div>
</body>
</text>
</TEI>