<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>名臣碑𫝊琬琰之集上巻十九</head>
    <p>
<pb n="KR2g0025_WYG_019-1a"/>
欽定四庫全書<lb/>
　名臣碑𫝊琬琰之集上巻十九　宋杜大珪編<lb/>
　　馬正惠公知節神道碑　　　　王安石<lb/>
推忠保順同徳翊戴功臣彰徳軍節度觀察留後特進<lb/>
檢校太尉使持節相州刺史兼御史大夫上柱國扶風<lb/>
郡開國公食邑六千六百戶食實封二千二百户諡曰<lb/>
正惠馬公以天禧三年十月戊戌葬開封祥符縣某鄉<lb/>
某里至嘉祐七年公孫慶崇始来請銘以作公碑序曰<lb/>
<pb n="KR2g0025_WYG_019-1b"/>
馬氏故扶風人至公髙祖而徙處雲中贈太師諱某者<lb/>
於公為曽祖贈太師中書令諱某者於公為祖竜㨗左<lb/>
廂都指揮使江州防禦使贈太師中書令尚書令蔡公<lb/>
諱某者於公為父蔡公從太祖定天下力戰有功當是<lb/>
時雲中已為契丹所得故馬氏又徙處浚儀今開封府<lb/>
祥符也公諱知節字子元蔡公之終也年七嵗太祖召<lb/>
見禁中有司言例當補殿直詔特授西頭供奉官而賜<lb/>
以名開寳五年年十八監彭州兵馬以嚴飾見憚如老<lb/>
<pb n="KR2g0025_WYG_019-2a"/>
将太平興國三年領兵戍秦州清水姦人李飛雄乘驛<lb/>
稱詔捕公及秦隴廵檢劉文裕等将繫之秦州因盗庫<lb/>
兵以反公辨其詐與文裕執飛雄治殺之五年監潭州<lb/>
兵馬改東頭供奉官雍熈二年又監博州兵馬劉延讓<lb/>
敗於君子驛而契丹歸矣公方料丁壮集芻糧繕城治<lb/>
械如㓂至吏民初不恱其生事也已而契丹果至度不<lb/>
可攻乃去四年改西京作坊副使将屯於冀州端拱元<lb/>
年移知定逺軍時議發河南十三州之民轉饟河北公<lb/>
<pb n="KR2g0025_WYG_019-2b"/>
告轉運使樊知古此軍聚兵少而積粟多簸其腐尚可<lb/>
得十七知古用此得粟五十萬斛以罷河南之役事聞<lb/>
朝廷太宗嘉之二年深州新蹂於契丹城郭廬舍多壊<lb/>
而流民衆乃移公知深州公至數月則壞者完流者復<lb/>
舉州忘其㓂戎之故而以公為能撫我㑹保州不治移<lb/>
往代之淳化二年又移知慶州羌萬人以怨程徳元来<lb/>
㓂公誘其渠帥諭以威信即皆引去四年遷西京作坊<lb/>
使知梓州五年李順為亂於蜀之西川以公往討又以<lb/>
<pb n="KR2g0025_WYG_019-3a"/>
為先鋒平劒州召還至三泉而復以公與王繼恩討賊<lb/>
繼恩怒公抗直使守彭州盡收其軍而與之羸卒三百<lb/>
賊率其衆至號十萬公力戰一日亡其卒太半乃夜獨<lb/>
出招救兵復入賊終不能得城而以敗去除成都府兵<lb/>
馬鈐轄遷洛苑使五年除蜀漢九州都廵檢使巳而又<lb/>
兼成都府兵馬鈐轄真宗即位改内苑使蜀卒劉旰聚<lb/>
黨數千人為亂所攻數州至輒取之公以卒三百追至<lb/>
蜀州與戰旰走卭州而招安使上官正召公歸成都計<lb/>
<pb n="KR2g0025_WYG_019-3b"/>
事公為正畫曰賊破卭州必乘勝刼掠度江薄我既息<lb/>
而戰我軍雖倍未易敵也不如迎其弊急擊破之必矣<lb/>
遂行次方井與正合殺旰等無噍類真宗賜書奨諭賞<lb/>
以錦袍金帶咸平元年加登州刺史知秦州諸羌質子<lb/>
有三十年不釋者公悉歸之諸羌徳公訖去無一人犯<lb/>
塞小泉銀坑久不發掌吏盡産以償嵗課而責之不已<lb/>
公奏得釋而歸其産四年就除西上閣門使知成都府<lb/>
兼本州兵馬鈐轄有告竜騎士謀為變者所引以千數<lb/>
<pb n="KR2g0025_WYG_019-4a"/>
公捕殺其首七人而置其餘無所問自乾徳後嵗漕蜀<lb/>
物以富人為送吏多坐漂失籍其家公奏擇三班使臣<lb/>
及三司軍大将代之而課其漕事為賞罰至今便之六<lb/>
年移鄜延路駐泊兵馬都總管兼知延州蜀人於公去<lb/>
皆環以泣公至延州羌方以兵覷邊㑹上元開門張燈<lb/>
示以無為而羌卒不能為㓂又移知鎮州兼本州兵馬<lb/>
都總管景徳元年契丹入邊民入保城公與之約盗一<lb/>
錢者死有盗錢二百者公即殺之於是自澶以北城郭<lb/>
<pb n="KR2g0025_WYG_019-4b"/>
皆晝閉詔使過公輒留之而募人間行送詔皆得其報<lb/>
以聞又以便宜使所至受諸漕輓給邊之物故契丹欲<lb/>
虜掠無所得車駕澶州大将王超提卒數十萬逗留不<lb/>
赴公屢趣之不為動移書譙讓乃始出師猶辭以中渡<lb/>
無橋則公先已度材一夕而橋就上聞手詔褒之且知<lb/>
公果可以屬大事也一年移知定州又除東上閤門使<lb/>
樞密院都承㫖三年遂以檢校太保簽書樞密院事祥<lb/>
符元年東封泰山以為行宫都總管自此行幸必以公<lb/>
<pb n="KR2g0025_WYG_019-5a"/>
為都總管而皆許之専殺公部分明約束審出入肅然<lb/>
而未甞輒戮一人於是邊將言契丹近塞大臣議皆請<lb/>
發兵以備公獨議使邊將移書問狀從之契丹解去遷<lb/>
檢校太傅四年加宣徽北院使五年除樞密副使當是<lb/>
時契丹已盟中國無為大臣方言符瑞而公每不然之<lb/>
獨常從容樞極言天下雖安不可忘戰去兵之意及他<lb/>
争議甚衆真宗以公言為是七年除潁州防禦使知潞<lb/>
州州之稅賦常移以輸邊公為論其害自是所輸不過<lb/>
<pb n="KR2g0025_WYG_019-5b"/>
鄰州而已天禧元年移知大名府兼駐泊兵馬都總管<lb/>
使中貴人勞問賜白金二千兩居頃之遂以為宣徽南<lb/>
院使知樞密院事檢校太尉有足疾時詔内朝别為一<lb/>
班免其蹈舞二年疾病賜告求去位真宗不許而數使<lb/>
中貴人勞問又幸其第賜白金三千兩巳而度公實病<lb/>
不可强以事乃罷以為彰徳軍節度觀察留後而公固<lb/>
求外鎮終不許居久之稍間入謁真宗輒使閤門祗候<lb/>
二人伺公至即扶以入因掖其拜起數屏左右問事常<lb/>
<pb n="KR2g0025_WYG_019-6a"/>
聴用三年又求外鎮乃以公知具州兼本州兵馬都總<lb/>
管將行矣召見又将付以政公固辭謝久之乃已而更<lb/>
以公為本鎮至五月公疾作詔使公子洵美將太醫往<lb/>
視而魏潞二鎮之人亦皆奔走来問為公請禱巳而公<lb/>
疾革真宗又使公弟之子成美馳𫝊召公歸京師而公<lb/>
以八月壬寅不起矣享年六十五真宗為之震悼罷朝<lb/>
詔贈侍中録其子孫賻賜皆加等公前夫人丁氏某郡<lb/>
君後夫人沈氏某郡夫人子男二人洵美終西京作坊<lb/>
<pb n="KR2g0025_WYG_019-6b"/>
使英州刺史之美終内殿承制閤門祗候孫十六人其<lb/>
十四人皆已卒而慶宗今為右班殿直慶崇今為文思<lb/>
使知恩州公少忼慨以武力智謀自喜又能好書賔友<lb/>
儒者所與善必一時豪傑有集二十巻其文長於議論<lb/>
自始仕以至登用遇事謇謇未甞有所顧憚王冀公丁<lb/>
晉公用事每廷議得其不直輒面詆之真宗初或甚忤<lb/>
然終以此知公而天下至今稱其正直銘曰<lb/>
　在浚西南　誰封誰樹　有宋正惠　馬公之墓<lb/>
<pb n="KR2g0025_WYG_019-7a"/>
　公當太宗　真宗之時　暨暨諤諤　謀行計施<lb/>
　以羸擊强　以少捕衆　以賤抗貴　維公之勇<lb/>
　雖貴雖重　雖强必克　維公之敏　亦維公直<lb/>
　帝曰直哉　汝予良弼　見國而已　不知家室<lb/>
　内朝十年　典掌機密　暨予一心　綱紀庶物<lb/>
　元功宗謀　莫汝敢匹　公曰孤臣　敢曠于榮<lb/>
　讒說不用　是維帝明　士或困窮　莫知其有<lb/>
　既榮以位　正或見醜　公於可顧　兩得其尤<lb/>
<pb n="KR2g0025_WYG_019-7b"/>
　不訖大耄　天為不謀　徳歉於年　孰云茍老<lb/>
　有賚後世　公為夀考　刻趺篆首　作此銘詩<lb/>
　陳之隧道　永矣其詒<lb/>
　　王武恭公徳用神道碑　　　　歐陽修<lb/>
惟王氏之先為常山真定人後世葬河南而密分入于<lb/>
管城遂為鄭州管城人其封國仍世於魯惟魯武康公<lb/>
事太宗皇帝秉節治戎出征入衛乃受遺詔輔真宗有<lb/>
勞有勤報䘏追崇以有兹魯國是生魯武恭公少以父<lb/>
<pb n="KR2g0025_WYG_019-8a"/>
任為西頭供奉官至道二年遣五将討李繼遷公從武<lb/>
康公出鐵門為先鋒殺獲甚衆軍至烏白池諸将失期<lb/>
不得進公告其父曰歸師過險争必亂乃以兵守隘號<lb/>
其軍曰亂行者斬由是士卒無敢先後雖武康公亦為<lb/>
之按轡追兵望其軍整不敢近武康公歎曰王氏有子<lb/>
矣後以御前忠佐為軍頭廵檢邢洺男子張洪霸聚盗<lb/>
二州間歴年吏不能捕公以氊車載勇士為婦人服盛<lb/>
飾誘之邯鄲道中賊黨争前邀刼遂皆就擒由是知名<lb/>
<pb n="KR2g0025_WYG_019-8b"/>
公以将家子宿衛真宗為内殿直殿前左班都虞候捧<lb/>
日左廂都指揮使累遷英州團練使今天子即位改博<lb/>
州團練使知廣信軍徙知冀州遷康州防禦使歴龍神<lb/>
衛捧日天武四廂都指揮使侍衛親軍歩軍馬軍殿前<lb/>
都虞候歩軍副都指揮使桂福二州觀察使是時章獻<lb/>
太后猶臨朝有詔𥙷一軍吏公曰補吏軍政也敢挾詔<lb/>
書以干吾軍亟請罷之太后固欲與之公不奉詔乃止<lb/>
及太后上僊有司請衛士坐甲公以為故事無為太后<lb/>
<pb n="KR2g0025_WYG_019-9a"/>
䘮坐甲又不奉詔於是天子知公可任大事明道二年<lb/>
拜檢校太保簽署樞密院事遂為副使明年以奉國軍<lb/>
留後同知院事又明年領安徳軍節度使又明年加檢<lb/>
校太尉宣徽南院使公為将善撫士而識與不識皆喜<lb/>
為之稱譽其狀貌雄偉動人雖里兒巷婦外至夷狄皆<lb/>
知其名氏御史中丞孔道輔等因事以為言乃罷公樞<lb/>
密拜武寧軍節度使言者不巳即以為右千牛衛上將<lb/>
軍知隨州士皆為之懼公舉止言色如平時惟不接賔<lb/>
<pb n="KR2g0025_WYG_019-9b"/>
客而已又之徙知曹州而孔道輔卒客有謂公曰此害<lb/>
公者也公愀然曰孔公以職言事豈害我者可惜朝廷<lb/>
亡一直臣於是言者終身以為媿而士大夫服公為有<lb/>
量慶厯二年起公為保静軍留後知青州未行而契丹<lb/>
聚兵幽涿遣使者有所求自河以北皆警乃拜公保静<lb/>
軍節度使知澶州契丹使者過澶州見公喜曰聞公名<lb/>
久矣乃得見於此耶公為言已衰老中國多賢士大夫<lb/>
因指坐客歴陳其世家使者竦聴是嵗徙真定府定州<lb/>
<pb n="KR2g0025_WYG_019-10a"/>
等路都部署改宣徽南院使判成徳軍未行徙判定州<lb/>
兼三路都部署公治其軍無撓其私亦不貸其過居頃<lb/>
之士皆可用契丹使人覘其軍或勸公執而戮之公曰<lb/>
吾軍整而和使覘者得吾實以歸是屈人兵以不戰也<lb/>
明日大閱于郊公執桴鼓誓師號令簡明進退坐作肅<lb/>
然無聲乃下令曰具糗糧聴鼓聲視吾旗所嚮契丹聞<lb/>
之震恐復㑹議和兵解徙知陳州道過京師天子遣中<lb/>
貴人問公欲見否公謝曰備邊無功幸得蒙恩徙内地<lb/>
<pb n="KR2g0025_WYG_019-10b"/>
不敢見明年徙河陽不行以宣徽使奉朝請巳而出判<lb/>
相州六年拜同中書門下平章事判澶州明年徙鄭州<lb/>
封祁國公又明年乞骸骨不許以為㑹靈觀使巳而復<lb/>
判鄭州徙澶州除集慶軍節度使徙封翼國公皇祐三<lb/>
年遂以太子太師致仕大朝㑹許綴中書門下班居一<lb/>
嵗天子思之起為河陽三城節度使同中書門下平章<lb/>
事判鄭州六年以本官為樞密使徙封魯國公既而上<lb/>
以富公弼為宰相是嵗契丹使者来公與之射使者曰<lb/>
<pb n="KR2g0025_WYG_019-11a"/>
天子以公典樞密而用富公為相得人矣語聞上喜賜<lb/>
公御弓一矢五十公善射至老不衰甞侍上射辭曰幸<lb/>
得備位大臣為天下所視臣老矣恐不能勝弓矢上再<lb/>
三諭之乃手二矢再拜一發中之遂将釋復位上固勉<lb/>
之再發又中由是左右皆歡呼賜以襲衣金帶自寳元<lb/>
慶厯之間元昊叛河西兵出久無功士大夫争進計䇿<lb/>
多所改作公笑曰奈何紛紛兵法不如是也使士知畏<lb/>
愛而怯者勇勇者不驕以吾可勝因敵而勝之爾豈多<lb/>
<pb n="KR2g0025_WYG_019-11b"/>
言哉其在樞密亦甞自請臨邊不許凡大謀議必以諮<lb/>
之其在外則遣中貴人詔問其言多見施用公自致仕<lb/>
復起掌樞密凡三嵗以老求去位至六七上為之不得<lb/>
已以為景靈宫使徙忠武軍節度使又以為同郡牧制<lb/>
置使五日一朝給扶者以子若孫一人是嵗公年七十<lb/>
有八矣明年二月乙未以疾薨於家詔輟視朝二日發<lb/>
哀于苑中贈太尉中書令其遺言曰臣有俸禄足以具<lb/>
死事不敢復累朝廷願無遣使者護䘮無厚賻贈天子<lb/>
<pb n="KR2g0025_WYG_019-12a"/>
惻然哀公志以黄金百兩白金三千兩賜其家固辭不<lb/>
許以其年五月甲申葬于管城明年有詔史臣刻其墓<lb/>
碑臣愚以謂自國家西定河湟北通契丹罷兵不用幾<lb/>
四十年一日元昊叛幽燕不犯約二邊騷動而老臣宿<lb/>
將無在者公於是時屹然為中國鉅人名将雖未甞躬<lb/>
矢石攻堅摧敵而恩信已足撫士卒名聲已足動四夷<lb/>
遂登朝廷典掌機密以老還仕復起於家保有富貴享<lb/>
終夀考雖古之將帥及于是者其幾何人至於出入勤<lb/>
<pb n="KR2g0025_WYG_019-12b"/>
勞之節與其進退綢繆君臣之恩意可以褒勸後世如<lb/>
古詩書所載皆應法可書謹按魯武恭公諱徳用字元<lb/>
輔曽祖諱方追封蔣國公祖諱𤣥追封邢國公皆贈中<lb/>
書令父諱超建雄軍節度使贈尚書令追封魯國公諡<lb/>
曰武康公娶宋氏武勝軍節度使延渥之女初為安定<lb/>
郡夫人追封榮國夫人五男四女男曰咸熈東頭供奉<lb/>
官早卒次曰咸融西京左藏庫使果州團練使次曰咸<lb/>
庶内殿崇班早卒次曰咸英供備庫副使次曰咸康内<lb/>
<pb n="KR2g0025_WYG_019-13a"/>
殿承制銘曰<lb/>
　魯始錫封　以褒武康　爰暨武恭　乃克有邦<lb/>
　桓桓武恭　其容甚飭　韙其名聲　以動四國<lb/>
　公治軍旅　不寛不煩　恩均令齊　千萬一人<lb/>
　公在朝廷　出守入衛　乃登大臣　與國謀議<lb/>
　公曰老矣　乞臣之身　帝曰休哉　汝予舊臣<lb/>
　亟其强起　秉我樞鈞　禮不筋力　老于敢侮<lb/>
　公來在庭　拜毋蹈舞　若子與孫　助其興俯<lb/>
<pb n="KR2g0025_WYG_019-13b"/>
　凡百有位　誰其敢儔　惟時黄耉　天子之優<lb/>
　富貴之隆　亦有能保　孰享其終　如公夀考<lb/>
　公有世徳　載勲旂常　刻銘有詔　俾嗣其芳<lb/>
　<lb/>
　<lb/>
　<lb/>
　<lb/>
　名臣碑𫝊琬琰之集上巻十九<lb/>
</p>
<p>
</p>
  </div>
</body>
</text>
</TEI>