<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>名臣碑傳琬琰之集中巻五十二</head>
    <p>
<pb n="KR2g0025_WYG_079-1a"/>
欽定四庫全書<lb/>
　名臣碑傳琬琰之集中巻五十二　宋杜大珪編<lb/>
　　曽太師公亮行狀　　　　　　曽肇<lb/>
維曽氏系出於禹為姒姓其後有封于鄫者歴夏商周<lb/>
傳國不絶春秋時見滅於莒太子巫奔魯去邑為曽氏<lb/>
巫孫蒧實事孔子至參又以孝聞曰元申西繼見經傳<lb/>
其後乆晦不顯唐廣明中有自光州固始縣避亂徙家<lb/>
閩越遂為泉州晉江縣人者公之七世祖也又三世而<lb/>
<pb n="KR2g0025_WYG_079-1b"/>
生瓚是為公髙祖自髙祖而下三世皆仕閩越髙祖<lb/>
為泉州錄事叅軍曽祖秦公為司農少卿泉州節度掌<lb/>
書記皇祖魏公為泉州德化縣令皆奕世載德畜而不<lb/>
發至魏公始歸朝為殿中丞致仕皇考楚公遂以文學<lb/>
政事顯名朝廷至公而曽氏遂大顯矣楚公舉進士太<lb/>
宗朝與陳文忠公試於廷文皆傑出並授光祿寺丞直<lb/>
史館而楚公次文忠公為第二俄特遷殿中丞知宣州<lb/>
賜緋衣銀魚近世進士起家之盛未有如此者也終尚<lb/>
<pb n="KR2g0025_WYG_079-2a"/>
書刑部郎中集賢殿修撰公既貴贈楚公而上三世皆<lb/>
至公師封大國又封曽祖妣秦國太夫人蕭氏祖妣辛<lb/>
氏辛氏韓國魏國太夫人妣吳氏黄氏秦國楚國太夫<lb/>
人公少力學問能文章乾興初仁宗即位時楚公守池<lb/>
州以公持表入賀授試大理評事不赴調舉進士第五<lb/>
人中第授太常寺奉禮郎知杭州臨安縣未行改知越<lb/>
州㑹稽縣公初試吏即能聽决獄訟吏莫能欺縣有鑑<lb/>
湖溉民田湖溢則反為田病公為即曹娥江堤疏為此<lb/>
<pb n="KR2g0025_WYG_079-2b"/>
門泄湖水入江田以不病民至今賴之坐親戚置田部<lb/>
中公寔不知左遷監湖州酒務歸遷光祿寺丞監在京<lb/>
麴院嵗課大溢特遷祕書省著作佐郎明道改元覃恩<lb/>
遷祕書丞丁楚公憂服除監在京都商稅院遷太常博<lb/>
士近臣薦公學行授國子監直講是時元昊叛西邊朝<lb/>
廷議出兵討之公自以任博士得以古誼迪上且敵人<lb/>
反覆桀驁宜以德懐柔不率然後加兵著征懐書一篇<lb/>
奏之其後元昊請臣中國卒不出兵徙諸王府侍講兼<lb/>
<pb n="KR2g0025_WYG_079-3a"/>
睦親宅北宅講書潞王宫教授遷尚書屯田員外郎故<lb/>
事王府侍講嵗滿進記室直史館賜三品服公以積累<lb/>
而遷非其好也獻所為文召試學士院授集賢校理發<lb/>
解别頭進士得人為多後有至公卿者俄兼天章閣侍<lb/>
講史館檢討遷尚書兵部員外郎修起居注當試知制<lb/>
誥宰相賈文元公公友婿也以親嫌為言除天章閣待<lb/>
制遷尚書刑部郎中文元公罷遂知制誥兼史館修撰<lb/>
丁楚國太夫人憂服除召入翰林為學士遷中書舍人<lb/>
<pb n="KR2g0025_WYG_079-3b"/>
公自校理以至為學士皆兼待詔是時仁宗勵精稽古<lb/>
博延儒學之士講論六藝有不任職往往罷去獨公以<lb/>
道德勸講歴十餘年事有可以趣時為之者多傅經啓<lb/>
迪繇是眷奬加厚一日召執政侍從之臣䇿訪政事時<lb/>
公侍楚國太夫人疾謁告家居亟以手詔就問公條六<lb/>
事以獻其畧以謂完堡柵畜兵馬使主兵者乆於其任<lb/>
則敵騎不敢窺邊取之得其要任之盡其材則將帥不<lb/>
患無人損冗兵汰冗官節財用省徭役不專在農則耕<lb/>
<pb n="KR2g0025_WYG_079-4a"/>
者勸又陳古者取六郡良家子為宿衛及府兵番上十<lb/>
六衛之制以明今宿衛之失言狂者似直愛憎似忠以<lb/>
明聽言知人之難而人君得其言則當審覆而後行以<lb/>
消讒䛕之風葢皆取當世之所先急而便於施行者以<lb/>
為說云既以經術開導人主至於朝廷典章故實律令<lb/>
文法無不練習而臨事明敏果敢歴判尚書刑部兵部<lb/>
吏部流内銓知審刑院太常禮院判太常寺兼知禮儀<lb/>
事句當三班院異時領省事者多以貴達且數遷徙類<lb/>
<pb n="KR2g0025_WYG_079-4b"/>
不省事吏得並縁為姦公周覽詔條考校簿書分别是<lb/>
非可否不為茍簡故所至舉職皆有能名其在刑部果<lb/>
於直人之枉選人以毆父妾得罪其實為妾所毆拒之<lb/>
因誤傷妾非毆也訴於刑部公欲直之同列之長者不<lb/>
從廼獨請對卒與之直三班吏員冗雜吏非賕賄不行<lb/>
又第貴戚權要子弟恃勢請謁公至盡取前後條目為<lb/>
之區處按以從事吏束手無能為而人亦不敢干以私<lb/>
後至者莫能易也其治他司亦然歐陽文忠公不妄許<lb/>
<pb n="KR2g0025_WYG_079-5a"/>
人至三班嘗以不敢易公舊事為言其為世所服如此<lb/>
與詳定編勅修武經總要多所裁定又嘗專奉詔修游<lb/>
藝集書成賜一子官辭不受數以疾請外改端明殿學<lb/>
士知鄭州鄭居數路要衝冠葢旁午州將疲於應接尠<lb/>
能及民事公獨詢訪閭里為之除害興利轉運使嵗多<lb/>
無名率斂而輔郡尤甚公至一切不報有不得已者使<lb/>
民以常賦代之民以不擾至今思之公為政惠和而尤<lb/>
能鈎考情偽禁戢姦盜郡故多冦攘公至悉竄他境路<lb/>
<pb n="KR2g0025_WYG_079-5b"/>
不拾遺民外户不閉至號公為曽開門嘗有使客亡橐<lb/>
中物移文求盜公諭以境内無盜必從者自為也索之<lb/>
果然使客慙服以為神明未幾復召入翰林為學士知<lb/>
開封府其政如為鄭時而人亦習聞公所為不勞而治<lb/>
强宗大姓莫敢犯法畿内之盜遁逃逺去京師肅然居<lb/>
三月擢為給事中叅知政事提舉修唐書時嘉祐三年<lb/>
六月也明年加禮部侍郎又明年除檢校太傅充樞宻<lb/>
使兼群牧制置使六年閏八月拜吏部侍郎同中書門<lb/>
<pb n="KR2g0025_WYG_079-6a"/>
下平章事集賢殿大學士公既執政益感激奮勵其為<lb/>
樞宻使修紀綱除弊事數裁損冗兵又更制圖籍以周<lb/>
知四方兵數登耗三路屯戍衆寡地理逺近及在相位<lb/>
與韓忠獻公戮力一心更唱迭和其所更革廢舉尤多<lb/>
以謂政事以仁民為先故其志尤急於去民所疾苦而<lb/>
補助其窮乏罷弛茶禁歸之於民籍户絶田收其租為<lb/>
廣惠倉以廩食窮獨其他施設多此類也當是時天下<lb/>
無事仁宗委政大臣埀拱仰成而海内充實朝廷謐清<lb/>
<pb n="KR2g0025_WYG_079-6b"/>
群工百司奉法循理刑罰寛平黜陟有序田里無召發<lb/>
之役四方不見兵革之事者宰相輔佐之力也嘗與韓<lb/>
忠獻公力贊仁宗蚤建皇子以為天下萬世之本前此<lb/>
固有言者未之開納至是感悟儲貳乃定八年三月英<lb/>
宗即位加中書侍郎兼禮部尚書英宗哀疚感疾太皇<lb/>
太后權宜聽政公調䕶鎮附夙夜不懈加户部尚書治<lb/>
平二年英宗不豫即牀下奉手詔立今上為皇太子明<lb/>
年正月今上即位加門下侍郎兼吏部尚書俄拜尚書<lb/>
<pb n="KR2g0025_WYG_079-7a"/>
右僕射提舉修英宗實録熈寧二年十月富鄭公辭疾<lb/>
去位又拜右僕射兼門下侍郎同中書門下平章事𢎞<lb/>
文館大學士監修國史兼譯經潤文初封英國公後改<lb/>
兖國公又改魯國公在位乆熟於朝廷政事尤矜慎決<lb/>
獄異時四方以獄來上者委成有司二府總領綱紀而<lb/>
已公得奏讞必躬自省覽原情議法宻州銀發民田中<lb/>
盜往强取之大理當以强盜應死執政皆欲從之公獨<lb/>
以為此禁物也取之雖强與盜民家物有間固爭不决<lb/>
<pb n="KR2g0025_WYG_079-7b"/>
遂下有司議如公言比刼禁物法盜得不死先是東州<lb/>
地產金銀坐强取者多抵死繇公一言自是無死者葢<lb/>
公推析律意不差毫釐而主於平恕類皆如此謂夷狄<lb/>
驕於姑息屈於理折契丹縱邊人漁界河邊吏不能禁<lb/>
拘又數通鹽舟益患之或謂與之校且生事公曰不可<lb/>
因循不禁後將為患獨可委之强臣且言趙滋守雄州<lb/>
其人强勇有謀可任因諭以風指滋果能明約束設方<lb/>
畧絶其鹽舟而漁者亦皆逺去諜告敵欲遣泛使滋又<lb/>
<pb n="KR2g0025_WYG_079-8a"/>
沮之曰泛使非誓約雖至不敢上聞卒不至契丹賀正<lb/>
使在館故事賜宴紫宸殿時英宗不豫命宰相就館宴<lb/>
之使者以非故事不就席公責以賜宴不赴是不䖍君<lb/>
命也人主不豫必待親臨非體國也使人處之安乎遂<lb/>
拜賜夏人犯大順城朝廷憂之公以為彼方荐饑姑絶<lb/>
其嵗賜遣使詰問必窘急謝罪或曰得賜尚爾况絶之<lb/>
乎公曰彼雖戎狄固能擇利而處也卒遣使皆如公言<lb/>
羌酋嵬名山舉族來歸且言可率他族内附种諤乘其<lb/>
<pb n="KR2g0025_WYG_079-8b"/>
勢取綏州又欲因其謀招致他族或謂夷狄懐詐未可<lb/>
信且欲棄綏州上以問公公言舉族而來决非詐綏州<lb/>
我故地也既得之何可不守然遂欲招置他族則我素<lb/>
無備非倉卒可為未宜搖動其衆後遣習邊事者計之<lb/>
不能易公說公更踐二府以至為相十有五年近世處<lb/>
髙位者莫如公乆其事君接人語黙動靜一皆有法而<lb/>
尤小心恭慎不立朋黨推逺權勢未嘗納請謁市私恩<lb/>
對家人子弟不語及公事每為宻奏輒削其藁其忠言<lb/>
<pb n="KR2g0025_WYG_079-9a"/>
正論與夫推賢揚善謀大事定大䇿凡語於上前者退<lb/>
而不伐亦不言於人故人亦莫能盡知也仁宗末年大<lb/>
臣一咈公議往往免去公終其世内外無間言再被顧<lb/>
託歴事三朝至今上時受遺輔臣獨公乆於其位上亦<lb/>
篤於信任不為流言所惑嘗有朝士上書言兩浙濬漕<lb/>
河廢置埭閘非便特以旁郡有公田園賴以為利上雖<lb/>
不入其言公固請辨之遣使者按驗其言果謬公亦自<lb/>
言其人嘗私謁不遂今其書具在并以奏焉遂黜言者<lb/>
<pb n="KR2g0025_WYG_079-9b"/>
公復固請寛言者罪上繇是益賢公眷待有加葢公遇<lb/>
事不為姑息數裁抑僥倖不以毫髪假借小人不便思<lb/>
有以中傷而莫能得其隙故欲以是累公云公自處顯<lb/>
每思止足嘗因亢旱引咎累章祈罷免上以手詔諭公<lb/>
曰雖十百上猶不聽也年七十即上書還政不從自是<lb/>
數以為言又三年而後許之猶未得謝進司空以河陽<lb/>
三城節度使兼侍中為集禧觀使五日一朝時三年九<lb/>
月也公春秋雖髙筋力尚壯時方出師西討欲得元老<lb/>
<pb n="KR2g0025_WYG_079-10a"/>
大臣鎮關中以為重强起公為永興軍路安撫使判永<lb/>
興慶州卒盜弄武庫兵且有外應雖已伏誅而餘黨散<lb/>
逸自陜以西皆警教閱義勇置官提舉以備非常强陲<lb/>
益兵轉運使又請移内地賦稅以實邊人情騷然不安<lb/>
其居公至曰叛者誅矣胡為張皇如是一以鎮靜待之<lb/>
罷提舉教閱義勇官委之州郡訓練三將以備邊分屯<lb/>
於河中府及邠涇州不煩饋運遂又奏罷移稅由是州<lb/>
郡晏然乃益繕治城壁戍器増修政事之闕者雍郊山<lb/>
<pb n="KR2g0025_WYG_079-10b"/>
林阻深姦人依以為盜取富人物如已有一不厭其欲<lb/>
則并其家害之為患乆矣公至購以厚賞分兵搜捕不<lb/>
數月殆盡部多豪右喜為飛語以動搖在位且邀姑息<lb/>
有聲言營卒謀結外冦以上元夜起兵為亂至聞京師<lb/>
州人大恐兵官陰為備請公毋出游公不為動是夜特<lb/>
率賔佐置酒遨觀夜艾而歸人情遂安飛語亦息陜西<lb/>
既無事乞還許之復為集禧觀使固納節請老許其歸<lb/>
仍進太傅公之歸也上欲賜公第公辭以舊廬粗庇風<lb/>
<pb n="KR2g0025_WYG_079-11a"/>
雨於寒族為稱不敢當上不奪其志然使者存問日<lb/>
月不絶謂髙年宜肉食數賜羔公遇同天節則必入朝<lb/>
上壽慰撫良厚上祠南郊亦奉詔陪祠卒事無廢禮其<lb/>
後得末疾不能朝上再祠南郊以公不能從特詔賜賚<lb/>
依陪祠故事固辭不得葢上之優老念舊於公尤篤故<lb/>
恩禮之厚如此公雖不能朝上猶遣中使詔問北陲備<lb/>
禦之䇿公歴述近世及祖宗已試之畧有驗於今者凡<lb/>
千餘言以對公既家居日與賔客族人置酒奕碁為樂<lb/>
<pb n="KR2g0025_WYG_079-11b"/>
或使諸孫誦讀文章間乘籃輿惟興所適每嵗首執政<lb/>
大臣連騎過公飲酒賦詩以為故事既退四年次子孝<lb/>
寛為樞宻直學士起居舍人簽書樞宻院事時公壽考<lb/>
康寧食其養祿論者謂父子世為公輔天下固以為榮<lb/>
然世或有之至如公罷政事纔六年親見其子嗣登政<lb/>
府而其子入則侍帷幄賛國論退而承顔侍膳雍容膝<lb/>
下一時之盛雖古未有也初其子迎公居西府乆之公<lb/>
曰吾老矣一旦被病不起不宜汚官寺遂葺舊廬以歸<lb/>
<pb n="KR2g0025_WYG_079-12a"/>
未幾而公屬疾矣元豐元年閏正月戊戌薨于正寢公<lb/>
為人力厚莊重沉深周宻平居謹繩墨蹈規矩及處大<lb/>
事毅然不惑至其成功欿然如未嘗有為也居家謹嚴<lb/>
無惰容雖在髙位常屈已下士賔客至者人人盡其說<lb/>
然亦不曲從也其處富貴以清約自持自布衣以至公<lb/>
相凡所奉養亡甚異也其家人子弟帥公之教不為驕<lb/>
侈子弟修㢘隅力學問如寒士不知其為勢家貴族也<lb/>
性尤愷悌待故舊不以富貴易意任子恩多推與旁宗<lb/>
<pb n="KR2g0025_WYG_079-12b"/>
外族及致仕而歸諸孫多未官者平生善讀書至老不<lb/>
倦博識强記晚年精明不衰對賔客談論誦舊學引朝<lb/>
廷故事亹亹不絶聽者忘疲晚探佛書造性命之理寢<lb/>
疾家人數勸勉進藥餌公卻之曰物盛則衰固其常也<lb/>
非藥餌所能終辭色不亂有文集三十巻公累階開府<lb/>
儀同三司勲上柱國號推誠保德崇仁守正協恭贊治<lb/>
忠亮翊戴功臣食邑一萬三千五百户食實封四千九<lb/>
百户娶陳氏武信軍節度使康肅公堯咨之女先公卒<lb/>
<pb n="KR2g0025_WYG_079-13a"/>
封鄭國夫人以子貴封魯國子三人長孝宗尚書虞部<lb/>
員外郎次孝寛次孝純殿中丞女一人適光祿寺丞周<lb/>
汰孫七人諝詵說誠詠訥誼訥為祕書省校書郎餘皆<lb/>
太常寺太祝諝先公一日卒公之去西府居也詔許其<lb/>
次子往來就養而其子三請解機務不許方繼有請而<lb/>
公薨矣自公寢疾上遣中使挾太毉診視又命輔臣至<lb/>
第存問訃聞特輟視朝三日車駕臨哭盡哀三月丙子<lb/>
又為素服哭於苑中贈太師中書令配享英宗廟廷賻<lb/>
<pb n="KR2g0025_WYG_079-13b"/>
恤加等勅天章閣待制樞宻都承㫖韓縝攝鴻臚卿同<lb/>
入内内侍省都知利州觀察使張茂則典䕶喪事以五月<lb/>
庚寅葬于開封府新鄭縣東里鄉北趙村之原以魯國<lb/>
夫人祔維公以儒術吏事見推一時履和蹈義篤行不<lb/>
怠故能奮於小官不繇黨援周旋侍從致位宰相佐佑<lb/>
三世有勞有能定䇿受遺功施社稷知止克終老而彌<lb/>
劭為一代之宗臣可謂盛哉是宜銘書太常配食清廟<lb/>
誄行易名傳之史官以信後世稱主上褒顯勲舊埀於<lb/>
<pb n="KR2g0025_WYG_079-14a"/>
無窮之意謹具公歴官行事狀上尚書省以移太常以<lb/>
告太史謹狀<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR2g0025_WYG_079-14b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　名臣碑傳琬琰之集中巻五十二<lb/>
</p>
<p>
</p>
  </div>
</body>
</text>
</TEI>