<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>少室山房筆叢卷二十一</head> <lb/>
    <p>
<pb n="KR3j0190_WYG_021-1a"/>
欽定四庫全書<lb/>
　少室山房筆叢卷二十一<lb/>
　　　　　　　　　　　　明　胡應麟　撰<lb/>
　　二酉綴遺下<lb/>
唐人小說詩文有致佳者薛用弱集異記文彩尚出元<lb/>
　怪下而山元卿一銘殊工蓋唐三百年如此銘者亦<lb/>
　罕覩矣豈薛生能幻設乎余舊竒此作讀洪景盧隨<lb/>
　筆亦以為青蓮叔夜之流不覺欣然自快録諸此良<lb/>
<pb n="KR3j0190_WYG_021-1b"/>
　常西麓原澤東泄新宫宏宏崇軒䡾䡾雕甍盤礎鏤<lb/>
　䄠竦楶碧瓦鱗差瑤堦肪截閣凝瑞霧樓横祥霓騶<lb/>
　虞廵徼昌明捧闑珠樹規連玉泉矩洩靈飇遐集聖<lb/>
　日俯晰太上游儲無極便闕百神守䕶諸眞班列仙<lb/>
　翁鵠立道師冰潔飲玉成漿饌瓊為屑桂旗不動蘭<lb/>
　幄牙設妙樂競奏流鈴間發天籟虗徐風簫泠澈鳳<lb/>
　歌諧律鶴舞㑹節三變𤣥雲九成絳雪易遷徒語童<lb/>
　初詎說如毁乾坤自有日月右銘詞精鍊奥古竒語<lb/>
<pb n="KR3j0190_WYG_021-2a"/>
　甚多洪景盧擬作一章未堪伯仲也倘果出元卿則<lb/>
　羽人能文當推上座稚川貞白皆退舍矣子瞻亦劇<lb/>
　貴之作詩謂欲季孟元卿其指可覩至所引陳幼霞<lb/>
　事誤隨筆已明<lb/>
太白逸詩二章見宋人詩話其詞瑰瑋跌宕即非真太<lb/>
　白語亦非李赤張碧所能辦今備録於下方詩云人<lb/>
　生燭上花火滅巧妍盡春風饒樹頭日與化工進只<lb/>
　知雨露貪不聞零落近昔我飛昇時慘見當塗墳青<lb/>
<pb n="KR3j0190_WYG_021-2b"/>
　松靄朝霞縹緲山下村既死明月魄無復玻瓈魂念<lb/>
　此一脫灑長嘯登崑崙醉着鸞鳳衣星斗俯可捫又<lb/>
　曰朝披雲夢澤笠釣青茫茫尋緑得雙鯉中有上元<lb/>
　章篆字若丹蛇遶勢如飛翔歸來問天老奥義不可<lb/>
　量金刃割青紫靈文爛煌煌嚥服十二環奄有仙人<lb/>
　房暮跨紫鱗去海氣侵肌涼龍子善變化化作梅花<lb/>
　粧贈我疊疊珠靡間明月光勸我穿絡縷繫作裾間<lb/>
　璫挹予以詞去談笑聞餘香元祐八年東坡帥定武<lb/>
<pb n="KR3j0190_WYG_021-3a"/>
　李方叔送别於惠濟出示南岳典寳東華李真人像<lb/>
　又出此二詩曰此李真人作近有人於江上遇得之<lb/>
　云即太白也又一五言律云蛟室圍青草龍堆隱白<lb/>
　沙䕶堤盤古木迎棹舞神鴉破浪南風正收帆畏日<lb/>
　斜雲山千萬疊何處上仙槎此老杜過洞庭詩也李<lb/>
　希聲云得之於江心一小石刻<hi>此詩當是杜陵尾句與今集中小異</hi>
夷堅志紫姑咏美人手詩云笑折櫻桃力不禁時攀楊<lb/>
　栁㺯春隂管絃曲裏傳聲慢星月樓前歛拜深綉幕<lb/>
<pb n="KR3j0190_WYG_021-3b"/>
　偷廻雙舞袖緑窗閒整小眉心秋來幾度挑羅襪時<lb/>
　為相思放却針詩雖卑弱亦清婉可喜且成之頃刻<lb/>
　間也又齊東野語載女仙降箕賦三絶句其一云栁<lb/>
　條金嫩不勝鴉青粉牆邉道韞家燕子未歸春寂寂<lb/>
　小窗和雨夢梨花<hi>二云</hi>松影侵壇琳觀靜桃花流水石<lb/>
　橋寒東風吹過雙蝴蝶人倚危樓第幾欄<hi>三云</hi>屈曲闌<lb/>
　干月半規藕花香澹水漪漪分明一夜文姬夢只有<lb/>
　青團扇子知皆絶有風味可觀<lb/>
<pb n="KR3j0190_WYG_021-4a"/>
野語又記一紫姑咏櫓詩云寒崖雪壓松枝折班班剥<lb/>
　盡青虯血運斤巧匠斵削成劒脊半開魚尾裂五湖<lb/>
　仙子多竒志欲駕扁舟探禹穴碧雲不動曉山横數<lb/>
　聲揺落江天月又咏筆七言律云系出中山骨欲仙<lb/>
　何人㧞穎縛尖圓狂僧堪笑堆成冢豪客曽聞掃似<lb/>
　椽窻下玉蜍涵夜月几間雪繭湧春泉當時定逺成<lb/>
　何事輕擲毛錐恐未然二作皆竒警有意非漫然酬<lb/>
　應者後一詩載楊用修集中<lb/>
<pb n="KR3j0190_WYG_021-4b"/>
鬼詩極有佳者余嘗遍蒐諸小說彚為一集不下數百<lb/>
　篇時用以資談噱聊撮其尤<lb/>
四言如玉盌金缸愿陪君王邯鄲宫中金石絲簧衛女<lb/>
　秦娥左右成行綺縞繽紛翠睂紅粧王歡顧盼為王<lb/>
　歌舞願得君身長無災苦右劉諷所遇鬼仙詩見𤣥<lb/>
　怪録此篇自曹氏後即六朝諸名世集中罕覩决非<lb/>
　牛竒章輩所辦第不知何代何人作也<hi>此詩二首其一已見</hi>
　<hi>四言詩</hi>
<pb n="KR3j0190_WYG_021-5a"/>
又日暮風吹葉落依枝丹心寸意愁君未知又鳳凰和<lb/>
　鳴將翺將翔與天齊壤慶流無疆皆去前作逺<lb/>
五言如孤墳臨清江每覩白日晚松影揺長風蟾光落<lb/>
　巖甸故鄉千里餘親戚罕相見望望空雲山哀哀淚<lb/>
　如霰恨為泉臺客復此異鄉縣願言叙疇昔勿以棄<lb/>
　疵賤全篇古意又高松多悲風蕭蕭清且哀白日徒<lb/>
　昭昭不照長夜臺雖復隔生死猶知念子孫寄語世<lb/>
　上人莫厭臨芳尊又清逺道士川光共澄澈山影相<lb/>
<pb n="KR3j0190_WYG_021-5b"/>
　凌亂白雲蓊欲歸青松忽消半此自是鬼語謂仙者<lb/>
　非又何處清風至君子幸為鄰烈烈盛名德依依佇<lb/>
　良賔又一徑入青松飛流澹晴緑道人晚歸來月色<lb/>
　照彩服皆佳<lb/>
五言絶如星漢縱復斜風霜凄已切薄陳君不御誰知<lb/>
　思欲絶命嘯無人嘯含嬌徒自嬌徘徊花上月空度<lb/>
　可憐宵可惜花時節依然獨自愁無端兩行淚長袛<lb/>
　對花流花前始相見花下還相送何必言夢中人生<lb/>
<pb n="KR3j0190_WYG_021-6a"/>
　盡如夢幽意鎖嬌豔無人蘭蕙芳春風三十載不盡<lb/>
　羅衣香卜得上峽日秋天風浪多江陵一夜雨腸斷<lb/>
　木蘭歌皆有六朝風致宋落花詩如流水難窮目斜<lb/>
　陽易斷腸誰同砑光帽一曲舞山香形容工絶又雲<lb/>
　來萬嶺動雲去天一色長嘯兩三聲空山秋月白又<lb/>
　紅樹耿秋色碧溪彈夜絃佳期不可再風雨杳如年<lb/>
七言絶如寒食家家盡禁烟野棠風墮小花鈿如今空<lb/>
　有孤魂夢半在嘉陵半錦川何人窻下讀書聲南斗<lb/>
<pb n="KR3j0190_WYG_021-6b"/>
　闌干北斗横千里辭家歸未得春風腸斷石頭城相<lb/>
　思無路莫相思風裏楊花只片時惆悵深閨獨歸去<lb/>
　曉鶯啼斷緑楊枝侍燕黄昏曉未休玉階月色夜如<lb/>
　流朝來自覺承恩最笑倩傍人認繡毬湘中老人讀<lb/>
　黄老手援紫蘲坐葛草春至不知湘水深日暮忘却<lb/>
　巴陵道春草萋萋春水緑野棠開盡飄香玉繡嶺宫<lb/>
　前鶴髮人猶唱開元太平曲城東城西舊居處城裏<lb/>
　飛花亂如絮海燕乗春却下來屋裏無人更飛去澗<lb/>
<pb n="KR3j0190_WYG_021-7a"/>
　水潺潺聲不絶溪隴茫茫野花發自去自來人不知<lb/>
　長時惟對空山月惟七言律多猥冗無足采者<lb/>
三句如楊栁裊裊隨風急西樓美人春夢中翠簾斜捲<lb/>
　千條入又凉風起兮驪山空長生殿鎖霜葉紅朝來<lb/>
　試入華清宫分明記得開元中意味無竆絶可諷咏<lb/>
　又牀頭錦衾班復班架上朱衣殷復殷空庭明月閒<lb/>
　復閒夜長路逺山復山三詩體格特新然眞鬼語也<lb/>
品彚故臺城妓一絶獨持巾櫛掩𤣥闗小帳無人燭影<lb/>
<pb n="KR3j0190_WYG_021-7b"/>
　殘昔日羅衣今化盡白楊風起隴頭寒此首頗有大<lb/>
　歴意然是耿將軍青衣作非臺城妓也<hi>見廣記精怪類</hi>妓詩<lb/>
　云宫中細草香紅濕宫内纎腰碧窻泣唯有春來雙<lb/>
　燕雛猶傍朱簾玉鈎立亦風味可人又五原分袂真<lb/>
　胡越燕拆鶯離芳草歇年少烟花處處春北邙空恨<lb/>
　清秋月碧杜紅蘅縹緲香冰絲彈月夜清涼峰巒一<lb/>
　一俱相似九處堪令九斷腸寳閣排雲稱望仙五雲<lb/>
　髙豔擁朝天青溪猶有當時月曽照瓊花綻綺筵<hi>俱女</hi>
<pb n="KR3j0190_WYG_021-8a"/>
　<hi>仙詩</hi>
又慈恩寺女仙詩黄子陂頭好月明强踏華筵到曉行<lb/>
　烟披山色翠節横折得荷花逺恨生其二云湖水團<lb/>
　圓夜如鏡碧樹紅花相掩映北斗闌干曉移柄有似<lb/>
　佳期常不定二作俱工後篇遂不減作者第終不甚<lb/>
　類人間語耳又雙竹齋女子詩晚雨廉纖梅子黄晚<lb/>
　雲卷月雨侵廊天隂把酒不成飲識着無情更斷腸<lb/>
　其二云舊時衣服盡雲霞不到迎仙不是家今日樓<lb/>
<pb n="KR3j0190_WYG_021-8b"/>
　臺何處問袛餘古木記宣華<hi>宣華孟蜀殿名</hi>又太平廣記鬼<lb/>
　詩忽然湖上片雲飛不覺舟中雨濕衣折得荷花渾<lb/>
　忘却空將荷葉蓋頭歸其二云浦口潮來初渺漫湖<lb/>
　心蕩漾采花難芳心不愜空歸去㑹待潮平再折看<lb/>
　又酉陽雜俎鬼詩流水涓涓芹吐芽織鳥西飛客還<lb/>
　家荒村無人作寒食殯宫空對棠梨花詩話總龜鬼<lb/>
　詩惆悵金泥撲蝶裙春來猶見伴行雲不教布施剛<lb/>
　留得恰似相逢李少君又西去長沙東上船回頭此<lb/>
<pb n="KR3j0190_WYG_021-9a"/>
　事已千年長春殿掩無人掃滿眼梨花呌杜䳌又江<lb/>
　上桅杆一百尺山中樓臺十二重老僧樓上看江上<lb/>
　遥指桅杆笑殺儂俱竒詭足解頥<lb/>
律詩諸小說罕載亦難於佳者樹萱録記一女子云碧<lb/>
　水色堪染白蓮香正濃分飛俱有恨此别幾時逢藕<lb/>
　隱<graphic n="KR0785" url="https://raw.githubusercontent.com/kanripo/KR-Gaiji/master/images/KR0785.png" mimeType="image/png"/>瓏玉花藏縹緲容何當假雙翼聲影暫相從頗<lb/>
　婉約可觀然樹萱是宋人偽作恐不足憑也又王生<lb/>
　西施挽歌云西望呉王闕雲書鳥篆牌連江張蕙幔<lb/>
<pb n="KR3j0190_WYG_021-9b"/>
　擇土葬金釵滿地紅心草三層碧玉臺春風何處到<lb/>
　悽恨不勝懷此首亦類晚唐而韻用轆轤格又桃源<lb/>
　夫人題中秋月云金吹掃天幕無雲方瑩然九秋今<lb/>
　夕半萬里一輪圓皓彩盈虛碧清光射玉川瑤尊休<lb/>
　惜醉今夕正綿綿靈源夫人同題云高秋渾似水萬<lb/>
　里正圓明玉兔歩虛碧冰輪碾太清廣寒逰有路桂<lb/>
　子落無聲此地無弦彈棲烏莫浪驚味二詩格調在<lb/>
　五代間又紫姑咏雨詩簾卷滕王閣盆翻白帝城兩<lb/>
<pb n="KR3j0190_WYG_021-10a"/>
　用雨事甚新而竒又一女子為鬼物所憑作金山詩<lb/>
　一聨云濤頭風滚雪山腳石蟠虯亦佳錢仲文湘靈<lb/>
　鼓瑟詩曲終人不見江上數峰青是榜起名在第六<lb/>
　今以為解首非也<hi>見王伯厚困學紀聞</hi>七言律聨如鶯聲不逐<lb/>
　春光老花影長隨日腳流無全篇佳者<lb/>
夢中作詩多鬼物所憑然有佳甚者如任復夢入武后<lb/>
　宫中詩唐宫秦苑皆離黍嘗遣詩人感倍増落日牛<lb/>
　羊歸已盡朦朧初月上乾陵其工不在唐人下又堂<lb/>
<pb n="KR3j0190_WYG_021-10b"/>
　殿無人御苑空幽花盡日度春風山鶯海燕依然在<lb/>
　時復飛來入舊宫<hi>見翰府名談載詩話總龜夢類</hi>蓋五代人作也許<lb/>
　渾登崑崙山詩曉入瑶臺露氣清坐中惟見許飛瓊<lb/>
　塵心未斷俗縁在十里下山空月明王安國遊靈芝<lb/>
　殿詩萬頃波濤木葉飛笙簫宫殿號靈芝抽毫不似<lb/>
　人間世長樂鐘聲夢覺時皆可觀<lb/>
又長安女兒踏春陽何處春陽不斷腸舞袖弓腰渾忘<lb/>
　却蛾睂空帶九秋霜<hi>酉陽雜俎</hi>還呉東下過蒲城城上清<lb/>
<pb n="KR3j0190_WYG_021-11a"/>
　風酒半醒想得到家春欲暮海棠千樹已凋零<hi>古今詩話</hi>
　天風吹起赤城霞染出連雲萬樹花誤入醉鄉迷去<lb/>
　路傍人應笑忘還家<hi>詩文玉屑</hi>又焦仲先夢一婦人誦詩<lb/>
　呉王臺下無人處幾度臨風學舞腰又咏裙百叠漪<lb/>
　漪水縐六銖冉冉雲輕獨立含風廣殿微聞環珮揺<lb/>
　聲題履寒女之絲銖積寸累歩武所臨雲蒸霞起二<lb/>
　作俱竒警也見詩話總龜<lb/>
元周密記泉南人林外在上庠日獨逰西湖旗亭飲焉<lb/>
<pb n="KR3j0190_WYG_021-11b"/>
　將去題壁間曰藥爐丹竈舊生涯白雲深處是我家<lb/>
　江城戀酒不歸去老却碧桃無限花都下遂傳其家<lb/>
　神仙至云庚溪詩話謂臨安鄔壁間一紙云云不著<lb/>
　名氏以為必神仙語彼不知為外詩也陶宗儀書又<lb/>
　云龍川藍喬宋時舉進士不第隱霍山嘗吹鐵笛賦<lb/>
　詩云太乙峰前是我家滿牀書史作生涯春深戀酒<lb/>
　不歸去老却碧桃無限花一日飛昇而去詩與林外<lb/>
　異數字耳即外可知舉外一事言之可以盡概其餘<lb/>
<pb n="KR3j0190_WYG_021-12a"/>
　矣右何子元餘冬序録所記本一詩而參錯不仝乃<lb/>
　爾然皆不如西溪叢語之實也叢語云太乙峰前是<lb/>
　我家滿牀書籍舊生涯春城戀酒不歸去老却碧桃<lb/>
　無限花此作磐艮翁詩終南人父信本軍職終文思<lb/>
　副使以䕃補借職元豐中監青州臨淄酒稅或以此<lb/>
　詩題酒樓皆云是神仙作也據此言之蓋本艮翁作<lb/>
　或題於酒樓不知者以為仙詩陶宗儀藍喬之說蓋<lb/>
　又因人題艮翁作誤以為仙故又訛為藍喬而又有<lb/>
<pb n="KR3j0190_WYG_021-12b"/>
　飛昇之說也<hi>周密林外之說又因外有飛梁壓水詞而訛為此詩夫以一詩而紀録參差四</hi>
　<hi>見載籍他可勝道哉</hi>
飛梁壓水虹影澄清曉橘里漁村半烟草嘆今來古往<lb/>
　物換人非天地裏惟有江山不老雨巾風帽四海誰<lb/>
　知我一劍横空幾畨過按玉龍嘶未斷月冷波寒歸<lb/>
　去也林屋洞門無鎖認雲屏烟障是吾廬任滿地蒼<lb/>
　苔年年不掃右宋人林外題垂虹橋詞當時皆謂神<lb/>
　仙惟髙宗讀之知為閩中人作訪之果外所題則前<lb/>
<pb n="KR3j0190_WYG_021-13a"/>
　詩非外明甚蓋因事相近而訛也<hi>髙宗知外閩人者以叶韻得之又蘇</hi>
　<hi>長公嘲李伯時畫亦類此</hi>
草木子記范德機得十字云雨止脩竹間流螢夜深至<lb/>
　甚喜既復曰語太幽殆類鬼作此意非范不能知然<lb/>
　是鬼境非鬼詩是僧詩非僧境<lb/>
樹萱録宋王銍性之撰蓋幻設怪語以供抵掌取忘憂<lb/>
　之義而鄭樵列於種樹家大為可笑其載元撰夢中<lb/>
　遇李長吉白樂天等共賦詩至老杜一律僅四句宋<lb/>
<pb n="KR3j0190_WYG_021-13b"/>
　人詩話以為非杜不能真所謂夢中說夢者景盧辨<lb/>
　為秦少游詩得之矣然其詩亦頗有杜意今録於此<lb/>
　云紫領寛袍漉酒巾江頭蕭散作閒人西風有意吹<lb/>
　蘆葉落日無情下水濵樹萱載止此全首見秦集中<lb/>
餘冬序録載一方士降箕賦詩贈喬太宰稱李太白云<lb/>
　六丁持斧施神工鑿開西南萬仭之崆峒芙蓉一朶<lb/>
　插天表勢壓天下羣山雄氷壺倒月色澄澈瑶臺倚<lb/>
　斗光玲瓏百丈虹霓望吞吐八埏霖雨瞻空濛虗室<lb/>
<pb n="KR3j0190_WYG_021-14a"/>
　不受一塵染靈光直與銀河通乳泉掛壁噴晴雪玉<lb/>
　梅懸谷揺香風上有神仙玉虗子凌風出没逰太空<lb/>
　登虯伐蛟下入海底水晶窟朝真謁帝獨歩天上璚<lb/>
　瑶宫憶昔江樓吹鐵笛眀月一醉三人同邇來一别<lb/>
　世間甲子不知數但見幾度玉洞桃花紅按此詩王<lb/>
　長公野史考誤謂方士謬作以欺喬公且以為親見<lb/>
　其人矣則餘冬之誤可知苐詩亦跌宕可觀因芟其<lb/>
　語之近俗者而録於此<lb/>
<pb n="KR3j0190_WYG_021-14b"/>
餘冬序録又記玉山一道者還家詩云春色䦨珊四月<lb/>
　天數聲啼鳥落花前荷因有熱先擎蓋栁為無寒漸<lb/>
　脫綿處處勸耕梅子雨家家繰繭竹籬烟憑誰寄語<lb/>
　仙源客洞口雲封信不傳此詩亦國朝人所述語雖<lb/>
　纖瑣頗有風致又方士贈喬太師詩楊用修亦稱之<lb/>
　并大賞其書法云<lb/>
七脩類藁載箕仙二絶風露淒涼雨過天窻疎有月到<lb/>
　牀前夜深不作紅塵夢注得南華四十篇又有人以<lb/>
<pb n="KR3j0190_WYG_021-15a"/>
　芭蕉置袖中乞詩賦云袖裏深藏半葉青知君有意<lb/>
　侮神靈今宵試聽西窻雨欠滴蕭蕭一兩聲殊可解<lb/>
　頥神靈當作神明凡箕仙詩亡出韻者或郎氏誤記<lb/>
　也又古來花貌說仙娥自是仙娥薄命多一曲霓裳<lb/>
　歌未闋金鈿零落馬嵬坡又天冷山城二鼓敲雲迷<lb/>
　洞口路迢迢玉窻童子燒松火遲我鸞輿下玉霄<lb/>
又云一人召仙請作梅花詩箕遂書玉質亭亭清且幽<lb/>
　一句其人云欲題紅者即續曰着些顔色㸃枝頭牧<lb/>
<pb n="KR3j0190_WYG_021-15b"/>
　童睡起朦朧眼錯認桃林去放牛又一箕題雞冠花<lb/>
　云雞冠本是胭脂染洗却胭脂似雪粧只為五更貪<lb/>
　報曉至今猶帶一頭霜亦書首句以其人欲題白雞<lb/>
　冠而改也今後詩率以為解大紳云<lb/>
齊東埜語云向嘗於貴家觀降仙叩其姓名不荅忽作<lb/>
　薛稷體大書一詩云星袍玉帶落邉塵幾見東風作<lb/>
　好春因過江南省宗廟眼前誰是舊京人捧箕者大<lb/>
　驚知為淵聖降也<lb/>
<pb n="KR3j0190_WYG_021-16a"/>
野語又云衆士人為七夕之飲有僧法辨善五星每以<lb/>
　八煞為說酒邉一士致仙叩試事忽箕動大書文章<lb/>
　伯降士怪之漫云姑置此且求一七夕新詞復請韻<lb/>
　士指辨云以八煞為韻意欲困之忽運箕如飛大書<lb/>
　鵲橋仙一闋云鸞輿初駕牛車齊發隱隱鵲橋吚軋<lb/>
　尤雲殢雨正歡濃但只怕來朝初八霞垂彩幔月明<lb/>
　銀燭馥郁香噴金鴨年年此際一相逢未審是甚時<lb/>
　結煞亦警敏可喜録之<hi>又鬼詩雨滴空堦曉無心換夕香井梧花落盡一半在銀</hi>
<pb n="KR3j0190_WYG_021-16b"/>
　<hi>牀舊日聞簫處髙樓當月宫梨花寒食夜深閉翠微中二首楊用修極稱之</hi>
仙七言絶如許碏詩閬苑宫前是醉鄉踏翻王母九霞<lb/>
　觴羣仙拍手嫌輕薄謫向人間作酒狂吕洞賔醉舞<lb/>
　髙歌海上山天瓢承露浴金丹夜深鶴去秋空碧萬<lb/>
　里西風一劒寒無名氏太乙峰前是我家滿牀書籍<lb/>
　舊生涯春城戀酒不歸去老却碧桃無限花皆頗有<lb/>
　方外風然假託甚衆若虞伯生酒樓之類是也<lb/>
詩有俗流口語而實出古人者如此處不留人自有留<lb/>
<pb n="KR3j0190_WYG_021-17a"/>
　人處陳後主詩一朝權在手便是令行時朱灣詩白<lb/>
　日莫空過青春不再來林寛詩今全篇竝存可笑<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR3j0190_WYG_021-17b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　少室山房筆叢卷二十一<lb/>
</p>
<p>
</p>
  </div>
</body>
</text>
</TEI>