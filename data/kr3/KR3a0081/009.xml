<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR3a0081_WYG_009-1a"/>
　居業錄䟦<lb/>
夫學者將以適於用也自聖學失眞卑者溺於功利髙<lb/>
者涉於𤣥虛其所論著非不侈然仁義性命之談然其<lb/>
行不掩總之無當於用安所稱實學哉國朝理學若河<lb/>
東薛氏餘干胡氏兩先生者剸志聖賢之道粹然一出<lb/>
於正學問宗㫖大較符合説者謂河東致位館閣立朝<lb/>
事業彰明較著餘干一布衣耳終其身讀書講學無所<lb/>
表見於天下天下亦私竊疑之謂漫衍未効孰與功見<lb/>
<pb n="KR3a0081_WYG_009-1b"/>
言信噫是非知先生之學者先生之學身心内外一主<lb/>
於敬自夫婦居室之近以至於應接事物進退古今確<lb/>
然有不可易之見淵然有不可窮之用嘗自勵曰誠敬<lb/>
旣立本心自存力行旣久全體皆仁舉而措之家齊國<lb/>
治聖賢之能事畢矣此實先生身有之故言之親切而<lb/>
有味也堯舜之道巍然煥然不過起於兢業一心謂敬<lb/>
為齋居黙坐有體無用者舛矣葢修己此敬安人安百<lb/>
姓此敬第得時行道則為敬事羣居類聚則為敬業耳<lb/>
<pb n="KR3a0081_WYG_009-2a"/>
藉令畧本體而惟功業之程則九合一匡非不焜燿一<lb/>
時何曾西深鄙之不屑與同日語哉彼其闇於聖賢大<lb/>
學之道即建樹鏗鍧終涉粗迹無標之影無源之流君<lb/>
子何取焉先生敦本尚實誠有用之學與河東易地皆<lb/>
然惜也不獲一試其志誠可悲己居業錄舊有刻嵗久<lb/>
字板漶漫中丞李公學宗正脉以興起斯文為己任於<lb/>
先生之學有深契焉大懼曲學亂眞而是書不傳也以<lb/>
余生近先生之居亟命訂之因求遺本補正遂為完書<lb/>
<pb n="KR3a0081_WYG_009-2b"/>
刻成綴數語於末簡萬厯壬辰鄱陽陳文衡䟦<lb/>
</p>
<p>
</p>
  </div>
</body>
</text>
</TEI>