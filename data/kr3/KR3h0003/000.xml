<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>續畫品并序</head> <lb/>
    <p>
<pb n="KR3h0003_WYG_000-1a"/>
欽定四庫全書<lb/>
　續畫品并序<lb/>
　　　　　　　　　　　　　陳　姚最　撰<lb/>
夫丹青妙極未易言盡雖質沿古意而文變今情立萬<lb/>
象於胸懐傳千祀於毫翰故九樓之上備表仙靈四門<lb/>
之墉廣圖賢聖雲閣興拜伏之感掖庭致聘遠之别凡<lb/>
斯緬邈厥迹難詳今之存者或其人㝠滅自非淵識博<lb/>
見熟究精麄擯落蹄筌方窮致理但事有否泰人經盛<lb/>
<pb n="KR3h0003_WYG_000-1b"/>
衰或弱齡而價重或壯齒而聲遒故前後相形優劣舛<lb/>
錯至如長康之美擅髙徃䇿矯然獨步終始無雙有若<lb/>
神明非庸識之所能傚如負日月豈末學之所能窺荀<lb/>
衞曹張方之蔑矣分庭抗禮未見其人謝陸聲過於實<lb/>
良可於邑列於下品尤所未安斯乃情有抑揚畫無善<lb/>
惡始信曲髙和寡非直名謳泣血謬題寧止良璞將恐疇<lb/>
訪理絶永成淪喪聊舉一隅庶同三益夫調墨染翰志<lb/>
存精謹課兹有限應彼無方燧變墨回治㸃不息眼眩<lb/>
<pb n="KR3h0003_WYG_000-2a"/>
素縟意猶未盡輕重微異則妍鄙革形絲髮不從則歡<lb/>
慘殊觀加以頃來容服一月三改首尾未周俄成古拙<lb/>
欲臻其妙不亦難乎豈可曽未涉川遽云越海俄覩魚<lb/>
鼈謂察蛟龍凡厥等曹未足與言畫矣陳思王云傳出<lb/>
文士圖生巧夫性尚分流事難兼善躡方趾之迹易不<lb/>
知圓行之步難遇象谷之風翔莫測吕梁之水蹈雖欲<lb/>
游刃理觧終迷空慕落塵未全識曲若永尋河書則圖<lb/>
在書前取譬連山則言由象著今莫不貴斯鳥跡而賤<lb/>
<pb n="KR3h0003_WYG_000-2b"/>
彼龍文消長相傾有自來矣故倕斷其指巧不可為杖<lb/>
䇿坐忘既慚經國據梧喪偶寧足命家若惡居下流自<lb/>
可焚筆若㝠心用舍幸從所好戲陳鄙見非謂毁譽十<lb/>
室難誣佇聞多識今之所載竝謝赫所遺猶若文章止<lb/>
於兩卷其中道有可采使成一家之集且古今書評髙<lb/>
下必銓解畫無多是故備取人數既少不復區别其優<lb/>
劣可以意求也<lb/>
　　湘東殿下<hi>梁元帝初封湘東王嘗畫芙蓉湖醮鼎圖</hi>
<pb n="KR3h0003_WYG_000-3a"/>
右天挺命世幼禀生知學窮性表心師造化非復景行<lb/>
所能希涉畫有六法真仙為難王於象人特盡神妙心<lb/>
敏手運不加㸃治斯乃聽訟部領之隙文談衆藝之餘<lb/>
時復遇物援毫造次驚絶足使荀衞閣筆袁陸韜翰圖<lb/>
製雖寡聲聞於外非復討論木訥可得而稱焉<lb/>
　　劉璞<lb/>
右𦙍祖之子少習門風至老筆法不渝前制體韻精研<lb/>
亞於其父信代有其人兹名不墮矣<lb/>
<pb n="KR3h0003_WYG_000-3b"/>
　　沈標<lb/>
右雖無偏擅觸類皆涉性尚鉛華甚能留意雖未臻全<lb/>
美殊有可觀<lb/>
　　謝赫<lb/>
右寫貌人物不俟對看所須一覽便工操筆㸃刷研精<lb/>
意在切似目想毫髮皆無遺失麗服靚粧隨時變改直<lb/>
睂曲髩與世事新别體細微多自赫始遂使委巷逐末<lb/>
皆類效顰至於氣運精靈未窮生動之致筆路纎弱不<lb/>
<pb n="KR3h0003_WYG_000-4a"/>
副壯雅之懐然中興以後象人莫及<lb/>
　　毛惠秀<lb/>
右其於繪事頗為詳悉太自矜持翻成羸鈍遒勁不及<lb/>
惠遠委曲有過於稜<lb/>
　　蕭賁<lb/>
右雅性精宻後來難尚含毫命素動必依真嘗畫團扇<lb/>
上為山川咫尺之内而瞻萬里之遙方寸之中乃辯千<lb/>
尋之峻學不為人自娛而已雖有好事罕見其迹<lb/>
<pb n="KR3h0003_WYG_000-4b"/>
　　沈粲<lb/>
右筆迹調媚專工綺羅屏障所圖頗有情趣<lb/>
　　張僧繇<hi>五代梁時吳興人</hi>
右善圖塔廟超越羣工朝衣野服今古不失竒形異貌<lb/>
殊方夷夏實參其妙俾晝作夜未嘗厭怠惟公及私手<lb/>
不揮筆但數紀之内無須㬰之閒然聖賢曬矚小乏神<lb/>
氣豈可求備於一人雖云晩出殆亞前品<lb/>
　　陸肅<hi>一木作宏肅</hi>
<pb n="KR3h0003_WYG_000-5a"/>
右綏之弟早藉趨庭之教未盡敦閲之勤雖復所得不<lb/>
多猶有名家之法方效輪扁甘苦難投<lb/>
　　毛稜<hi>惠秀姪</hi>
右惠遠之子便捷有餘真巧不足善於布置畧不煩草<lb/>
若比方諸父則牀上安牀<lb/>
　　嵇寶鈞　聶松<lb/>
右二人無的師範而意兼真俗賦彩鮮麗觀者悦情若<lb/>
辯其優劣則僧繇之亞<lb/>
<pb n="KR3h0003_WYG_000-5b"/>
　　焦寶願<lb/>
右雖早游張謝而靳固不傳旁求造請事均盗道之法<lb/>
殫極斲輪遂至兼採之勤衣文樹色時表新異㸃黛施<lb/>
朱重輕不失雖未窮秋駕而見賞春坊輸奏薄伎謬得<lb/>
其地今衣冠緒裔未聞好學丹青道堙良足為慨<lb/>
　　袁質<lb/>
右蒨之子風神俊爽不墜家聲始逾志學之年便嬰痟<lb/>
癎之病曾見草莊周木鴈卞和抱璞兩圖筆勢遒正繼<lb/>
<pb n="KR3h0003_WYG_000-6a"/>
父之美若方之體物則伯仁龍馬之頌比之書翰則長<lb/>
康狸骨之力雖復語迹異途而妙理同歸一致苖而不<lb/>
實有足悲者無名之貴諒在斯人<lb/>
　　釋僧珎　釋僧覺<lb/>
右珎蘧道愍之甥覺姚曇度之子竝弱年漸漬親承訓<lb/>
朂珎乃易於酷似覺豈難負析薪染服之中有斯二道<lb/>
若品其工拙盖嵇聶之流<lb/>
　　釋迦佛陀　吉底俱　摩羅菩提<lb/>
<pb n="KR3h0003_WYG_000-6b"/>
右此數手竝外國比丘既華戎殊體無以定其差品光<lb/>
宅威公雅躭好此法下筆之妙頗為京洛所知聞<lb/>
　　解蒨<lb/>
右全法章蘧筆力不逮通變巧㨗寺壁最長<lb/>
　<lb/>
　<lb/>
　<lb/>
　續畫品<lb/>
</p>
<p>
</p>
  </div>
</body>
</text>
</TEI>