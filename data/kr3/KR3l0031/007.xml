<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>澠水燕談録卷七</head> <lb/>
    <p>
<pb n="KR3l0031_WYG_007-1a"/>
欽定四庫全書<lb/>
　澠水燕談録卷七<lb/>
　　　　　　　　　　　　宋　王闢之　撰<lb/>
　　貢舉<lb/>
蘇德祥漢相禹珪之子建隆四年進士第一人登第初<lb/>
　還鄉里太守置宴以慶之作樂伶人致語曰昔年隨<lb/>
　侍嘗為宰相郎君今日登科又是狀元先軰言雖俚<lb/>
　俗而頗盡其實德祥孫丕有髙行少時一試禮部不<lb/>
<pb n="KR3l0031_WYG_007-1b"/>
　中拂衣去居渳水之濵五十年不踐城中歐陽文忠<lb/>
　公鎭青言於朝廷賜號沖退處士年八十餘卒<lb/>
進士之舉至本朝尤盛而㳂革不同開寶六年因徐士<lb/>
　廉伐皷訴訟帝御講武殿覆試覆試自此始賜詩自<lb/>
　興國二年吕蒙正牓始分甲次自興國八年王世則<lb/>
　牓始賜袍笏自祥符中姚曄牓始賜宴自吕蒙正牓始<lb/>
　賜同出身自王世則牓始賜别科出身自咸平三年<lb/>
　陳堯咨牓始唱名自雍熈二年梁顥牓始彌封謄録<lb/>
<pb n="KR3l0031_WYG_007-2a"/>
　覆考編排皆始於景德祥符之間雍熈中著作佐郎<lb/>
　樂史特賜進士及第詔附於興國五年第一等之下<lb/>
　賜第附牓始於此<lb/>
太宗朝趙昌國者自陳乞應百篇舉帝親出五言四句<lb/>
　為題云秋風雪月天花竹鶴雲煙詩酒春池雨山僧<lb/>
　道柳泉凡二十字字為五篇篇四韻至曉僅成數篇<lb/>
　辭意無足取亦賜及第用勸<lb/>
真宗朝錢希白賢良方正擢第慶厯中子明逸子飛彥<lb/>
<pb n="KR3l0031_WYG_007-2b"/>
　遠子髙相繼制舉登科嘉祐末蘇軾弟轍同年制䇿<lb/>
　入等衣冠以為盛事故子髙謝啓云兩朝之間相繼<lb/>
　者父子十年之間並進者兄弟子瞻汝州謝表曰兄<lb/>
　弟並竊於賢科衣冠或以為盛事而子瞻入等尤髙<lb/>
　故謝啓曰誤玷久虛之等希白從孫藻皇祐五年登<lb/>
　進士第是年晩書中選後十年復登科舉謝啓曰十<lb/>
　年三第屢玷於主司一門四人無替於祖烈<lb/>
咸平元年開封發解以髙輔堯為首錢易次之易有時<lb/>
<pb n="KR3l0031_WYG_007-3a"/>
　名不得魁薦頗不平上書言試題語渉譏諷輔堯亦<lb/>
　請以解頭讓易上命錢若水覆考既而上以為士人<lb/>
　爭進不可長止令擢文行兼者一人為首乃以孫暨<lb/>
　為第一輔堯次之<lb/>
祥符二年真宗東封岱山放梁固已下進士三十一人<lb/>
　及第四年祀后土於汾隂放張師德已下三十一人<lb/>
　及第固雍熈二年狀元顥之子師德建隆二年狀元<lb/>
　去華之子兩家父子狀元當時士大夫榮之甘棠魏<lb/>
<pb n="KR3l0031_WYG_007-3b"/>
　埜以詩賀之曰封禪汾隂連歳牓狀元俱是狀元兒<lb/>
和魯公凝梁貞明三年薛廷珪下第十三人及第後唐<lb/>
　長興四年知貢舉獨愛范魯公質程文語范曰君文<lb/>
　合在第一輙屈居第十三人用傳老夫衣鉢時以為<lb/>
　榮其後相繼為相當時有贈詩者曰從此廟堂添故<lb/>
　事登庸衣鉢盡相傳<lb/>
嘉祐中蘇轍舉賢良對策極言闕失其略云聞之道路<lb/>
　陛下中官貴姬至以百數歌舞飲酒歡樂失節坐朝<lb/>
<pb n="KR3l0031_WYG_007-4a"/>
　不聞咨謨便殿無所顧問考官以上無此事轍妄言<lb/>
　欲黜之仁宗曰朕設制舉本待敢言之士轍小官如<lb/>
　此直言特與科名<lb/>
張鄧公士遜以監察御史為諸科考試官以舉子有當<lb/>
　避親者求免去主司不從真宗嘉之自後試官親戚<lb/>
　悉牒送别頭考校至今著為令<lb/>
熈寧中孔文仲舉賢良方正制䇿入等以忤時政不推<lb/>
　恩孫靖公固言科舉徒取一日之長言之虛蕐不足<lb/>
<pb n="KR3l0031_WYG_007-4b"/>
　校矧制舉本以求直言豈以忤而黜之邪今朝廷以<lb/>
　文仲之言足以惑天下臣恐天下不惑文仲之言而<lb/>
　以文仲之黜為惑<lb/>
慶厯五年仁宗臨軒賜進士第審刑官祝諫侍廷中中<lb/>
　男中甲科次男虞弟諮一壻皆擢第季弟許得同出<lb/>
　身每唱一名即稱謝是日諫五拜殿下仁宗以問近<lb/>
　臣對以皆子弟也仁宗嘉之<hi>文儒書籍附</hi>
廬山寺有蓮花藏藏有白集七十卷傳云居易自冩同<lb/>
<pb n="KR3l0031_WYG_007-5a"/>
　遠大師文集不許出寺廣明初髙駢强取去後四十<lb/>
　餘年有王長史者徧求善本校正而藏之旋又為長<lb/>
　史易去頗多舛謬真宗詔取至都下令侍臣以諸本<lb/>
　叅校繕寫付寺僧謹藏之<lb/>
青州夀光張荷若山早依田告為學告卒入終南師事<lb/>
　种放而呉遁魏野楊朴宋澥皆友也性髙潔為文竒<lb/>
　澁初髙弁公儀作帝刑三篇以示放放歎曰隋唐以<lb/>
　來綴文之士罕能及之學者翕然競傳其文及荷著<lb/>
<pb n="KR3l0031_WYG_007-5b"/>
　過非九篇成放見之曰又在帝刑之上矣終以連蹇<lb/>
　不遇卒子孫流落荷之文散亡無幾捃收其遺得文<lb/>
　若詩九千一百一十五篇為三卷藏於家將以遺荷<lb/>
　之子孫焉<lb/>
唐杜進家書䟦尾皆自題書以戒子孫曰清俸買來手<lb/>
　自校子孫讀之知聖道鬻及借人為不孝蘇維嶽家<lb/>
　杜氏書尤多所題皆完近年朝議大夫謝曄好蓄書<lb/>
　率自校正以二十厨貯之取杜詩去一之字厨一刻<lb/>
<pb n="KR3l0031_WYG_007-6a"/>
　字以别書部謝氏子孫多賢令子仲子廣文孫牧皆<lb/>
　登甲科少微嘗舉茂才<lb/>
慶厯中滕子京謫守巴陵治最為天下第一政成增城<lb/>
　岳陽樓屬范文正公為記蘇子美書石邵餗篆額亦<lb/>
　皆一時精筆世謂之四絶云<lb/>
劉原父文章敏贍嘗直舍人院一日追封皇子公主九<lb/>
　人方下直為之立馬却坐一揮九制成文辭典麗各<lb/>
　得其體眞天才也歐陽文忠公聞而嘆曰昔王勃一<lb/>
<pb n="KR3l0031_WYG_007-6b"/>
　日草五王策未足尚也<lb/>
濟州晁端友沉靜清介工文辭尤長於詩常自晦匿不<lb/>
　求知以進士從仕二十餘年為著作郎以卒其子補<lb/>
　之録詩三百六十篇求子瞻序之方子瞻之守杭也<lb/>
　端友為新城令與遊三年知其君子而不知其能為<lb/>
　詩夫以端友之文子瞻之明且好賢而又相從久猶<lb/>
　有所不知則士之蘊文行不為世知者可勝數耶<lb/>
孫洙巨源博學長才初舉賢良方正奏論五十篇皆陳<lb/>
<pb n="KR3l0031_WYG_007-7a"/>
　祖宗政事指切治體推往驗今著見得失天下爭傳<lb/>
　寫之目曰經緯集韓魏公覧而嘆曰慟哭太息以論<lb/>
　天下事今賈誼也<lb/>
趙師民周翰博學醇德為本朝名儒尤為仁宗所眷自<lb/>
　登第入學館預校讐登經筵叅侍幾三十年晩以龍<lb/>
　圖閣學士出守耀州仁宗親筆御詩寵其行序有儒<lb/>
　林舊德出守近藩之語後宋次道撰公碑題其額曰<lb/>
　儒林舊德之碑<lb/>
<pb n="KR3l0031_WYG_007-7b"/>
龍昌期陵州人祥符中别注易詩書論語孝經隂符道<lb/>
　德經携所注遊京師范雍薦之朝不用韓魏公按撫<lb/>
　劒南奏為國子四門助教文潞公又薦授校書郎講<lb/>
　説府學明鎬再奏授太子洗馬明堂泛恩改殿中丞<lb/>
　又注禮論注政書帝王心鑑八卦圖精義入神絶筆<lb/>
　書河圖炤心寶鑑春秋復道三教圖通天保正名等<lb/>
　論竹軒小集昌期該洽過人著撰雖多然所學雜駁<lb/>
李畋渭卿自號谷子少師任奉古以著述為志性靜退<lb/>
<pb n="KR3l0031_WYG_007-8a"/>
　不樂仕進士夫多稱之為張乖崖所器少日一出廷<lb/>
　試後隱居永康軍白沙山從之學者甚衆任中正薦<lb/>
　乞賜處士之號詔為試校書郎凌䇿又薦之召授試<lb/>
　懷寧主簿國子監説書改大理丞知泉州惠安縣久<lb/>
　之以先所著未成再乞國子監説書以終其業著孔<lb/>
　子弟子傳讚六十卷上之得知榮州秩滿致仕畋撰<lb/>
　道德經疏二十卷張乖崖語録二卷谷子三十卷歌<lb/>
　詩雜文七十卷年九十<lb/>
<pb n="KR3l0031_WYG_007-8b"/>
　　先兆<lb/>
艾頴侍郎少鄉貢入京師中途逢一叟謂頴曰子相甚<lb/>
　貴此去當第授頴書一册乃春秋左傳頴熟讀之禮<lb/>
　部試鑄鼎𧰼物賦出所得書頴甚喜援筆立成若有<lb/>
　相之者擢甲科<lb/>
王元之謫守黄州有二虎鬭一虎死食之殆半羣雞夜<lb/>
　鳴日官謂守土者當其咎太宗惜其才即徙蘄州謝<lb/>
　表云有茂陵封禪之書正期身後之語帝深異之促<lb/>
<pb n="KR3l0031_WYG_007-9a"/>
　詔還臺未行捐館<lb/>
初冦萊公十九擢進士第有善相者曰君相甚貴但及<lb/>
　第太早恐不善終若功成早退庶免深禍蓋君骨𩔖<lb/>
　盧多遜耳後果如其言<lb/>
丁朱崖當政日宴私第忽語於衆曰嘗聞江南國主鍾<lb/>
　愛一女諭大臣曰吾止一女姿儀性識特異人卿等<lb/>
　為擇佳壻須年少美風儀有才學門第髙者或曰洪<lb/>
　州劉生為郡叅謀年方弱冠風骨秀美大門嘗任貳<lb/>
<pb n="KR3l0031_WYG_007-9b"/>
　卿博學有文可以充選國主亟令召至見之大喜尚<lb/>
　主拜駙馬都尉鳴珂鏘玉出入禁闥甲第珎寶竒玩<lb/>
　豪華富貴冠於一時未幾主告殂國主悲悼不勝曰<lb/>
　吾將不復見劉生削其官一物不與遣還洪州生恍<lb/>
　疑夢覺觸目如失丁笑曰某他日不失作劉叅謀也<lb/>
　未幾有海上之行籍其家孑然南去何先兆之著也<lb/>
呉文肅公奎將舉賢良一夕夢入魏文帝廟召升殿顧<lb/>
　問羣臣優劣公未及對帝曰韓延夀為最是夕門下<lb/>
<pb n="KR3l0031_WYG_007-10a"/>
　抄書吏楊開者夢公讀楊阜傳翊日告公公異之即<lb/>
　取二傳覧之及祕閣試六論一題乃韓延夀楊阜孰<lb/>
　優公遂膺首選<lb/>
王元規慶厯末赴吏部選一夕夢一人衣冠髙古因訪<lb/>
　以當受何地官期早晩書八字與之云時生一陽體<lb/>
　合三水既覺不悟意及注官河南府河清主簿凡三<lb/>
　字從水到官日正冬至<lb/>
趙少師少名公禋一夕夢人持名籍有金書趙槩字及<lb/>
<pb n="KR3l0031_WYG_007-10b"/>
　覺改名槩又嘗夢通判汝州既登甲科果通判海州<lb/>
　或以篆文校之汝海字頗相𩔖<lb/>
韓存寶本羗熟户少負才勇喜功名累立功年未四十<lb/>
　為四方館使涇原總管一日郡僚繪像渭州僧舍或<lb/>
　為其色不𩔖令以粉筆塗其靣將别圖貌未及促詔<lb/>
　赴闕命經制戎盧賊冦人覩其無首咸為不祥明年<lb/>
　存寶以奏功不實誅<lb/>
馮當世少孤寓武昌縱飲不羈一夕醉卧郊外溪邊有<lb/>
<pb n="KR3l0031_WYG_007-11a"/>
　漁者罷漁艤舟困眠有人叱之曰馮侍中在此安得<lb/>
　不避漁者驚起歩月㟁上一人衣冠熟睡草間詢之<lb/>
　知為馮也即拜曰他日貴顯幸勿忘具以夢告因請<lb/>
　卧舟中以避風露馮睡至曉與共載入郡後馮貴使<lb/>
　訪漁舟不復見<lb/>
王獵酸棗人天聖末累舉未第一夕夢紫衣吏召至一<lb/>
　宫門守衛甚盛揖入升㕔對拜者紫衣金帶年三十<lb/>
　許禮甚恭既坐辭甚遜覺後私記其年月獵後困於<lb/>
<pb n="KR3l0031_WYG_007-11b"/>
　塲屋久之推恩五舉得同出身登仕又二十餘年年<lb/>
　且七十始為尚書員外郎將乞身以去故人或止之<lb/>
　㑹英廟入繼為皇子近臣薦公為宫僚赴皇子位門<lb/>
　闌守衛宛如夢中及升㕔拜揖則衣冠儀貌亦與夢<lb/>
　中無異歸視篋中所記乃英廟所生時也侍讀宫邸<lb/>
　未及期年英廟即位遂登侍從<lb/>
進士李某者久未第一日訊命日者曰君遇三韓即發<lb/>
　禄李乃徧訪貴人韓姓者兾蒙推轂而卒無知者元<lb/>
<pb n="KR3l0031_WYG_007-12a"/>
　豐中朝廷遣使髙麗有與李故人者奏名同往至其<lb/>
　國考圖籍乃古三韓之地也使還賜出身<lb/>
孫莘老初為太平令有吕同者授館於孫一夕夢試南宫<lb/>
　中髙選主文孫也衣緋魚覺以告孫孫曰子學已充<lb/>
　料不日取髙第而某方仕州縣何事文衡况朱衣豈<lb/>
　主文服邪熈寧初吕赴禮部試孫以記注知諌院同<lb/>
　知貢舉尚衣緋吕大喜必在髙等俄又被黜大悵恨<lb/>
　自放江湖無復宦意元豐初吕以五舉免解再赴禮<lb/>
<pb n="KR3l0031_WYG_007-12b"/>
　部孫以祕書少監知舉尚衣五品服牓出吕預髙薦<lb/>
皇祐二年陳珙知邕州冬至日珙旦坐㕔事僚吏方集<lb/>
　有白虹貫庭自天屬地明年五月龍鬭於城南江中<lb/>
　馳逐往來久之水暴漲未幾儂智髙陷二廣前此陶<lb/>
　弼以詩貽楊畋請為備云虹頭穿府署龍角陷城門<lb/>
元豐中汶上梁逖一夕夢奏事殿中見御座前揭一碑<lb/>
　金箔大書黄裳二字意必貴兆也因改名黄裳明年<lb/>
　御前唱進士第南劒黄裳為天下第一<lb/>
<pb n="KR3l0031_WYG_007-13a"/>
王彥祖初名元宗慶厯二年方勝冠廷試應天以實不<lb/>
　以文賦罷寢旅舍一人告之曰今年未當中第彥祖<lb/>
　尤不平且責之曰子未嘗見予程文又未始知予生<lb/>
　月何從而知未中第其人笑曰君若中選賦題天字<lb/>
　在下君當三中選皆然今題天字在上第二字是以<lb/>
　知其未也及唱名果不預選次舉春試不利於禮部<lb/>
　八月再預廷試蓋軫𧰼天地賦又復黜至皇祐五年<lb/>
　免解赴禮部前以卧疾困眠夢至一大府見二人因<lb/>
<pb n="KR3l0031_WYG_007-13b"/>
　懇求平生禄命二人笑不答再叩來年得失其人指<lb/>
　靣前池水曰但此頭分流君即登第覺以為無理而<lb/>
　池不能分流決無中第望矣久之乃寤即更名汾以<lb/>
　符水分之兆及試禮部嚴父莫大於配天賦廷試圓<lb/>
　丘𧰼天皆中髙選其後召試學士院又賦明王謹於<lb/>
　事天得帖館職皆符夢中之言也<lb/>
元祐四年夏予初至河東一日與郡僚旅見提刑孫亞<lb/>
　夫孫曰近日府中角聲不和應在太守時蒲資政方<lb/>
<pb n="KR3l0031_WYG_007-14a"/>
　到未幾王震待制自同復鎭蒲俱丁母夫人憂去至<lb/>
　九月孫復語郡官曰角聲不和尤甚前日尋報蒲中<lb/>
　行龍圖自襄移蒲十月到官明年春病卒其驗如此<lb/>
　不知何術<lb/>
成都譙開博極羣書而不求榮利簡靜沖退好脩身之<lb/>
　術日遊大慈寺博訪異聞以廣所學久為蜀中士大<lb/>
　夫所稱文同與可尤重之目曰大慈仙治平三年上<lb/>
　已夜有人觸其户開秉燭視之一叟白鬚布裘酣寢<lb/>
<pb n="KR3l0031_WYG_007-14b"/>
　户外開呼之使去行且語曰明年正月聖人當出開<lb/>
　意其狂醉不以為恠視睡處一燒餅一藥帖逐之已不<lb/>
　見與可取餅藥以去明年正月神宗嗣位<lb/>
術士李某忘其姓名亦傳管輅軌格法畫卦影頗有驗<lb/>
　今丞相頃嘗問之卦影畫水邊一月中有口未幾除<lb/>
　知湖州又盧龍圖秉使占卦影亦同乃除知渭州字<lb/>
　雖不同而其影皆同<lb/>
　澠水燕談録卷七<lb/>
</p>
<p>
</p>
  </div>
</body>
</text>
</TEI>