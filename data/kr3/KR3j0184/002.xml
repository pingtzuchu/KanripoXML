<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>言行龜鑑卷二</head>
    <p>
<pb n="KR3j0184_WYG_002-1a"/>
欽定四庫全書<lb/>
　言行龜鑑卷二　　　　　元　張光祖　撰<lb/>
　　徳行門<lb/>
曹武惠王彬為世宗親吏掌茶酒太祖嘗從求酒彬曰<lb/>
此官酒不敢相與自沽酒以飲太祖及即位語群臣曰<lb/>
世宗舊吏不欺其主者獨曹彬耳由是委以心腹　曹<lb/>
武惠王國朝名將勲業之盛無與為比嘗曰吾為將殺<lb/>
人多矣然未嘗以私喜怒輒戮一人其所居堂屋敝子<lb/>
<pb n="KR3j0184_WYG_002-1b"/>
弟請加修葺公曰時方大冬墻壁瓦石之間百蟲所蟄<lb/>
不可傷其生其仁心愛物葢如此<lb/>
王文正公與人寡言笑其語雖簡而能以理屈人黙然<lb/>
終日莫能窺其際及奏事上前群臣異同公徐一言以<lb/>
定　王文正公平生薦引人未嘗知冦凖嘗使人私求<lb/>
作使相公大驚曰將相之任豈可求耶且吾不受私凖<lb/>
深恨之已而制出除凖武勝軍節度使同中書門下平<lb/>
章事凖入見泣涕曰非陛下知臣何以至此真宗具道<lb/>
<pb n="KR3j0184_WYG_002-2a"/>
公所以薦凖者凖始愧歎以為不可及　王文正公忽<lb/>
有貨玉帶者因弟以呈文正曰如何弟曰甚佳公命繫<lb/>
之曰還見否曰繫之安得自見文正曰自負重而使觀<lb/>
者稱好無乃勞乎我腰間不稱此物亟還之公平生所<lb/>
服止於賜帶　王文正公冲澹寡欲奉身儉約每見家<lb/>
人服飾似過即瞑目曰吾門素風一至於此亟令减損<lb/>
故家人有一衣稍華必於閨中易之不敢令公見<lb/>
冦萊公準年十九舉進士時太宗取人多問其年年少<lb/>
<pb n="KR3j0184_WYG_002-2b"/>
者徃徃罷遣或教公増年公曰吾初進取可欺君耶<lb/>
冦萊公寢處一青幃二十餘年時有破壊輒命補葺或<lb/>
以公孫布被譏之則笑曰彼詐我誠雖敝何憂<lb/>
王沂公曽狀元及第還青州故郡府帥聞其歸命父老<lb/>
娼樂迎於近郊公乃易服乘小衛由他門入遽謁守守<lb/>
驚曰聞君來已遣人奉迎門司未報君至何為抵此公<lb/>
曰不才幸忝科第豈敢煩太守父老致迓是重其過也<lb/>
守嘉歎以逺大期之<lb/>
<pb n="KR3j0184_WYG_002-3a"/>
魯肅簡公宗道為人忠實仁宗在東宫宗道為諭徳其<lb/>
居側有酒肆公㣲行飲其中一日真宗急召使者及門<lb/>
而公不在移時飲歸中使與公約曰上若怪公來遲當<lb/>
託何事以對公曰但以實告中使曰然則當得罪公曰<lb/>
飲酒人之常情欺君臣子之大罪也中使嗟嘆而去真<lb/>
宗果問中使具如公對真宗問公何故私入酒家公謝<lb/>
曰臣家貧無器皿酒肆百物備具賓至如歸適有鄉里<lb/>
親客自逺來遂與之飲然臣既易服市人亦無識臣者<lb/>
<pb n="KR3j0184_WYG_002-3b"/>
真宗自此竒公以為可大用　魯肅簡貶濮州團練副<lb/>
使汀州安置在汀二年杜門不與人接日閲書數卷而<lb/>
已室内僅容一榻坐卧其中欲將終身焉人不堪其憂<lb/>
而公處之裕如也<lb/>
章太傅夫人練氏章郇公得象高祖太傅之妻也太傅<lb/>
建州人仕王氏為刺史練氏智識過人太傅出兵有二<lb/>
將後期欲斬之夫人置酒飾羙姬進之太傅歡甚迨夜<lb/>
飲醉夫人宻使二將亡去二將奔南唐後為唐將攻建<lb/>
<pb n="KR3j0184_WYG_002-4a"/>
州破之時太傅已死夫人居建州二將遣使厚以金帛<lb/>
遺夫人且以一白旗授之曰吾將屠此城夫人植旗於<lb/>
門且吾已戒士卒勿犯也夫人反其金帛并旗弗受曰<lb/>
君幸思舊徳願全此城之人必欲屠之吾家與衆俱死<lb/>
耳不願獨生二將感其言遂止不屠太傅十三子其八<lb/>
子夫人所生也後子孫及第至逹宦者甚衆　章郇公<lb/>
得象在私第子弟有夜扣門禀事者公曰若是公事明<lb/>
早來待漏院理㑹若是私事即于堂前夫人處禀覆在<lb/>
<pb n="KR3j0184_WYG_002-4b"/>
中書一日坐處地陷徐起使人填之不以為怪家人聞<lb/>
之甚憂及公還家亦不言至晚公與弟虞部對飲虞部<lb/>
問公今日聞中書地陷是否曰中書地陷何干汝事竟<lb/>
不言前軰大抵有此氣象卒作搖撼不動<lb/>
向文簡公敏中除右僕射麻下日李昌武為翰林學士<lb/>
當對真宗曰朕自即位以來未嘗除僕射今日以命敏<lb/>
中此殊命也敏中應甚喜對曰臣不知上曰敏中今日<lb/>
門下賀客必多卿往觀之昌武往見丞相方謝客悄無<lb/>
<pb n="KR3j0184_WYG_002-5a"/>
一人昌武徑入見之徐賀曰今日聞降麻士大夫莫不<lb/>
歡慰公但唯唯又曰自上即位未嘗除端揆此非常之<lb/>
命自非勲徳隆重眷倚殊越何以至此公復唯唯終不<lb/>
測其意又歴陳前世為僕射勲勞徳業之盛禮命之重<lb/>
公亦唯唯卒無一言既退復使人至庖厨中問今日有<lb/>
無親戚飲食者亦寂無一人明日對上問昨日見敏中<lb/>
之意何如乃具以所見對上曰向敏中大耐官職<lb/>
王公徳用狀貎魁偉面色正黒雖匹夫下卒閭巷小兒<lb/>
<pb n="KR3j0184_WYG_002-5b"/>
外至四夷君長皆知其名識與不識稱之曰黒王相公<lb/>
契丹常呼其名以驚小兒其為敵人畏服如此<lb/>
陳文惠公堯佐見動物必戒左右勿殺器服壊隨輒補<lb/>
之曰無使不全以見棄也<lb/>
方公謹言為侍御史時丁謂遭貶謹言籍其家得士大<lb/>
夫書多干請關通者悉焚之不以聞世稱其長者<lb/>
蔡文忠公齊在大位臨事不回無所牽畏而恭敬謙退<lb/>
未嘗自伐天下推之為正人<lb/>
<pb n="KR3j0184_WYG_002-6a"/>
杜正獻公衍歴知州提轉安撫未嘗壊一箇官員其間<lb/>
不職者即委以事使之不暇惰不謹者諭以禍福俾之<lb/>
自新從而遷善者甚衆不必繩以法也　杜正獻公食<lb/>
於家惟一麺一飯而已或美其儉公曰衍本一措大爾<lb/>
名位爵禄冠冕服用皆國家者俸入之餘以給親族之<lb/>
貧者常恐浮食焉敢以自奉也一旦名位爵禄國家奪<lb/>
之却為一措大又將何以自奉飬耶　杜正獻公一日<lb/>
憂見于色門生曰公今日何以不悅公曰適覩朝報行<lb/>
<pb n="KR3j0184_WYG_002-6b"/>
某事行某事非便所以憂耳又一日喜見于色門生未<lb/>
及問公曰今日朝報某人進用某人進用社稷之福也<lb/>
　杜正獻推奬後進名士多出其門居家見賓客必問<lb/>
時事聞有善喜若己出至有所不可憂見于色或夜不<lb/>
能寐如任其責者<lb/>
范文正公少有大節其於富貴貧賤毁譽歡戚不一動<lb/>
其心而慨然有志於天下常自誦曰士當先天下之憂<lb/>
而憂後天下之樂而樂也其事上遇人一以自信不擇<lb/>
<pb n="KR3j0184_WYG_002-7a"/>
利害為趨舍其有所為必盡其力曰為之自我者當如<lb/>
是其成與否有不在我者雖聖賢不能必吾豈茍哉<lb/>
范文正公曰吾遇夜就寢即自計一日飲食奉飬之費<lb/>
及所為之事果自奉之費與所為之事相稱則鼾鼻熟<lb/>
寐或不然則終夕不能安眠明日必求所以稱之者<lb/>
范文正公為鄧州守賈内翰黯以狀元及第歸内翰謝<lb/>
公曰某晚進偶得科第願受教公曰君不憂不顯唯不<lb/>
欺二字可終身行之内翰拜其言不忘每語人曰吾得<lb/>
<pb n="KR3j0184_WYG_002-7b"/>
於范文正者平生用之不盡也<lb/>
韓魏公監左藏庫時方貴高科多徑去為顯職公獨滯<lb/>
於筦庫衆以為非宜公處之自若不以為卑冗職事亦<lb/>
未嘗茍且　韓魏公曰琦平生仗孤忠以進每遇大事<lb/>
即以死自處幸而不死事皆偶成實天扶持非琦所能<lb/>
及也　韓魏公領四路招討駐延安縣元昊冦邉忽夜<lb/>
有人携匕首至卧内遽褰帷帳公起坐問誰何曰某來<lb/>
殺諌議又問曰誰遣汝來曰張相公遣某來葢是時張<lb/>
<pb n="KR3j0184_WYG_002-8a"/>
元夏國正用事也公復就枕曰汝携吾首去其人曰某<lb/>
不忍願得諌議金帶足矣遂取帶而出　韓魏公所歴<lb/>
諸大鎮皆有遺愛人人畫像事之　韓魏公雖在外然<lb/>
其心常在社稷老而益篤雖病不忘國家或有時聞更<lb/>
祖宗一法度壊朝廷一紀綱則泣涕終日不食　韓魏<lb/>
公語録曰欲成大節不免小忍　韓魏公帥定州時夜<lb/>
作書令一侍兵持燭於旁侍兵他顧燭燃公鬚公遽以<lb/>
袖麾之而作書如故少頃回視則已易其人矣公恐主<lb/>
<pb n="KR3j0184_WYG_002-8b"/>
吏鞭之亟呼視之曰勿易渠今已觧持燭矣軍中感服<lb/>
　韓魏公為相見文字有攻人隐惡者即手自封之未<lb/>
嘗使人見　韓魏公在相府時家有女樂二十餘輩及<lb/>
崔夫人亡一日盡厚遣之同列多勸且留以為暮年歡<lb/>
公曰所樂能幾何而常令人心勞孰若吾簡静之樂也<lb/>
識者以為過人逺矣<lb/>
仁宗既告大廷相富弼士大夫皆舉笏相賀或宻以聞<lb/>
帝益喜曰吾之舉賢於夢卜矣　富韓公弼少時有詬<lb/>
<pb n="KR3j0184_WYG_002-9a"/>
者如不聞或問之曰恐罵他人曰斥公名云富公曰天<lb/>
下安知無同姓名者<lb/>
歐陽文忠公在蔡屢乞致仕門人因間言曰公徳望為<lb/>
朝廷倚重且未及引年豈容遽去公荅曰修平生名節<lb/>
為後生描畫盡惟有早退以全晚節豈可更俟驅逐乎<lb/>
初公在亳已六請致仕比至蔡逾年復請四年以觀文<lb/>
殿學士太子少師致仕舊守潁上樂其風土因卜居焉<lb/>
唐質肅公介潭州一巨賈私藏蚌胎為關吏取搜太守<lb/>
<pb n="KR3j0184_WYG_002-9b"/>
而下輕其估悉自售焉公時以言事謫潭倅分珠獄發<lb/>
奏方入仁宗謂近臣曰唐介必不肯買案具奏覆覧之<lb/>
果然<lb/>
蘇丞相頌字子容在潁州日通判趙至忠本歸明人所<lb/>
至輒與守競公待之以禮具盡誠意他日至忠泣曰至<lb/>
忠北人也然見義則服平生誠服者唯今韓魏公與公<lb/>
耳　蘇丞相平生未嘗問家人有無及為相所得俸賜<lb/>
随即散用其自奉養薄每食不過一肉始薨之日弔哭<lb/>
<pb n="KR3j0184_WYG_002-10a"/>
者造其寢堂見其居處服用無不歎愕咨嗟以為素不<lb/>
若也　蘇丞相之孫曰舒信道元豐中為御史中丞銳<lb/>
於進取言事多渉刻薄為王和甫所繩除名紹聖復通<lb/>
直郎知無為州或言其得罪深重不當復叙改監中嶽<lb/>
廟祖父聞之曰士大夫立朝當路一渉非義失人心則<lb/>
終身遂廢如王君貺未三十為御史丞縁進奏院事終<lb/>
身轗軻不復大用陷於刻薄可不謹哉<lb/>
趙清獻公抃日所為事夜必衣冠露香拜手以告于天<lb/>
<pb n="KR3j0184_WYG_002-10b"/>
不可告者則不為也　趙清獻公寛厚長者與物無忤<lb/>
家于三衢所居甚隘弟姪有欲悅公意者厚以直易隣<lb/>
翁之居以廣公第公聞不樂曰吾與此翁三世為隣矣<lb/>
忍棄之乎命亟還翁而不追其直　趙清獻公通判泗<lb/>
州泗守昬不事事監司欲罷遣之公獨左右其政而諱<lb/>
其所以然使若權不已出者守得以善罷　趙清獻公<lb/>
初任成都携一龜一鶴以行其再任也屏去龜鶴止一<lb/>
蒼頭張公裕送以詩云馬諳舊路行來滑龜放長河不<lb/>
<pb n="KR3j0184_WYG_002-11a"/>
再來<lb/>
陳恭公執中素不喜歐陽公其知陳州時公自潁移南<lb/>
京過陳拒而不見後公還朝作學士陳為首相公遂不<lb/>
造其門已而陳出知亳州罷使相公當草制陳自謂必<lb/>
不得其美辭至云杜門却掃善避權勢以逺嫌處事執<lb/>
心不為毁譽而更變陳大驚喜曰使與我相知深者不<lb/>
能道此此得我之實也録寄其客李師中曰吾恨不早<lb/>
識此人<lb/>
<pb n="KR3j0184_WYG_002-11b"/>
司馬温公童稚時與群兒戲於庭庭有大甕一兒偶墮<lb/>
甕水中群兒譁然棄去公即以石擊甕水因穴而迸出<lb/>
兒得不死葢其活人手叚已見於齠齔中至今京洛間<lb/>
多為小兒擊甕圖　司馬温公曰世之人不以耳視而<lb/>
目食者鮮矣聞者駭曰何謂也温公曰衣冠所以為容<lb/>
觀也稱體斯美矣世人舍其所稱聞人所尚而慕之豈<lb/>
非以耳視者乎飲食之物所以為味也適口斯美矣世<lb/>
人取果餌而刻鏤朱緑之以為槃按之玩豈非以目食<lb/>
<pb n="KR3j0184_WYG_002-12a"/>
者乎　司馬温公作迂書或問何謂回心曰去惡而從<lb/>
善捨非而從是人或知之而不能徙以為如制悍馬如<lb/>
斡磻石之難也静而思之在我而已如轉户樞何難之<lb/>
有　司馬温公從龎頴公辟為大原府通判尚未有子<lb/>
夫人為買一妾公殊不顧夫人疑有所忌也一日教其<lb/>
妾俟我出汝自飾至書院中冀公一顧也妾如其言公<lb/>
訝曰夫人出汝安得至此亟遣之　温公赴闕庭民遮<lb/>
道曰公無歸洛留相天子全活百姓　司馬温公以高<lb/>
<pb n="KR3j0184_WYG_002-12b"/>
才全徳大得中外之望士大夫識與不識稱之曰君實<lb/>
下至閭閻畎畆匹夫匹婦莫不能道司馬公之名退十<lb/>
有餘年而天下之人冀其復用於朝故蘇子瞻為公獨<lb/>
樂園詩曰先生獨何事四海望陶冶兒童誦君實走卒<lb/>
知司馬葢紀實也　司馬温公病與吕申公簡曰晦叔<lb/>
自結髮志學仕而行之端方忠厚天下仰服垂老乃得<lb/>
秉國政平生所藴不施於今日將何俟乎比物論頗譏<lb/>
晦叔慎嘿太過光自病以來悉以身付醫家事付康惟<lb/>
<pb n="KR3j0184_WYG_002-13a"/>
國事未有所付今日囑於晦叔　又曰介甫文章節義<lb/>
過人處甚多但性不曉事而遂非致忠直疎逺䜛佞輻<lb/>
輳敗壊百度以至於此今方矯革其弊不幸介甫謝世<lb/>
反覆之徒必詆毁百端光意以謂朝廷特宜優加厚禮<lb/>
以振起浮薄之風不識晦叔以為如何　司馬温公曰<lb/>
受人恩而不忍負者其為子必孝為臣必忠　司馬温<lb/>
公居處有法動作有禮其被服如陋巷之士一室蕭然<lb/>
圖書盈几終日静坐泊如也其所服之布衾乃范蜀公<lb/>
<pb n="KR3j0184_WYG_002-13b"/>
自許訪公時所贈也後寢疾東府治命殮以深衣而覆<lb/>
以是衾常作布衾銘曰藜藿之甘綈布之温名教之樂<lb/>
徳義之尊求之孔易享之嘗安綺繡之奢膏粱之珍權<lb/>
寵之盛利欲之繁苦難其得禍辱旋臻取易捨難去危<lb/>
就安至愚且知士寧不然顔樂簞食萬世師模紂居瓊<lb/>
臺死為獨夫君子以儉為徳小人以奢喪軀然則斯衾<lb/>
之陋其可忽諸<lb/>
吕正獻公燕居凝塵滿案澹然弗顧嘗言自見吾友王<lb/>
<pb n="KR3j0184_WYG_002-14a"/>
深父而道徳性命之學日加益公天性清儉然居處飲<lb/>
食衣服不過為敝陋從容有常度　李公擇治平中數<lb/>
為朋友言吕正獻未嘗聞其疾聲見其遽色亦未嘗草<lb/>
書學者當師慕之<lb/>
王荆公知制誥夫人為買一妾荆公見之曰何物女子<lb/>
曰夫人令執事左右曰汝誰氏曰妾之夫為軍大將部<lb/>
米運舟失水家貲盡沒猶不足又賣妾以償公愀然曰<lb/>
夫人用錢幾何得汝曰九十萬公呼其夫令為夫婦如<lb/>
<pb n="KR3j0184_WYG_002-14b"/>
初盡以錢賜之<lb/>
范忠宣公曰今人好名乃勇於為善　范忠宣公平生<lb/>
自奉無重肉又雜誌云古人自奉簡約類非後人所能<lb/>
及飲食高下各有制度諸侯無故不殺牛大夫無故不<lb/>
殺羊士無故不殺犬豕大抵古人得肉食者至少所謂<lb/>
肉食者謀之此言貴者方得食也又曰虎頭燕頷食肉<lb/>
相也此古以食肉為難得比之後人簡約甚矣　公親<lb/>
族間有子弟請教於公公曰唯儉可以助廉惟恕可以<lb/>
<pb n="KR3j0184_WYG_002-15a"/>
成徳其人書於坐隅終身佩服公平生自奉無重肉不<lb/>
擇滋味所食麤糲而已每退自公易衣短褐率以為常<lb/>
　公罷相尹洛三子皆衣布袴尹和靖因揖上馬見之<lb/>
伊川論國朝名相必曰李文靖范忠宣<lb/>
吕滎陽公更歴中外凢典五州晚居宿州真揚間十餘<lb/>
年衣食不給有至絶糧數日者其在和州嘗作詩云除<lb/>
却借書沽酒外更無一事擾公私古人清白如此　吕<lb/>
滎陽公曰飬心莫善於寡欲天下之難持者莫如心天<lb/>
<pb n="KR3j0184_WYG_002-15b"/>
下之易染者莫如欲善養心者正其思而已矣目欲紛<lb/>
麗之色視思明則色欲寡矣耳欲鄭衛之聲聽思聰則<lb/>
聲欲寡矣口欲天下之美味思夏禹之菲飲食則口欲<lb/>
寡矣身欲天下之文繡思文王之卑服則身欲寡矣寡<lb/>
欲如此而心不治未之有也<lb/>
鍾離權曰吾買婢得前令之女吾特憐而悲之義不可<lb/>
久辱<lb/>
趙康靖公槩厚徳長者口未嘗言人短中嵗常置黄黒<lb/>
<pb n="KR3j0184_WYG_002-16a"/>
二豆於几案間自旦數之每興一善念則投一黄豆興<lb/>
一惡念則投一黒豆暮發視之初黒豆多於黄豆漸久<lb/>
反之既謝事歸南京遂徹豆無可數<lb/>
石徂徠介字守道為舉子時寓學於南郡其固窮苦學<lb/>
世無比者王侍郎瀆聞其窮約因宴客以盤餐遺之石<lb/>
謝曰甘脆亦介之願但日饗之則可若止得一饗則明<lb/>
日何以繼乎朝饗膏粱暮厭粗糲人之常情也介所以<lb/>
不敢當賜王咨重之<lb/>
<pb n="KR3j0184_WYG_002-16b"/>
陳無巳與趙挺之邢和叔皆郭大夫婿陳在舘職當侍<lb/>
郊丘非重裘不能禦寒氣無巳止有其一其内子為於<lb/>
挺之家假以衣之無巳詰所從來内以實告無巳曰汝<lb/>
豈不知我不着渠家衣耶却之既而遂以凍病而死<lb/>
劉元城在宋杜門屏跡不妄交逰人罕見其面田夫野<lb/>
老市井細民謂若過南京不見劉待制如過泗州不見<lb/>
大聖　劉元城見賓客談論踰時體無欹側肩背竦直<lb/>
身不妄動　劉元城曰唯絶嗜欲可以不死<lb/>
<pb n="KR3j0184_WYG_002-17a"/>
陳古靈襄與鄉士陳烈周希孟鄭穆名四友公與三人<lb/>
者獨以斯道鳴於海隅躬行持守益堅自家而逹于州<lb/>
閭邦人化之謂之四先生雖有誕突恣傲不可率者不<lb/>
敢失禮於其門<lb/>
曽公鞏字子固在官有所市易取賈必以薄予賈必以<lb/>
厚於門生故吏以幣交者一無所受福州無職田歲鬻<lb/>
園蔬收其直自入常三四十萬公曰太守與民争利可<lb/>
乎罷之後至者亦不復取也<lb/>
<pb n="KR3j0184_WYG_002-17b"/>
蔡文忠公通判濟州日飲醇酎往往至醉是時太夫人<lb/>
年已高頗憂之山東賈存道先生過濟文忠館之先生<lb/>
慮其以酒廢學生疾乃為詩示文忠曰聖君恩寵龍頭<lb/>
選慈母年高鶴髮垂君寵母恩俱未報酒如成病悔何<lb/>
追文忠矍然起謝之自是非請客不對酒終身未嘗至<lb/>
醉<lb/>
陳忠肅公綬性清謹言動有常平生手不執錢貨殖之<lb/>
事未嘗講論惟於農田不廢詢訪嘗語人曰有國有家<lb/>
<pb n="KR3j0184_WYG_002-18a"/>
豈能忘利或孳孳而營之或臨事必以為言則可戒也<lb/>
　陳忠肅公嘗語人蔡京他日必大用但此人得志必<lb/>
擅私逞欲無君自肆矣尋居諌省遂攻其惡京致情懇<lb/>
以甘言啖公公曰射人先射馬擒賊須擒王不得自已<lb/>
也攻之愈力初京為翰林學士承㫖以辭命為職世未<lb/>
知其非也公力言京不可用用之必為腹心患宗社安<lb/>
危未可知聞者往往甚其言以為京之惡不至是已而<lb/>
結嬖倖竊國柄矯誣先烈怙寵妄作為宗社禍悉如公<lb/>
<pb n="KR3j0184_WYG_002-18b"/>
言於是人服公如蓍龜云　陳忠肅公有㪷餘酒量每<lb/>
飲不過五爵每㑹親戚間有歡適不過大白滿引恐以<lb/>
長飲廢事每日有定課自鷄鳴而起終日寫閱不離小<lb/>
齋倦即就枕既寤即興不肯偃仰枕上每夜必置行燈<lb/>
於床側自提就案人或問公何不呼喚使者公曰起止<lb/>
不常若渉寒暑則必動其念此非可常之道偶吾性安<lb/>
之故不欲勞人也<lb/>
陳忠肅公瓘為越州僉判蔡卞為帥待公甚厚而公已<lb/>
<pb n="KR3j0184_WYG_002-19a"/>
得其心術常欲踈逺之屢引疾尋醫章不得上㑹明倅<lb/>
闕蔡俾公權攝以時當得職田意公方貧必喜于少紓<lb/>
公到明遂伸尋醫之請將所得圭租遜前官明州以法<lb/>
當公得公以義不當受卒不取而歸之官廪　陳忠肅<lb/>
謫台州所過州郡皆令甲兵防送不得稽留至台久之<lb/>
人莫敢以居室借賃者暫館僧舍十日必遷一寺公處<lb/>
之澹然到台數月朝廷起遷人石悈知州事且令赴闕<lb/>
之官士論以為將有處分于公也悈至揚言怖公視事<lb/>
<pb n="KR3j0184_WYG_002-19b"/>
之次日即遣兵官突來約束不得令出入又置邏卒數<lb/>
處雖親戚家書殆至隔絶未幾復令兵官搜檢行李攝<lb/>
公至郡郡庭垂簾如制獄大陳獄具公知其意遂發問<lb/>
曰今日之事豈被㫖耶悈示公劄子葢取尊堯集副本<lb/>
以為係詆誣之書合繳出毁棄公曰然則朝廷指揮取<lb/>
尊堯集耳追瓘至此復欲何為因問曰君知尊堯所以<lb/>
立名乎葢以神考為堯而以主上為舜也助舜尊堯何<lb/>
為詆誣瓘將顯就誅戮不必以刑獄相恐悈不待公言<lb/>
<pb n="KR3j0184_WYG_002-20a"/>
畢屢揖公退繼又幽公僧舍使小吏監守對榻坐卧窘<lb/>
辱百端人情憂怖慮有不測公安之不以為撓悈亦終<lb/>
不能為害<lb/>
馬永卿言匡衡疏有曰治性之道必審己之所有餘而<lb/>
强其所不足葢聰明疎通者戒於太察寡聞少見者戒<lb/>
於壅蔽勇猛剛强者戒於太暴仁慈温良者戒於無斷<lb/>
沈静安舒者戒於後時廣心浩大者戒於遺忘此語可<lb/>
為座右銘<lb/>
<pb n="KR3j0184_WYG_002-20b"/>
王文公洙始舉進士與郭稹同保有告稹冒祖母禫者<lb/>
法當連坐主司召問果保稹否公曰保之不可易也於<lb/>
是與稹俱罷<lb/>
唐充之每稱前軰說後生不能忍詬不足為人聞人宻<lb/>
論不能容受而輕泄之者不足為人<lb/>
劉高尚先生臯云毋以嗜欲殺身毋以政事殺人毋以<lb/>
貨財殺子孫毋以學術殺天下後世<lb/>
明道先生曰世傳神仙白日飛昇之類則無若閒居山<lb/>
<pb n="KR3j0184_WYG_002-21a"/>
林保形錬氣以延年益壽則有之譬如一爐火置之風<lb/>
中則易過置之宻室則難過有此理也或問揚子言聖<lb/>
人不師仙聖人能為此等事否曰此是天地之間一賊<lb/>
若非竊造化之機安能延年使聖人肯為周孔為之矣<lb/>
　明道先生曰大人者不失其赤子之心赤子之心良<lb/>
心也天之所以降衷民之所以受天地之中也寂然不<lb/>
動虚明純一與天地相似與神明為一傳曰喜怒哀樂<lb/>
未發謂之中其謂此歟如衡之平不加以物如鑑之明<lb/>
<pb n="KR3j0184_WYG_002-21b"/>
不蔽以垢乃所謂正也惟先立其大者則其小者不能<lb/>
奪如使忿懥恐懼好樂憂患一奪其良心則視聽食息<lb/>
從而失守欲區區脩身以正其外難矣　明道先生年<lb/>
十六七時好田獵後自謂今無此好周茂叔曰何言之<lb/>
易也但此心潛隐未發一日萌動復如前矣後十二年<lb/>
暮歸在田野間見田獵者不覺有喜心乃知果未無也<lb/>
　明道先生曰有人胷中常若有人焉欲為善如有惡<lb/>
以為之間欲為不善又若有羞惡之心者本無二人此<lb/>
<pb n="KR3j0184_WYG_002-22a"/>
正交戰之驗也持其志使氣不能亂此最可驗<lb/>
伊川先生或問家貧親老應舉求仕不免有得失之累<lb/>
何修可以免此先生曰此只是志不勝氣若志勝自無<lb/>
此累家貧親老須用禄仕然得之不得為有命曰在己<lb/>
固可為親奈何曰為己為親也只是一事若不得其如<lb/>
命何茍不知命見患難必避遇得必動見利必趨其何<lb/>
以為君子然聖人言命非為中人以上者設中人以下<lb/>
于得喪之際不能不惑故有命之說若上智之人更不<lb/>
<pb n="KR3j0184_WYG_002-22b"/>
言命　伊川先生曰主一之謂敬無適之謂一不一則<lb/>
二三矣至於不敢欺不敢慢尚不愧於屋漏皆是敬之<lb/>
事也又曰整齊敬肅則心便一一則自無非僻之干此<lb/>
意但涵養久之則天理自明　伊川先生曰利不獨財<lb/>
利之利凡有利心便不可纔作一事湏尋自家稳便處<lb/>
皆利心也<lb/>
張思叔詬詈僕夫伊川曰何不動心忍性思叔慙謝<lb/>
謝顯道與伊川别一年往見之伊川曰相别一年做得<lb/>
<pb n="KR3j0184_WYG_002-23a"/>
甚工夫謝曰也只去個矜字曰何故曰仔細㸃檢來病<lb/>
痛盡在這裡若按伏得這個罪過方有向進處伊川㸃<lb/>
頭因語在坐同志者曰此人為學切問近思者也胡文<lb/>
定公問顯道矜字罪過何故恁地大謝曰今人做事只<lb/>
管要誇耀别人耳目渾不關自家受用事有底人食前<lb/>
方丈便向人前喫只蔬食菜羮却去房裏喫為甚恁的<lb/>
又曰舊多恐懼不好打疊了此心又曰人有己便有夸<lb/>
心立己與物幾時到得與天為一處湏是克己纔覺時<lb/>
<pb n="KR3j0184_WYG_002-23b"/>
便克將去又曰克己須從性偏難克處克將去　謝顯<lb/>
道從學於明道明道嘗稱之曰謝子雖稍近魯直是誠<lb/>
篤理㑹事有不透其顙有泚憤悱如此<lb/>
朱光庭公掞見明道于汝歸謂人曰光庭在春風中坐<lb/>
了一箇月<lb/>
尹彦明焞年二十師事伊川應進士舉䇿問元祐黨人<lb/>
彦明曰此尚可以干禄邪不對徑出<lb/>
劉質夫絢自髫齔即事明道先生天性孝悌樂善而不<lb/>
<pb n="KR3j0184_WYG_002-24a"/>
為異端所惑氣和而體莊持論不茍合跬歩不離學每<lb/>
瞀悶時正坐端襟意氣即下既卒明道以文哭之曰遊<lb/>
吾門者衆矣而信之篤得之多行之果守之固若子者<lb/>
幾希侯師聖稱之曰明道平和簡易惟劉絢近之<lb/>
王宣徽之子正甫一日約康節同吳處厚王平甫㑹飯<lb/>
康節辭以疾明日正甫來康節謂曰某之辭㑹有以姑<lb/>
聽之吳處厚者好議論王平甫乃介甫之弟介甫方執<lb/>
政行新法處厚每譏刺之平甫雖不甚主其兄若人面<lb/>
<pb n="KR3j0184_WYG_002-24b"/>
罵之則亦不堪矣此某所以辭㑹也正甫笑曰先生料<lb/>
事之審如此昨處厚席間毁介甫平甫作色欲列其事<lb/>
于府某觧之甚苦乃巳嗚呼康節以道徳尊一代平居<lb/>
出處一飯之間其謹如此為子孫者當念之<lb/>
范侍講元祐初伊川除崇政殿說書時范公為著作佐<lb/>
郎實録院檢討伊川謂温公曰經筵若得范淳夫來尤<lb/>
好但經筵須要他温公曰何故伊川曰頥自度乏温潤<lb/>
之氣淳夫色温而氣和尤可以開陳是非導人主之意<lb/>
<pb n="KR3j0184_WYG_002-25a"/>
其後除侍講<lb/>
劉道原恕家貧不能自給一毫不妄取於人其自洛陽<lb/>
南歸也時已十月無寒具司馬温公以衣襪二事及舊<lb/>
貂褥贐之固辭强與之行及潁州悉封而還之司馬温<lb/>
公曰於光不受他人可知　劉道原為人剛毅時王介<lb/>
甫權震天下人不敢忤憤憤不少屈<lb/>
鄒侍郎浩曰聖人之道備於六經千門萬户何從而入<lb/>
大要在謹獨而已但於十二時中㸔自家一念從何處<lb/>
<pb n="KR3j0184_WYG_002-25b"/>
起即㸃檢不放過便見工力<lb/>
徐節孝事母謹嚴非有大故未嘗去其側日具太夫人<lb/>
所嗜或不獲即奔走闤市若有所亡人或慕其純孝損<lb/>
直以售之親戚故人或致甘毳誠不至禮不恭弗受也<lb/>
所奉饌皆自調味太夫人飲食時先生率家人在左右<lb/>
為兒戱或謳歌以說之故太夫人雖在窮巷而奉飬與<lb/>
富貴家等無湏臾不快太夫人以疾終先生號慟嘔血<lb/>
絶而復蘇哭不輟聲吕溱造廬下聞其號哭曰想見鬼<lb/>
<pb n="KR3j0184_WYG_002-26a"/>
神中夜聞此聲亦湏為公泣也先生少時為母置饍先<lb/>
過一賣肉家中心欲買其肉遂先於市中買他物而别<lb/>
路於歸途為順且亦有賣肉者因自念中心已許買他<lb/>
家肉若舍而之他能不欺心乎遂迂道買肉而歸且云<lb/>
己之行信自此始也又云少時逐日以衫㡌揖母一日<lb/>
見貴官乃用襽幞因自念天下之尊莫踰父母今反不<lb/>
若見貴官明日以襽幞揖母家人見之無不笑既久亦<lb/>
不笑也且云己之行敬自此始也<lb/>
<pb n="KR3j0184_WYG_002-26b"/>
晏公敦復平居静黙似不能言者立朝論事則明目張<lb/>
膽不畏强禦<lb/>
張子韶論處巳曰操守欲正器局欲大識見欲逺三者<lb/>
有一便可立身兼之者極難雖然有識見者自别當以<lb/>
識見為先　或曰倉卒患難中處事不亂是其才耶抑<lb/>
其識耶公曰未必才識了得必其胷中器局不凡素有<lb/>
定力不然恐胷中先亂何以臨事古人平日欲涵飬器<lb/>
局者此也　張子韶謫居南安至則閉門謝客以經史<lb/>
<pb n="KR3j0184_WYG_002-27a"/>
自娛緼袍糲食家人軰幾無以自存親知聞之爭餽遺<lb/>
以奉公皆謝遣之<lb/>
南軒先生曰心在焉則謂之敬且如方對客談論而他<lb/>
有所思雖思之善亦不敬纔有間斷便是不敬　南軒<lb/>
先生曰學莫先於義利之辨而義也者本心之所當為<lb/>
而不能自已非有所為而為之者也一有所為而後為<lb/>
之則皆人欲之私而非天理之所存矣<lb/>
晦庵先生曰心者萬事之原也人之一心得其正則事<lb/>
<pb n="KR3j0184_WYG_002-27b"/>
事皆得其正心或不正則無一事得由於正人有常言<lb/>
曰心印若此印刋刻得端正㸔印在何處莫不端正若<lb/>
刋刻得欹邪㸔印在何處無不欹邪故治心之學不可<lb/>
不謹也　晦庵先生曰凡徇人欲自是危嶮莊子所謂<lb/>
其熱焦火其寒凝冰是也<lb/>
汪信民常言人常咬得菜根則百事可做胡康侯聞之<lb/>
擊節歎賞<lb/>
</p>
<p>
</p>
  </div>
</body>
</text>
</TEI>