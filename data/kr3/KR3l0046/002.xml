<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>玉壺野史卷二</head>
    <p>
<pb n="KR3l0046_WYG_002-1a"/>
欽定四庫全書<lb/>
　玉壺野史卷二　　　　　宋　釋文瑩　撰<lb/>
開寶塔成欲撰記太宗謂近臣曰儒人多薄佛典向西<lb/>
域僧法遇自摩竭陀國来表述本國有金剛坐乃釋迦<lb/>
成道時所踞之坐求立碑坐側朕令蘇易簡撰文賜之<lb/>
中有鄙佛為遐裔語朕甚不喜詞臣中獨不見朱昻有<lb/>
譏佛之迹因詔公撰之文既成敦崇嚴重太宗深加嘆<lb/>
奨公舉進士之時趙韓王深所器重謂人曰朱君子之<lb/>
<pb n="KR3l0046_WYG_002-1b"/>
風夀徳逺到時宗人朱遵度有學名謂之朱萬卷目公<lb/>
為小萬卷敭歴清貴五十年晚以工部侍郎懇求歸江<lb/>
陵逾年方允止令謝於殿門外後詔賜坐時方劇暑恩<lb/>
㫖寵留詔秋涼進程時吳叔贈行詩有浴殿夜涼初閣<lb/>
筆渚宫秋晚得懸車之句尤為中的錫宴玉津園中人<lb/>
傳詔令各賦詩為送若李承維有清朝納禄猶强健白<lb/>
首還家正太平及陳文惠公堯佐部吏百函通爵里送<lb/>
兵千騎過荆門之句凡四十八篇皆警絶一時朝論榮<lb/>
<pb n="KR3l0046_WYG_002-2a"/>
之弟協亦同時隱皆享睂夀家林相接謂之渚宮二疎<lb/>
荆帥陳康肅堯咨表其居為東西致仕坊八十二薨門<lb/>
人請諡正裕先生<lb/>
王宫保溥乾徳初相太祖以舊相先朝令徳固優待之<lb/>
故事一品班在臺省之後特置分臺省班於東西遂為<lb/>
著式公父祚并州郡小吏後以防禦使致仕於家眉夀<lb/>
康福每搢紳拜於其家置罇為夀公必朝服侍立客輒<lb/>
不安引避於席祚曰學生僕之豚犬爾豈煩謙避耶溥<lb/>
<pb n="KR3l0046_WYG_002-2b"/>
後纂集蘇冕崔鉉二會要撰成一百卷目曰唐會要教<lb/>
其子貽孫尤負奥學上問趙韓王曰男尊女卑男何以<lb/>
跪而女不跪歴問學臣無有知者惟貽孫曰古者男女<lb/>
皆跪至天后女始拜而不跪韓王曰何以為質貽孫曰<lb/>
古詩云長跪問故夫遂得振學譽<lb/>
馮瀛王道徳度凝厚事累朝體貌山立其子吉特浮俊<lb/>
無檢為少卿善琵琶妙出樂府世無及者父酷戒之略<lb/>
無少悛一日家宴固欲辱之處賤伶之衆執器立於庭<lb/>
<pb n="KR3l0046_WYG_002-3a"/>
奏數曲罷列於纏頭縑鏹隨衆伶給之吉置縑鏹於左<lb/>
肩抱琵琶按膝長跪厲聲呼謝而退家人大笑於箔回<lb/>
首謂父曰能為吉進此技於天子否凢賓飲聚長為不<lb/>
速酒酣即彈彈罷起舞舞罷作詩昻然而去自謂曰馮<lb/>
三絶及撰昭憲太后諡議舉朝嘆服乾徳四年郊禮容<lb/>
樂節刋正漸備有司奏其闕典但少宗廟殿庭宫懸三<lb/>
十六架加鼓吹熊羆十二按樂禮朝會登歌用五瑞郊<lb/>
廟奠獻用四瑞回至樓前奏采茨之曲御樓奏隆安之<lb/>
<pb n="KR3l0046_WYG_002-3b"/>
曲各用樂章又八佾之舞以象文徳武功請用𤣥徳升<lb/>
聞天下大定之舞卒従其請<lb/>
江南邊鎬初生其父忽夢謝靈運持刺来謁自稱前永<lb/>
嘉守脩髯秀彩骨法神竦所披衣巾輕若烟霧曰欲託<lb/>
君為父子頃寄浙西飛来峯翻譯金剛經然其經流分<lb/>
中有未合佛㫖處願寄君家刋正無他祝慎勿以葷肉<lb/>
噉我及七嵗放我出家為真僧以畢前經夢訖鎬生眉<lb/>
貌髙古𩔖夢中者父愛之小字康樂成童聰敏攻文字<lb/>
<pb n="KR3l0046_WYG_002-4a"/>
盡若夙誦堅求出家其親不肯以葷迫之初不能食後<lb/>
亦稍稍及冠翹秀臠姻者衆雙親强而娶焉後嗣主愛<lb/>
其博雅累用之然而柔懦寡斷惟好釋氏初従軍平建<lb/>
州凡所克捷惟務全活建人徳之號為邊羅漢及克湘<lb/>
潭鎬為統軍諸將欲縦掠獨鎬不允軍入其城巷不改<lb/>
市潭人益喜之謂之邊菩薩及帥於潭政出多門絶無<lb/>
威斷惟事僧佛楚人失望謂之邊和尚<lb/>
太祖初郊凡闕典大儀修講或未全備至於勘契之式<lb/>
<pb n="KR3l0046_WYG_002-4b"/>
次郊方舉大禮畢鑾輅還至闕門則行勘箭之儀内中<lb/>
過殿門則行勘契之儀勘箭者其箭以金銅為鏃長三<lb/>
寸形若鑿柄其笴香檀木為之長三尺金錦飾二端以<lb/>
絳羅泥金囊韜之金吾仗掌焉其鏃以紫羅泥金囊貯<lb/>
之駕前司掌焉每大駕還闔中扇駐蹕少俟有司聲云<lb/>
南来者何人駕前司告云大宋皇帝行大禮畢禮儀使<lb/>
跪奏曰請行勘箭金吾司取其笴駕前司取其鏃兩勘<lb/>
之罷即奏曰勘箭訖有司又聲曰是不是賛喝者齊聲<lb/>
<pb n="KR3l0046_WYG_002-5a"/>
曰是如是者三方開扇分班起居迎駕大輅方進勘契<lb/>
者以香檀刻魚形金飾鱗鬛别以香檀板為魚形坎而<lb/>
為範其魚則駕前司掌焉其範則宮殿門司掌焉鑾輿<lb/>
過宮殿門以魚合範然後開扉迎駕其賛唱喝迎拜一<lb/>
如勘箭之式<lb/>
真宗喜談經一日命馮元談易非經筵之常講也謂元<lb/>
曰朕不欲煩近侍久立欲於便齋亭閣𨕖純孝之士數<lb/>
人上直司人便裘頂帽横經並坐暇則薦茗果盡笑論<lb/>
<pb n="KR3l0046_WYG_002-5b"/>
削去進説之儀遇疲則罷元薦查道李虚已李行簡三<lb/>
人者預焉奏曰道歙州人母病嘗思鱖羮方冬無有市<lb/>
者道泣禱河神鑿氷脱巾取得鱖果尺餘以饋母後舉<lb/>
賢良入第四等虚已母喪明醫者曰浮翳泊睛但䑛干<lb/>
日勿藥自痊虚已䑛睛二年遂明行簡父患癰極痛楚<lb/>
以口吮其敗膏不唾於地父疾遂平真宗立召之日俾<lb/>
陪侍喜曰朕得朋矣<lb/>
太祖收并州凱旋日范杲為縣令叩回鑾進頌聖夀詩<lb/>
<pb n="KR3l0046_WYG_002-6a"/>
有千里版圖来浙右一聲金鼓下河東之句上愛之賜<lb/>
一官改服色<lb/>
擒劉鋹至闕下欲獻俘太廟莫知其儀時張昭以户部<lb/>
尚書致仕於家深識典故國初規制皆張昭與竇儀所定<lb/>
太祖遣學士李瀚就問俘廟之儀庶同㕘酌張昭卧病<lb/>
口占其式以授瀚不遺一字瀚遂心伏昭之該明<lb/>
太宗居晉邸問賓僚今朝父子一徳者何人有以劉温<lb/>
叟父子為對者父岳退居河陰温叟方七嵗嘗謂客曰<lb/>
<pb n="KR3l0046_WYG_002-6b"/>
吾老矣他無所覬但得世難稍息與此兒偕為温裕之<lb/>
叟耕釣烟月為太平之漁樵平生足矣後記父語父因<lb/>
名焉岳後唐為學士温叟晉少帝時又為學士人盡榮<lb/>
之受命之日抱勅立堂下其母未與之見隔簾聞魚鑰<lb/>
聲俄而開箧二青衣舉一箱至庭則紫袍兼衣也母始<lb/>
卷簾見之曰此則汝父在禁林内庫所賜者温叟跪泣<lb/>
捧授開影寢列祀以文告其先方拜母慶以父名岳終<lb/>
身不聴樂大朝會有樂亦以事辭之客有犯其諱則慟<lb/>
<pb n="KR3l0046_WYG_002-7a"/>
哭急起與客遂絶太宗聞之嘉嘆益久温叟時為中丞<lb/>
家貧太宗致五百緡以贈之拜貺訖以一半積貯於御<lb/>
史府西楹令来使緘鐍而去至明年端午以紈扇角黍<lb/>
贈之視其封宛然所親諷之曰晉邸贈緡恤公之貧盍<lb/>
開扄以濟其乏温叟曰晉王身為京兆尹兄為天子吾<lb/>
為御史長拒之則鮮敬受之則何以激流品乎後太宗<lb/>
聞之益加嘆重<lb/>
乾徳三年再郊范魯公質為大禮使以鹵簿青油隊舊<lb/>
<pb n="KR3l0046_WYG_002-7b"/>
有甲騎盡取於武庫磨鋥堅厚精明可畏於禮容有所<lb/>
不順陶穀尚書為禮儀使出意蕝之以青緑畫黄蕝為<lb/>
甲文青巾裏之緑青蕝為下裙絳皮為絡長短至膝加<lb/>
珂紋銅鈴繞前膺及後鞦至今用焉榖本姓唐避晉祖<lb/>
諱易之明博該敏尤工厯象時偽晉遼勢方熾謂所親<lb/>
曰五星數夜連珠於西南已累累大明吾輩無左衽之<lb/>
憂有真主已在漢地觀帳上騰蛇氣纏之遼主必不歸<lb/>
國未㡬徳光薨於漢又自東起芒侵於北穀曰遼人非<lb/>
<pb n="KR3l0046_WYG_002-8a"/>
久自相吞噬安能他及後皆盡然<lb/>
竇禹鈞生五子儀儼偁偘等相繼登科馮瀛王贈禹鈞<lb/>
詩有靈椿一樹老丹桂五枝芳時號竇氏五龍昆仲材<lb/>
業儀儼尤著儀為禮部侍郎太祖欲相之趙韓王自寡<lb/>
學忌儀明博亟引薛居正㕘大政以塞之弟儼素藴文<lb/>
學為周世宗所重判太常寺校管籥鐘磬辨清濁上下<lb/>
之數分律吕還相之法去京房清宫一管調之二年方<lb/>
合大律又善樂章凡三絃之通七絃之琴十二絃之筝<lb/>
<pb n="KR3l0046_WYG_002-8b"/>
二十五絃之瑟三漏之籥七漏之笛八漏之篪十七管<lb/>
之笙二十三管之簫皆立譜調按通而合之器雖異而<lb/>
均和不差編於歴代樂章之後目曰大周正樂譜樂寺<lb/>
掌之依文敎習尤善推步星厯與盧多遜楊㣲之同在<lb/>
諫垣預謂二公曰丁夘嵗五星當連珠於奎奎主文又<lb/>
在魯分野自此天下始太平二拾遺必見之老夫不與<lb/>
也果在乾徳丁夘嵗五星連珠於奎太宗鎮兖海其明<lb/>
博如此<lb/>
<pb n="KR3l0046_WYG_002-9a"/>
太祖嘗謂趙普曰卿苦不讀書今學臣角立雋軌髙駕<lb/>
卿得無愧乎普由是手不釋卷然太祖亦因是廣閲經<lb/>
史<lb/>
李澣及第於和凝相榜下後與座主同任學士會凝作<lb/>
相澣為承㫖適當批詔次日於玉堂輒開和相舊閤悉<lb/>
取圖書玩器留一詩於榻攜之盡去云座主登庸歸鳳<lb/>
閣門生批詔立鼇頭玉堂舊閤多珍玩可作西齋潤筆<lb/>
不<lb/>
<pb n="KR3l0046_WYG_002-9b"/>
艾侍郎穎少年赴舉逆旅中遇一村儒状極茸闒顧謂<lb/>
艾曰君此行登第必矣艾曰賤子家於鄆無師友加之<lb/>
汶上少典籍今學疎寡聊觀場屋爾安敢俯拾耶儒者<lb/>
曰吾有書一卷以授君君宜少俟於此詰旦奉納翌日<lb/>
果持至乃左傳第十也謂艾曰此卷書不獨君取富貴後<lb/>
四十年亦有人因此書登科甲然齡禄俱不及君記之<lb/>
艾頗為異時亦諷誦果會李愚知貢舉試鑄鼎象物賦<lb/>
試在卷中一揮而就愚愛之擢甲科後四十年當祥符<lb/>
<pb n="KR3l0046_WYG_002-10a"/>
五年御前放進士亦試此題徐奭為状元後艾果以户<lb/>
部侍郎致仕七十八嵗薨於汶徐四十四翰林學士卒<lb/>
乾徳初國用未豐蘇曉為淮漕欲議盡𣙜舒廬蘄黄夀<lb/>
五州茶貨置四十四場一萌一蘖盡搜其利嵗衍百餘<lb/>
萬緡淮俗苦之後曉舟敗溺淮民比屋相賀<lb/>
秦亭之西北夕陽鎮産巨材森鬱綿亘不知其極止利<lb/>
於戎建隆初國朝方議營造尚書髙防知秦州闢地數<lb/>
百里築堡扼其要募兵千餘人為採造務與戎約曰渭<lb/>
<pb n="KR3l0046_WYG_002-10b"/>
之北戎有之渭之南秦有之果得材數萬本為桴蔽渭<lb/>
而下後畨部率帳族絶渭奪筏殺兵防出師與戰戮其<lb/>
衆生擒數十人縶俘於獄以聞太祖憫之曰奪其地之<lb/>
所産得無爭乎仍速邊州之擾不若罷之下詔厚撫其<lb/>
酋所縶之戎各以袍帶優賜之遣還其部諸戎泣謝後<lb/>
上表願獻美材五十萬於朝<lb/>
許仲宣青社人三為隨軍轉運使心計精敏無絲髮遺<lb/>
曠征江南軍中之須當一作無不備之際曹武惠公因<lb/>
<pb n="KR3l0046_WYG_002-11a"/>
欲試之凢所索則隨應給師將夜攻城仲宣陰計之曰<lb/>
永夕運鍤寧不食耶既膳無器可乎預科陶器數十萬<lb/>
夜半爨成食兵將就食果索其器如數給之他率類此<lb/>
征交州為廣西漕士死於瘴者十七八大將孫全興失<lb/>
律仲宣奏乞罷兵不待報以分屯湖南諸州開帑賞給<lb/>
縦其醫餌謂人曰吾奪瘴嶺客魂數萬生還中國已恨<lb/>
後時若更俟報將積屍於廣野矣誅一族活萬夫吾何<lb/>
恨哉又飛檄諭交人以禍福交人因送款乞内附遣使<lb/>
<pb n="KR3l0046_WYG_002-11b"/>
修貢仲宣上表待罪太宗褒詔大嘉之以祕書監致仕<lb/>
於家八十三終諡仁惠公<lb/>
愍説者不知何人所撰偶一敝冊中録之云熈寧丙辰<lb/>
四月二十六日襄州通衢一死婦理官驗之帶二公符<lb/>
云潭州婦女阿毛其夫楊全配𨽻房陵既死本州請陳<lb/>
欲負夫骨歸塟故鄉遭時大疫遂斃於道嗚呼轅門之<lb/>
匹婦豈不知改従於人免凍餒以茍餘生乎翻能以義<lb/>
藏中惸然不憚數千里之逺負夫骨以歸此節婦義女<lb/>
<pb n="KR3l0046_WYG_002-12a"/>
之為反斃於道天乎福善助順之理所以難忱也膏梁<lb/>
士族之家夫始屬纊已欲括奩結槖求他耦而適者多<lb/>
矣宜將何理以殛之<lb/>
郭忠恕畫殿閣重複之状梓人較之毫釐無差太祖聞<lb/>
其名詔授監丞將建開寳寺塔浙匠喻皓料一十三層<lb/>
郭以所造小様未底一級折而計之至上層餘一尺五<lb/>
寸殺<hi>去聲</hi>收不得謂皓曰宜審之皓因數夕不寐以尺較<lb/>
之果如其言黎明叩其門長跪以謝尤工篆籀詩章惟<lb/>
<pb n="KR3l0046_WYG_002-12b"/>
縦酒無檢多突忤於善人聶崇義建隆初拜學官河洛<lb/>
之師儒也趙韓王嘗拜之郭使酒詠其姓玩之曰近貴<lb/>
全為聵攀龍即是聾雖然三箇耳其奈不成聰崇義應<lb/>
聲反以忠恕二字解其嘲曰勿笑有三耳全勝畜二心<lb/>
忠恕大慚終亦以此敗檢坐謗時政擅貨官物流登州<lb/>
中途卒藁塟於官道之旁他日親友與斂塟發土視之<lb/>
輕若蟬蜕非區中之物也李留臺建中以書學名家手<lb/>
寫忠恕汗簡集以進皆科斗文字太宗深悼惜之詔付<lb/>
<pb n="KR3l0046_WYG_002-13a"/>
祕閣<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR3l0046_WYG_002-13b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　玉壺野史卷二<lb/>
</p>
<p>
</p>
  </div>
</body>
</text>
</TEI>