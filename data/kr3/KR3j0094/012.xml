<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>東坡志林卷十二</head> <lb/>
    <p>
<pb n="KR3j0094_WYG_012-1a"/>
欽定四庫全書<lb/>
　東坡志林卷十二<lb/>
　　　　　　　　　　　　　宋　蘇軾　撰<lb/>
羅浮道士何宗一以其猶子為童子狀貌肥黑矮小予<lb/>
　嘗戲之曰此羅浮茯苓精也俗諺曰下有茯苓上生<lb/>
　兎絲因名之曰苓之字表絲且祝老何善待之壯長<lb/>
　非庸物也<lb/>
桃符仰視艾人而罵曰汝何等草芥輒居我上艾人俯<lb/>
<pb n="KR3j0094_WYG_012-1b"/>
　而應曰汝已半截入土猶爭髙下乎桃符怒徃復紛<lb/>
　然不已門神解之曰吾輩不肖方傍人門户何暇爭<lb/>
　閒氣耶請妙總大士著此一轉語<lb/>
王燾集外臺秘要有代茶飲子一首云格韻髙絶惟山<lb/>
　居逸人乃當作之予嘗依法治服其利鬲調中信如<lb/>
　所云而其氣味乃一服煮散耳與茶了無干渉薛能<lb/>
　詩云麄官乞與真抛却頼有詩情合得嘗又作鳥嘴<lb/>
　茶詩云鹽損添嘗戒薑宜煮更誇乃知唐人之於茶<lb/>
<pb n="KR3j0094_WYG_012-2a"/>
　葢有河朔脂麻氣也<lb/>
陸道士惟忠字子厚眉山人好丹藥通術數能詩蕭然<lb/>
　有出塵之姿久客江南無知之者予昔在齊安葢相<lb/>
　從㳺因是謁子由髙安子由大賞其詩㑹吳遠之過<lb/>
　彼遂與俱來惠州出此詩<lb/>
晉方技傳有韋虛者父母使守稻牛食之虛見而不驅<lb/>
　牛去乃理其殘亂者父母怒之虚曰物各飲食牛方<lb/>
　食奈何驅之父母愈怒曰即如此何用理亂者為虚<lb/>
<pb n="KR3j0094_WYG_012-2b"/>
　曰此稻又欲得生此言有理虚固有道者耶吕猗母<lb/>
　足得痿痺病十餘年虛療之去母數歩坐瞑目寂然<lb/>
　有頃曰扶起夫人坐猗曰夫人得疾十年豈可倉卒<lb/>
　令起耶虛曰且試扶起兩人夾持而立少頃去夾者<lb/>
　遂能行學道養炁者至足之餘能以氣與人都下道<lb/>
　士李若之能之謂之布氣吾中子迨少羸多疾若之<lb/>
　相對坐為布氣迨覺腹中如初日所照溫溫也葢若<lb/>
　之曾遇得道異人於華岳下云<lb/>
<pb n="KR3j0094_WYG_012-3a"/>
古人有言有若無實若虛况汝實無而虛者耶使人謂<lb/>
　汝庸人實無所能聞於吾者乃吾之望也慎言語節<lb/>
　飲食晏寢早起務勞其形骸為善也臨别以是告汝<lb/>
　四月十五日<lb/>
李獻之遺予天台玉版殆過澄心堂頃所未見<lb/>
月石屏捫之曰微凸乃偽也真者必平然多不圓圓而<lb/>
　平桂滿而不出者此至難得可寳<lb/>
樂天作廬山草堂葢亦燒丹也欲成而爐鼎敗來日忠<lb/>
<pb n="KR3j0094_WYG_012-3b"/>
　州刺史除書到乃知世間出世間事不兩立也僕有<lb/>
　此志久矣而終無成者亦以世間事未敗故也今日<lb/>
　真敗矣書曰民之所欲天必從之信而有徴<lb/>
文甫好典買古書竒物今日自言已典兩端硯及陳歸<lb/>
　聖篆字用錢五千攀歸聖例每日持一兩紙只典三<lb/>
　百文文甫言甚幸川僧悟清在傍知狀<lb/>
王十六秀才好蓄予書相從三十年得兩牛腰既入太<lb/>
　學重不可致乃留文甫許分遺然緘鎻牢甚文甫云<lb/>
<pb n="KR3j0094_WYG_012-4a"/>
　相與有瓜葛那得爾耶<lb/>
諸葛亮造八陣圖於魚腹平沙之上疊石為八行相去<lb/>
　二丈桓溫征譙縱見之曰此常山蛇勢也文武皆莫<lb/>
　識吾嘗過之自山上俯視百餘丈凡八行為六十四<lb/>
　蕝蕝正圜不見凹凸處如日中葢影予就視皆卵石<lb/>
　漫漫不可辨甚可恠也<lb/>
王濟以人乳蒸豚王愷使妓吹笛小失聲韻便殺之使<lb/>
　美人行酒客飲不盡亦殺之時武帝在也而貴戚敢<lb/>
<pb n="KR3j0094_WYG_012-4b"/>
　如此知晉室之亂也久矣<lb/>
到杭一遊龍井謁辨才遺像仍持宻雲團為獻龍井孤<lb/>
　山下有石室前有六一泉白而甘當徃一酌湖上壽<lb/>
　星院竹極偉其傍智果院有參寥泉及新泉皆甘冷<lb/>
　異常當時徃一酌仍尋參寥子妙總師之遺迹見頴<lb/>
　沙彌亦當致意靈隠寺後髙峰塔一上五里上有僧<lb/>
　不下三十餘年矣不知今在否亦可一徃<lb/>
老杜云張公一生江海客身長九尺鬚眉蒼謂張鎬也<lb/>
<pb n="KR3j0094_WYG_012-5a"/>
賀下不賀上此天下通語士人歴官一任得外無官謗<lb/>
　中無所愧於心釋肩而去如大熱遠行雖未到家得<lb/>
　清凉館舎一解衣潄濯已足樂矣况於致仕而歸脫<lb/>
　冠佩訪林泉顧平生一無可恨者其樂豈可勝言哉<lb/>
　予出入文忠公門最久故見其欲釋位歸田可謂切<lb/>
　矣他人或苟以藉口公發於至情如饑者之念食也<lb/>
　顧勢有未可者耳觀與仲儀書論可退之節三至欲<lb/>
　以得罪病而去君子之欲退其難如此可以為進者<lb/>
<pb n="KR3j0094_WYG_012-5b"/>
　之戒<lb/>
作字要手熟則神氣完實而有餘於靜坐中自是一樂<lb/>
趙貧子謂人曰子神不全其人不服曰吾僚友萬乘螻<lb/>
　蟻三軍糠粃富貴而晝夜死生何謂神不全乎貧子<lb/>
　笑曰是血氣所扶名義所激非神之功也明日問其<lb/>
　人曰子父母在乎曰亡久矣嘗夢見乎曰多矣夢中<lb/>
　知其亡乎抑以為存也曰皆有之貧子曰父母之存<lb/>
　亡不待計議而知者也晝日問子則不思而對夜夢<lb/>
<pb n="KR3j0094_WYG_012-6a"/>
　見之則以亡為存死生之於夢覺有間矣物之眩子<lb/>
　而難知者甚於父母之存亡子自以神全而不學可<lb/>
　憂也哉予嘗與其語故錄之<lb/>
曹操既得志士人靡然歸之自文若盛徳猶為之經營<lb/>
　謀慮一旦小異便為所殺程昱郭嘉之流固不足數<lb/>
　也孔文舉竒逸博聞志大而才踈每所建輒中操病<lb/>
　况肯為用乎然終亦不免桓溫謂孟嘉曰人不可無<lb/>
　勢我乃能駕御卿即溫之才百倍於嘉所以云爾者<lb/>
<pb n="KR3j0094_WYG_012-6b"/>
　自知其陰賊險狠不為高人勝士所比數爾管幼安<lb/>
　懐寳遯世龍蟠海表其視曹操父子真穿窬斗筲而<lb/>
　已終身不屈既不可得而用其可得而殺乎余以謂<lb/>
　賢於文若文舉遠矣紹聖二年十二月與客飲醉甚<lb/>
　歸坐雕堂西閣靣仆案上睡久之忽驚覺已三皷矣<lb/>
　殘燭耿然偶取一冊書視之則幼安傳也㑹有所感<lb/>
　不覺書此眼花手軟不復成字<lb/>
　東坡志林卷十二<lb/>
</p>
<p>
</p>
  </div>
</body>
</text>
</TEI>