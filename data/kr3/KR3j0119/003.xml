<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>㳺宦紀聞卷三</head> <lb/>
    <p>
<pb n="KR3j0119_WYG_003-1a"/>
欽定四庫全書<lb/>
　㳺宦紀聞卷三<lb/>
　　　　　　　　　　　　宋　張世南　撰<lb/>
泊宅編云越絶書曰慧種生聖癡種生狂桂實生桂桐<lb/>
　實生桐沙隨先生云以世事觀之殆未然也齊民要<lb/>
　術曰凡種棃一棃十子唯二子生棃餘皆生杜段氏<lb/>
　曰鶻生三子一為䲭禽經曰鸛生三子一為寉造化<lb/>
　權輿曰夏雀生鶉楚鳩生鶚南海記曰鱷生子百數<lb/>
<pb n="KR3j0119_WYG_003-1b"/>
　為鱷者才十二餘或為黿為鼈然則堯之有丹朱瞽<lb/>
　叟之有舜鯀之有禹文王之有周公又有管蔡奚足<lb/>
　恠哉先生又嘗謂桂生桂桐生桐者理之常也生異<lb/>
　類者理之變也先儒謂揚雄宜有後張湯宜無後然<lb/>
　則人之私智安得必之於天孟子曰莫之為而為之<lb/>
　者天也莫之致而致之者命也斯言盡之矣<lb/>
昔人有誡後生不可稱前輩表字此忠厚之至也然一<lb/>
　時出於中心至誠未嘗深考字所以表德也古人以<lb/>
<pb n="KR3j0119_WYG_003-2a"/>
　為美稱殷人以為諱事神而後有字儀禮子祭父云<lb/>
　敢昭告于考伯某父稱字也子思子作中庸稱其祖<lb/>
　曰仲尼曰云云爰盎之姪問盎曰絲能日飲㡬何近<lb/>
　世子由與坡公多言子瞻兄陳了齋師事龜山簡中<lb/>
　稱中立先生非若今世俗既諱其名又諱其字也又<lb/>
　今往往有台諱尊諱之語尤非是生曰名死曰諱載<lb/>
　之禮經可覆禮部韻載先帝廟諱曰諱今上皇帝御<lb/>
　名只曰名稱生人名乃曰諱不祥之甚也<lb/>
<pb n="KR3j0119_WYG_003-2b"/>
世南少小時嘗見親朋間有請紫姑仙以筯插筲箕布<lb/>
　灰卓上畫之有能作詩詞者初間必先書姓名皆近<lb/>
　世文人如于湖石湖止齋者亦有能作時賦時論記<lb/>
　跋之類者往往敏而工言禍福却多不驗近時都下<lb/>
　有士人許其姓者能迎致大仙所言多竒中嘉定壬<lb/>
　午之春三山黄公朴同一二友朋訪許扣功名大略<lb/>
　即書沙門光逺降先作自贊云伸脚自由屈脚自在<lb/>
　不知十二部尊經不識三千條大戒醉後高歌無障<lb/>
<pb n="KR3j0119_WYG_003-3a"/>
　無礙當時若見閻王任他枷鎖杻械又一云無疑無<lb/>
　疑自有東西目前行檢眼下阿鼻不認眞實法性不<lb/>
　念如來菩提捉取金毛獅子任教烏兎如飛後再書<lb/>
　云黄子黄子文魁多士醖藉胸中十萬兵縱横筆下<lb/>
　三千字無垢為朋汪公相似若得水土相逢一躍禹<lb/>
　門浪裏後八年歳在己丑黄公果大魁天下黄生於<lb/>
　壬子魁於己丑實符水土相逢之句狀元局中諸公<lb/>
　唱和詩有醖藉縱横一聯不差一字鬼物已先知之<lb/>
<pb n="KR3j0119_WYG_003-3b"/>
　矣光逺乃昔時雲游入蜀至青城山丈人觀不為道<lb/>
　士所禮偽為繡衣出廵盡黥觀中向來不禮之人南<lb/>
　僧不許入蜀者以此距今百餘載尚為黠鬼可謂異<lb/>
　事<lb/>
龍溪先生汪公藻字彦章吾郡之德興人㓜年已負大<lb/>
　名作詩云一春略無十日晴處處溪雲將雨行野田<lb/>
　春水碧於鏡人影渡傍鷗不驚桃花嫣然出籬咲似<lb/>
　開未開最有情茅茨烟暝客衣濕破夣午雞啼一聲<lb/>
<pb n="KR3j0119_WYG_003-4a"/>
　此篇一出便為詩社諸公所稱晚年牢落莫究所學<lb/>
　朱叔止題其墓云名高從昔毁相隨未免羣兒著力<lb/>
　擠一日狼心萌偃月十年豹霧隠愚溪不逢華旦開<lb/>
　昌運終抱沈埋返故棲已矣九原寜可作蕭蕭古木<lb/>
　亂蟬嘶亦為諸公所稱叔止名軧舎人新仲之姪也<lb/>
永福縣之東南八十里羅漢寺之仙巖有篆書十形體<lb/>
　奇恠環布巖石不著姓名人所未識號曰仙篆歐陽<lb/>
　公永叔嘗得之喜其無鐫刻之跡如指畫成文欲以<lb/>
<pb n="KR3j0119_WYG_003-4b"/>
　畨夷金書字圗號譯之未暇也蔡端明時守三山以<lb/>
　道家書釋之曰貧道守眞一中有不死術亦莫得其<lb/>
　據政和三年之夏邑宰陳武祐好奇之士也訪求其<lb/>
　詳知篆有三一在安仁寺仙人山寺僧憚墨蠟之費<lb/>
　燎斵而瘞之二在中和寺黄坑之崖今存焉字皆奇<lb/>
　恠亦不可識三即羅漢寺之仙巖也安仁者掘而得之<lb/>
　僅完三字又於上生院僧景純得所藏善本四字餘<lb/>
　不復有遂再鋟諸木<graphic n="KR0844" url="https://raw.githubusercontent.com/kanripo/KR-Gaiji/master/images/KR0844.png" mimeType="image/png"/>巖之堂今聞亦有不存者余<lb/>
<pb n="KR3j0119_WYG_003-5a"/>
　嘗見碑本字勢夭矯灑落奇妙枝葉不屬而脉絡皆<lb/>
　通信是奇恠不知蔡忠惠觀道家何等書而識之此<lb/>
　字恐子雲未必識也<lb/>
程公衡字子平沙隨先生之父也知音律宣和閒市井<lb/>
　競唱韻令程曰五聲皆往而不返不祥也後二帝播<lb/>
　遷建炎初唱柳葉曲程又曰當有姓劉人作亂後數<lb/>
　年間偽齊竊據中原此説載之沙隨家集中<lb/>
蘇翁者初不知其何許人紹興兵火末來豫章東湖南<lb/>
<pb n="KR3j0119_WYG_003-5b"/>
　岸結廬獨居待隣右有恩禮無良賤老穉皆不失其<lb/>
　懽心故人愛且敬之稱曰蘓翁猶祖翁婦翁云身長<lb/>
　九尺美鬚髯寡言笑布褐草履終歳不易未嘗疾病<lb/>
　筋力數倍於人食啖與人亦倍巨鍤長柄略與身等<lb/>
　披荆棘轉瓦礫闢廢地為圃或區或架或籬且塍應<lb/>
　四時蔬菜不使一闕藝植耘芟皆有法度灌注培壅<lb/>
　時刻不差雖隆暑極寒土石焦灼草木凍死圃中根<lb/>
　荄芽甲滋鬱暢茂以故蔬不絶圃味眎他圃蔬為最<lb/>
<pb n="KR3j0119_WYG_003-6a"/>
　勝市鬻者利倍而售速每先期輸直不二價而人無<lb/>
　異辭晝爾治圃宵爾織屨屨堅靭革舄可穿屨不可<lb/>
　敗織未脫手人爭貿之以饋逺號曰蘇公屨薪米不<lb/>
　至匱乏且有餘羨喜周急人有貸假隨力所及應之<lb/>
　負償一不經意閉門高臥或危坐終日人莫測識先<lb/>
　是高宗南渡急賢如飢渇時張公浚為相馳書函金<lb/>
　幣且移書屬豫章漕及帥曰余鄉人蘇雲卿管樂流<lb/>
　亞遁跡湖海有年矣近聞灌園東湖其高風偉節非<lb/>
<pb n="KR3j0119_WYG_003-6b"/>
　折簡所能屈幸親造其廬為我必致之漕帥宻諭物<lb/>
　色彼人曰此有灌園蘓翁者無雲卿也漕帥即相與<lb/>
　變服為㳺客入其圃翁運鋤不顧二客前揖與語翁<lb/>
　良久問客何從來乃延入室土銼竹几輝光溢然地<lb/>
　無纎塵案上留西漢書一冊二客神融意消恍若自<lb/>
　失黙計曰此為蘇雲卿也必矣既而汲泉煮茗意稍<lb/>
　欵接客遂扣曰翁仙里何地徐曰廣漢客曰張徳逺<lb/>
　廣漢人翁當識之曰識之客遂泛問張公世系材品<lb/>
<pb n="KR3j0119_WYG_003-7a"/>
　翁歴歴陳叙且曰不知張今何官蓋其初不料張公<lb/>
　使其訪已而欲致之也二客遂笑謂翁曰某等備乏<lb/>
　漕帥實非游者張公今秉相權令某等造廬以禮致<lb/>
　公共濟大業出書函金幣於其案上翁色遽變喉中<lb/>
　隠隠有聲似怨張公暴己者至是始知翁廣漢人即<lb/>
　雲卿是已然終不知雲卿其字邪抑名邪繼旌旗塡<lb/>
　委堅請翁同載以歸再三謝不可許詰朝上謁越夕<lb/>
　遣吏迎伺則扄户閴然從他徑排闥入惟書幣留案<lb/>
<pb n="KR3j0119_WYG_003-7b"/>
　上儼然如昨日室空而人不可得見矣形迹遼絶莫<lb/>
　知所終此隆興士宋自適字正文所紀蘓翁本末如<lb/>
　此宋後得翁遺址面揖湖山平地數十畆仍築小庵<lb/>
　以寄仰髙之思章泉先生為名之曰灌園庵<lb/>
世南頃在瑞安董宰煟書室中見其所錄誠齋先生與<lb/>
　周益公小簡心竊愛之讀數過輒能成誦今二十年<lb/>
　矣追思尚記首尾其間必有脫誤處他時得見大全<lb/>
　集當借本改正之謾記於此萬里伏以渉秋益熱恭<lb/>
<pb n="KR3j0119_WYG_003-8a"/>
　惟少保觀使丞相十陌雲莊天棐忠藎鈞候萬福相<lb/>
　眷均慶某近得報知閤下釋位去國而莫知風帆所<lb/>
　止昨收尤延之書乃知度夏於陽羡吾人仕宦有進<lb/>
　便有退有出便有處丞相勢位豈不能築河沙而障<lb/>
　屋溜君子得時行道而不得究其所藴良可憾者然<lb/>
　道之興廢聖人歸諸命斯文得喪聖人歸諸天則又<lb/>
　何憾焉當庚午試南宫丞相雪中騎一馬於前而某<lb/>
　荷一傘於後當此之時豈知丞相至此布衣位極上<lb/>
<pb n="KR3j0119_WYG_003-8b"/>
　宰此後復奚求哉却嚴寒飲醇酒之論丞相尚記憶<lb/>
　否已矣姑置此事獨世路風波眞可畏耳近讀邸報<lb/>
　得感事詩云去國還家一歳新鳳山錦水更登臨别<lb/>
　來蠻觸幾百戰險盡山川多少心何自閒人無藉在<lb/>
　不妨冷眼看升沈荷花正閙蓮蓬嫩月下松醪且滿<lb/>
　斟當左揆進歩時高揖辭去此舉甚善惜宿留耳聲<lb/>
　利之場輕就者固不為世所恕蔡定夫是也而不輕<lb/>
　就者亦復不恕何哉朱元晦是也論至於此則去就<lb/>
<pb n="KR3j0119_WYG_003-9a"/>
　辭受皆不可取可畏可畏<hi>云云</hi>又嘗記其答益公惠<lb/>
　鳩兎橘酒小柬云錦羽在桑翩翩二七褐衣缺口躍<lb/>
　躍一雙挾歡伯以俱來與木奴而偕至恭惟某官文<lb/>
　章羮酒儒學鳳麟㳺梁王之兎園夙推能賦賜漢庭<lb/>
　之鳩杖晚冠耆英橘頌續騷酒箴飽德塡然四美萃<lb/>
　此一翁某已嘗占辭敬致追節<hi>云云</hi>觀此足見善於<lb/>
　體物者也<lb/>
占城國前此未嘗與中國通唐顯德五年國王因德澷<lb/>
<pb n="KR3j0119_WYG_003-9b"/>
　遣使者莆訶散來貢猛火油八十四瓶薔薇水十五<lb/>
　瓶其表以貝多葉書之香木為函猛火油以灑物得<lb/>
　水則出火薔薇水得自西域灑衣雖敝而香不減已<lb/>
　上見五代史四夷附錄内典云人火得水則滅龍火<lb/>
　得水而熾信有此理陰陽自然變化論曰龍能變水<lb/>
　人能變火龍不見石人不見風魚不見水鬼不見地<lb/>
　此亦理也<lb/>
予友人胡子震嘗謂予曰牛以鼻聽葢聞之前軰餘論<lb/>
<pb n="KR3j0119_WYG_003-10a"/>
　而莫知所本一日觀庖丁解牛首剖至耳果見窒塞<lb/>
　無孔始信其言之不妄埤雅舉戎右曰贊牛耳桃茢<lb/>
　牛耳無竅以鼻聽也焦贛易林曰牛龍耳聵蓋龍亦<lb/>
　聾者也牛走順風馬走逆風故楚子曰君處北海寡<lb/>
　人處南海唯是風馬牛不相及也<lb/>
永福剙自唐代宗時割福泉建三州之地因年號曰永<lb/>
　㤗後避哲宗陵寢諱改名永福在唐新剙縣後有邑<lb/>
　宰潘君滿解遺愛在民攀臥祖餞留連累日其夫人<lb/>
<pb n="KR3j0119_WYG_003-10b"/>
　王氏先已解舟泊五里汰王灘下俟久不至月夜登<lb/>
　岸書一絶於石壁云何事潘郎戀别筵懽心未斷妾<lb/>
　心懸汰王灘下相思處猿叫山山月滿船末署太原<lb/>
　王氏書詩蹟已澷滅獨太原二字入石至今尚存字<lb/>
　方五六寸許邑人因以名其灘政和陳武祐慮歲久<lb/>
　詩亡大書繋以記文鐫之字右方自唐及今流潦巨<lb/>
　浸之所漂齧震風凌雨之所滌蕩不知其㡬而墨色<lb/>
　爛然如新一婦人望夫之切精神入石終古不變如<lb/>
<pb n="KR3j0119_WYG_003-11a"/>
　此則知至誠之道感鬼神裂金石者詎不信然舊閩<lb/>
　中記作汰王灘陳武祐刻石却作太原灘今灘旁之<lb/>
　地名大王入石字之左不復可容字矣恐末係太原<lb/>
　王氏書為正<hi>陳記大字下云疑為汰王</hi>
　<lb/>
　<lb/>
　<lb/>
　<lb/>
<pb n="KR3j0119_WYG_003-11b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　游宦紀聞卷三<lb/>
</p>
<p>
</p>
  </div>
</body>
</text>
</TEI>