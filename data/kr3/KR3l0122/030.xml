<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>夷堅志丙卷十</head> <lb/>
    <p>
<pb n="KR3l0122_WYG_030-1a"/>
欽定四庫全書<lb/>
　夷堅志丙卷十<lb/>
　　　　　　　　　　　　　宋　洪邁　撰<lb/>
　　姚尚書<lb/>
姚尚書祐字伯受湖州安吉寒儒也偕其兄依富室館<lb/>
第富翁擇塟地延一客名術者于家使宿書館因與姚<lb/>
善翁嘗與之行視某處山以為不堪用既改卜矣他日<lb/>
再往則秀氣呈露儼然佳城念前語之失弗敢言宻以<lb/>
<pb n="KR3l0122_WYG_030-1b"/>
告于姚曰君従主人求之俟得之當指穴以告所謂某<lb/>
處諸翁冢山也姚方居父喪従容請于翁翁曰吾初意<lb/>
亦欲為先生求一地今幸可用吾復何辭客又語姚曰<lb/>
此翁儻悔之將必争須立券乃可約既定客引姚縦觀<lb/>
而謂之曰此地兩處皆有穴若就上穴則二君服闋後<lb/>
即登科駸駸要津特患夀數不能長若就下穴則奮發<lb/>
稍遲至三十年後乃盛可出執政二者唯所擇姚曰吾<lb/>
方貧十年外無以餬口蚤得禄食足矣何暇逺冀三十<lb/>
<pb n="KR3l0122_WYG_030-2a"/>
年外乎願處其上客曰然則姑營之異時纔小損如吾<lb/>
言却徙而下亦可但不復有執政耳遂如之已而兄弟<lb/>
聫策受名伯為符寳郎伯兄卒於州通判思客曩説而<lb/>
懼且數夢其父來衣裳皆為水所漬於是謁告遷塟洎<lb/>
啟壙水盈其中其熱如湯伯受至禮部尚書丁母憂後<lb/>
出鎮太原以鄉縣小胥造冢逼其先墓疑為厭已請解<lb/>
官持服詔提舉上清寳籙宫凡前後三議除丞轄輒不<lb/>
成而止尋卒<lb/>
<pb n="KR3l0122_WYG_030-2b"/>
　　侍其如罔<lb/>
豫章寓士侍其如罔就館於臨安監打套局門朱徳初<lb/>
家慶元九年當赴秋試中元後左手大指甲上忽見一<lb/>
道人側面立身潔白而眉目具如繪畫狀驚而示於人<lb/>
皆謂耳目聞見所未有或以為祥或以為怪越二日又<lb/>
變作正面而形貌益明於是以為祥者亦怪焉如罔始<lb/>
懼以書刀刮去之心切自念吾逼試期而有此異豈非<lb/>
佳兆乎正熒惑不自定而其叔父訃音來限期親百日<lb/>
<pb n="KR3l0122_WYG_030-3a"/>
制不獲入試一時之應乃若此<lb/>
　　趙積智<lb/>
趙再可思侍郎有子八人皆好學多預薦送第六子積<lb/>
智尤好讀書獨屢試弗效居常鬱不樂紹熙三年従其<lb/>
父在桂林時年三十八矣當就鄰路湖南轉運司試家<lb/>
素奉張王神黙禱求助夢夜如銀網内大書一中字號<lb/>
覺志之於策朝夕思念其意忽若有省告其兄弟曰月<lb/>
中有中字唯用字實應之即白於父改名用是嵗遂貢<lb/>
<pb n="KR3l0122_WYG_030-3b"/>
名春闈雖不利而中太學補選以覃霈免乙卯舉時未<lb/>
可量云<lb/>
　　婆惜響卜<lb/>
括蒼何湛叔存清源王曽孫也淳熙丁未赴省試館于<lb/>
三橋旅邸掲牓之夕遣僕探候久而不至有憂色因率<lb/>
同輩登橋聴響卜駐足未定聞河畔婦人叫呼曰婆惜<lb/>
你得葢呉人愠怒欲行打罵之詞俗謂之受記非吉兆<lb/>
也湛獨喜亟還曰可賀我矣同輩曰叔存作意聴響卜<lb/>
<pb n="KR3l0122_WYG_030-4a"/>
而連四得字夫復何疑湛曰不特此也吾少名正為婆<lb/>
惜衆皆喜方買酒欲飲而僕至果中前列<lb/>
　　李氏二童<lb/>
李元佐宰南城嘗挈家游麻姑山諸子尚少挾隨行二<lb/>
童登齊雲亭覩山澗花蝶翻飛可愛令撲之童入林樾<lb/>
深處久不返呼之莫應走白于父遣吏卒於山遍索移<lb/>
晷方出但云迷路而不言所以後月餘諸子見童著新<lb/>
衣又常常買酒肉相對飲啗心疑之恐其為盜縛詰之<lb/>
<pb n="KR3l0122_WYG_030-4b"/>
始曰向者撲蝶時遇一道士手提頭巾喚我至所居見<lb/>
屋宇華麗風物清絶不似人境命童煎茶將飲我未至<lb/>
而聞呼聲急乃奔歸道士擲一物與我拾取視之銀也<lb/>
回顧間人屋俱失竊喜而不敢説持銀賣與市舖其重<lb/>
十兩得錢二十二千就寄鋪中時取以供衣食費諸子<lb/>
未之信詢諸鋪實然元佐謂其銀葢仙家物必異於常<lb/>
品欲以元直取之鋪人云為過客買去矣後訪之仙都<lb/>
黄冠皆云手提巾者紫陽鄧真人也始知二童有所遇<lb/>
<pb n="KR3l0122_WYG_030-5a"/>
是嵗紹興癸酉及丙子年李解縣印相繼佚去莫究所<lb/>
之其一福童者姓戴其一夀童者姓傅皆南康人也<lb/>
　　公安木手<lb/>
江陵公安縣一寺甚雄偉所事神俗稱二聖曰青葉髻<lb/>
如來曰樓至徳如來靈效彰著紹興初蜀僧懶牛者主<lb/>
此寺以殿柱朽壊欲易之聞逺村巨室有豫章大木遣<lb/>
其徒往問主人索髙價不可售懶牛將自往未及行知<lb/>
客僧乃引其人至云向者承需木方擬布施而來价遽<lb/>
<pb n="KR3l0122_WYG_030-5b"/>
還次日木上忽生一枿大𩔖如來手今豈敢復靳愿於<lb/>
二佛前焚香敬白以明初心如其言既伐木而奉其枿<lb/>
龕於香殿桌上指甲䈥節視像了無小異云<lb/>
　　鄭二殺子<lb/>
武陵民張二嫁女招鄰里食飲鄭二夫婦預焉鄭妻素<lb/>
與王和尚者通人多知之酒酣後偶墮箸於地張妻戲<lb/>
曰定有好事鄭妻笑問故曰别無好事只是箇禿頭子<lb/>
一坐譁然鄭已不堪俄有外人喚之出附耳語而去衆<lb/>
<pb n="KR3l0122_WYG_030-6a"/>
問為誰曰王闍棃典袈裟在我處將價來贖衆人大笑<lb/>
鄭夫妻皆怒捨去鄭張皆義勇民兵鄭歸取所佩刀出<lb/>
再至張門叫張奴不勝憤憤曰爾家做如此事我請爾<lb/>
酒食却提刀上門罵我亦拔刀逐之鄭愈怒其子八九<lb/>
嵗卧于凳上自捽其首㫁臂折脅以死而大呼投里正<lb/>
言張二殺我兒里正捕繫張仍飛報縣主簿李大東攝<lb/>
令事檄巡檢驗實張言了不知鄭子致死之因而鄭妻<lb/>
守尸搏膺哭云只有一子為夫所殺將以尤賴張二於<lb/>
<pb n="KR3l0122_WYG_030-6b"/>
是兩家悉對獄鄭坐殺子誣人黜流逺郡張夫婦受杖<lb/>
鄭妻王僧伏姦罪杖脊以酒席言謔之故致過如此<lb/>
　　陳長三<lb/>
武陵細民張道僧少失父母獨與祖母霍氏居年才十<lb/>
三四而頗孝謹紹熙辛亥之冬久雨雪方霽張灘邊見<lb/>
魚游歸取鈎垂釣得一魚喜甚串以竹杪將還溪西鐵<lb/>
爐下人陳長三望見度水求之張辭以欲歸遺婆陳曰<lb/>
隨我到壚下以百錢償汝又不可陳徑攜魚去張亦度<lb/>
<pb n="KR3l0122_WYG_030-7a"/>
溪追躡至岸挽陳衣紛競不解兩人俱墜水陳長身豐<lb/>
偉跨張腹壓之且捽其頭捶其項岸上人聞叫呼聲急<lb/>
趨救張正負痛欲脱従下舉足適中陳𨼆處陳立死里<lb/>
執張詣縣獄成赴府府守永嘉劉立義閱其牘曰此無<lb/>
罪人也即援王荆公㫁鬬鶉事書判曰公取竊取皆為<lb/>
盜道僧得魚而長三彊取之盜也誘之過溪而取之壓<lb/>
之水而猶不置時窮冬凝寒道僧疲弱少緩且死道僧<lb/>
以足踢之偶中其𨼆死是盜與失主鬬為失主所殺耳<lb/>
<pb n="KR3l0122_WYG_030-7b"/>
道僧無罪召保知状具申提㸃刑獄司及省寺竟従所<lb/>
㫁陳氏之人亦無詞人謂長三之勇何止勝道僧十倍<lb/>
而恃力以逞天實誅之云<lb/>
　　商徳正羊<lb/>
淳熙十三年冬隆興進賢縣舒致政以生羊饋府士商<lb/>
徳正留家旬日進往塔園豢養明年夏貨之於屠者孔<lb/>
生牧于東湖傍至初冬將殺之忽失所在是日正午徳<lb/>
正在家見一羊自外奔入至堂而跪為赴愬哀鳴之狀<lb/>
<pb n="KR3l0122_WYG_030-8a"/>
已而喘卧厨中認其為原物呼詢孔屠得其事歎曰羊<lb/>
向者來此少日即去今相隔一年吾所居升平坊距塔<lb/>
園五里中間岐路不易識而能逃死就生如是豈𡨕𡨕<lb/>
有神使之然以警世耶即還元直而存之郡人盧國英<lb/>
為作嗟羊記又三年羊死瘞之塔園因與寓客田穎叔<lb/>
語如此其夕夢抵西山朱橋莊遇婦人襁乳兒來拜曰<lb/>
兒被公恩今得為丁家子敢不敬謝翌旦往審之耕僕<lb/>
丁氏果以羊死之日生男子穎叔又為之記<lb/>
<pb n="KR3l0122_WYG_030-8b"/>
　　簡坊大蕈<lb/>
進賢縣簡坊市皆諸簡所居田僕趙三每日入山采薪<lb/>
慶元元年七月久雨乍晴持斧至山顛見巨松下一大<lb/>
蕈其徑一尺八寸摘歸誇語鄰里以為平生所未見酒<lb/>
肆王翁尤異之謂曰我與爾錢以與我將挂于店外以<lb/>
誘飲客趙許之而嫌所酬薄與妻言蕈如許大而王翁<lb/>
只肯還五十錢不如我一家自飽傍人亦共賛即分擘<lb/>
洗滌和米加味作<graphic n="KR0796" url="https://raw.githubusercontent.com/kanripo/KR-Gaiji/master/images/KR0796.png" mimeType="image/png"/>喚妻婦孫均食訖乃就寢未及交<lb/>
<pb n="KR3l0122_WYG_030-9a"/>
睫皆覺腹痛雷鳴競奏未到明盡死獨一孫數嵗以嘔<lb/>
吐得免簡氏為收育之蕈之有毒固多此禍一何慘也<lb/>
王翁家與酒客亦危矣哉<lb/>
　　復州銅磬<lb/>
復州乾明寺四隅皆湖紹熙辛亥漁人舉網得古銅磬<lb/>
泥土漸蝕方就水揩滌寸許其光赫然透照腸胃而旋<lb/>
轉不止置之篷頂亦然波濤旋覺洶涌謂為怪擲之岸<lb/>
上以棹扣擊聲徹雲漢而旋轉愈甚因投腐魚實之猶<lb/>
<pb n="KR3l0122_WYG_030-9b"/>
轉不止乃棄諸水中明年春主僧清顯方聞之募衆漁<lb/>
訪索得於别浦但經魚汚處不復光唯脣間尚可燭鬚<lb/>
眉聲雖清揚終不如向來也<lb/>
　　向仲堪<lb/>
樂平向仲堪字元伸紹興十一年通判洪州府帥梁揚<lb/>
祖侍郎峻於治盜嘗欲殺兩人委向審問吏以成牘來<lb/>
問盜所在對曰彼已伏罪例不親引恐開其反覆之端<lb/>
但占位書名足矣向曰人命至重安得不見而詢之幹<lb/>
<pb n="KR3l0122_WYG_030-10a"/>
官趙不係譖于梁梁召向責其生事向曰如帥司即日<lb/>
徑誅之何必審實既付之獄則當准式引問若無罪而<lb/>
就死地想仁人不忍為也梁感悟遂竟其問果平人耳<lb/>
遂得釋後自他州赴調宿晉旅邸一病瀕於危殆夢至<lb/>
殿宇間聞主者云向仲堪有治獄隂徳特延半紀既覺<lb/>
浸以安愈詣天慶觀啟醮筵以謝再生其青詞自述云<lb/>
頃既罹於重患忽得夢於良宵覘玉嶺之無涯愈覺真<lb/>
都之邃續龜年而有永親聞帝語之詳旋復貳處州終<lb/>
<pb n="KR3l0122_WYG_030-10b"/>
於官距夢時正六年也<lb/>
　　公安藥方<lb/>
向友正元仲之子也淳熙八年為江陵支使攝公安令<lb/>
疽發於胷臆間拯療半載弗愈嘗浴罷痛甚委頓而卧<lb/>
似夢非夢見一偉丈夫長<graphic n="KR1046" url="https://raw.githubusercontent.com/kanripo/KR-Gaiji/master/images/KR1046.png" mimeType="image/png"/>巨目著拂塵披衫㣲揖而<lb/>
坐傳藥方與之曰用沒藥𤓰蔞乳香三味以酒煎服之<lb/>
且言桃源許軫知縣亦録此方但不用𤓰蔞若欲速効<lb/>
宜服此友正敬謝即如其戒不終劑而痊後詣玉泉禱<lb/>
<pb n="KR3l0122_WYG_030-11a"/>
雨瞻亭中闗王像葢所感夢者因繪事於家<lb/>
　　向友正<lb/>
向友正紹熙四年為復州推官五年正月十五夜月不<lb/>
甚明其子彦漳見舍後一黒物長丈餘以為木影也俄<lb/>
而少動因叱之逡廵而𨼆明日白其父父曰昔翁在<graphic n="KR0008" url="https://raw.githubusercontent.com/kanripo/KR-Gaiji/master/images/KR0008.png" mimeType="image/png"/>
時我夜讀書窓下月色皎然覩一影甚巨自隙窺之乃<lb/>
極長黒人腰與簷齊怖而就寢既而翁捐館今無乃𩔖<lb/>
此乎後九日友正無疾而卒先是孔目官任遜死已十<lb/>
<pb n="KR3l0122_WYG_030-11b"/>
餘嵗是日遜妻見故夫幘履袍笏疾趨過門全如生時<lb/>
形質邀之還舍辭曰吾今為西祠判官適孚恵神王以<lb/>
推官嚴明使召之汝姑少待至二更後復來叩門語曰<lb/>
向公非人間可留必别除命我行亦不容緩矣遂去俄<lb/>
而向亡<lb/>
　　劉之翰<lb/>
田世輔為全州都統制荆南人劉翰者待峽州逺安主<lb/>
簿闕作水調歌頭獻之曰涼露洗金井一葉下梧桐謫<lb/>
<pb n="KR3l0122_WYG_030-12a"/>
仙浪游何事華髮作詩翁烏帽蕭蕭一幅坐對清泉白<lb/>
石矯首撫長松獨鶴歸來晚聲在碧霄中神仙宅晉玉<lb/>
節經金狨黔南一道十萬貔虎控雕弓笑折碧荷倒影<lb/>
自唱采芝新曲詞句滿秋風劍佩八千嵗長入大明宫<lb/>
田覽之大喜致書約來金城欲厚加資給之翰遽亡明<lb/>
年田出閱武見之翰立道左泣曰人鬼殊塗公能恤吾<lb/>
家亦足表踐言之義忽不見田大驚異亟送千緡與其<lb/>
孤<lb/>
<pb n="KR3l0122_WYG_030-12b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　夷堅志丙卷十<lb/>
</p>
<p>
</p>
  </div>
</body>
</text>
</TEI>