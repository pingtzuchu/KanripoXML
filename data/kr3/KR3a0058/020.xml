<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>太學衍義卷二十</head> <lb/>
    <p>
<pb n="KR3a0058_WYG_020-1a"/>
欽定四庫全書<lb/>
　太學衍義卷二十<lb/>
　　　　　　　　　　　　宋　真徳秀　撰<lb/>
　格物致知之要二<lb/>
　　辨人材<lb/>
　　　憸邪罔上之情<hi>姦臣</hi>
元載在肅宗朝因李輔國薦擢平章事<hi>李輔國宦官之用事者事見後</hi>
後肅宗濳誅輔國載預其謀代宗即位載權益盛又以<lb/>
<pb n="KR3a0058_WYG_020-1b"/>
貨結内侍董秀使主書卓英倩濳與往來上意所屬載<lb/>
必先知之承意探㣲意無不合上以是愈愛之<lb/>
　　臣按元載之承意探㣲即李林甫之善刺帝意也<lb/>
　　先結輔國後結董秀即李林甫之賂上左右也姦<lb/>
　　慝相師不謀而合葢如此<lb/>
元載專權恐奏事者攻訐其私乃請百官凢論事先白<lb/>
長官白宰相然後奏聞仍以上㫖諭百官曰比來諸司<lb/>
奏事言多讒毁故委長官宰相先定其可否刑部尚書<lb/>
<pb n="KR3a0058_WYG_020-2a"/>
顔眞卿上疏以為郎官御史陛下之耳目今使論事者<lb/>
先白宰相是自掩其耳目也陛下患羣臣之為讒何不<lb/>
察其言之虛實若所言果虛宜誅之果實宜賞之不務<lb/>
為此而使天下謂陛下厭聴覧之煩託此為辭以塞諫<lb/>
諍之路臣竊為陛下惜之太宗著司門式曰其無門籍<lb/>
人有急奏者皆令門司與仗家引奏無得闗礙所以防<lb/>
壅蔽也天寶以後李林甫為相深疾言者道路以目上<lb/>
意不下逮下情不上達䝉蔽喑嗚卒成幸蜀之禍陵夷<lb/>
<pb n="KR3a0058_WYG_020-2b"/>
至于今日其所從來者漸矣夫人主大開不諱之路羣<lb/>
臣猶莫盡言况令宰相大臣裁而抑之則陛下所聞見<lb/>
者不過三數人耳天下之士從此鉗口結舌陛下見無<lb/>
復言者以為天下無事可論是林甫復起於今日也昔<lb/>
林甫雖擅權羣臣有不諮宰相輒奏事者則託以它事<lb/>
陰中傷之猶不敢明令有司奏事皆先白宰相也陛下<lb/>
儻不早悟漸成孤立載聞而恨之奏眞卿誹謗貶峽州<lb/>
司馬<lb/>
<pb n="KR3a0058_WYG_020-3a"/>
　　臣按元載之杜塞人言亦林甫故智也顔眞卿之<lb/>
　　論可謂盡其情狀矣後之專政諱言者往往習為<lb/>
　　䝉蔽雖言官論事必令以槀草先白有去焉有取<lb/>
　　焉是又祖元載之故智也惟其姦慝之相師是以<lb/>
　　危亂之相尋嗚呼悲夫<lb/>
元載弄權舞智政以賄成僣侈無度上戒之不悛㑹有<lb/>
告載圗為不軌者上命收載賜自盡有司籍其家胡椒<lb/>
八百石它物稱是<lb/>
<pb n="KR3a0058_WYG_020-3b"/>
　　臣按忠臣必亷而亷者必忠姦臣必貪而貪者必<lb/>
　　姦故諸葛亮盡忠於蜀而成都止有桑八百株元<lb/>
　　載為姦於唐而胡椒至八百石人主以是觀之可<lb/>
　　以識忠臣姦臣之分矣<lb/>
順宗為太子翰林待詔王伾善書王叔文善棊俱出入<lb/>
東宫娛侍太子叔文譎詭多計自言讀書知治道遂大<lb/>
愛幸與王伾相依附帝即位有疾常深居施簾帷獨宦<lb/>
官李忠言昭容牛氏侍左右百官奏事自帷中可其奏<lb/>
<pb n="KR3a0058_WYG_020-4a"/>
以伾為左㪚騎常侍王叔文為起居舍人大抵計事叔<lb/>
文依伾伾依李忠言忠言依牛昭容轉相交結毎事先<lb/>
下翰林使叔文可否然後宣於中書韋執誼承而行之<lb/>
<hi>執誼以黨伾等得宰相</hi>外黨則韓㤗柳宗元劉禹錫等主采聴外<lb/>
事謀議唱和日夜汲汲如狂互相推奬曰伊曰周曰管<lb/>
曰葛僴然自得謂天下無人榮辱進退生於造次惟其<lb/>
所欲不拘程式士大夫畏之道路以目<lb/>
　　臣按伾文居中用事内則有宦官宫妾為之表裏<lb/>
<pb n="KR3a0058_WYG_020-4b"/>
　　外則有士大夫之好進者為之謀議此其所以能<lb/>
　　專制朝權也然推其本則由順宗深居簾帷不與<lb/>
　　羣臣接故此輩得以售其姦故為人君者必體明<lb/>
　　出地上之象赫然臨下則魑魅罔兩影滅跡絶矣<lb/>
盧杞開元宰相懷愼孫也<hi>懐愼清儉稱賢相</hi>貌醜色如藍有口<lb/>
辯徳宗悦之擢為御史大夫郭子儀毎見賔客姬妾不<lb/>
離側杞嘗往問疾子儀悉屏侍妾或問其故子儀曰杞<lb/>
貌陋而心險婦人輩見之必笑它日杞得志吾家無類<lb/>
<pb n="KR3a0058_WYG_020-5a"/>
矣尋擢門下侍郎同平章事杞鄙陋無文學楊炎與同<lb/>
在相位輕之多託疾不與㑹食杞亦恨之杞陰狡欲起<lb/>
埶立威小不附者必欲寘之死地引太常博士裴延齡<lb/>
為集賢殿學士親任之未㡬譛炎罷政事<lb/>
　　臣按姦邪之臣將盗有國柄必先引同己者為之<lb/>
　　黨而去異己者使不得沮吾事則威權悉出吾手<lb/>
　　矣盧杞之引延齡罷楊炎葢以此也<lb/>
初楊炎為相惡京兆嚴郢左遷大理卿盧杞欲陷炎引<lb/>
<pb n="KR3a0058_WYG_020-5b"/>
郢為御史大夫先是炎將營家廟有宅在東都慿河南<lb/>
尹趙惠伯賣之惠伯買以為官廨郢按之以為有羡利<lb/>
杞召大理正田晉議法晉以為律監臨官市買有羡利<lb/>
以乞取論當奪官杞怒貶晉衡州司馬更召它吏議法<lb/>
以為監主自盗罪當絞炎廟正直蕭嵩廟地杞因譛炎<lb/>
曰兹地有王氣𤣥宗令嵩徙之炎有異志故於其地建<lb/>
廟炎貶崖州司馬遣中使䕶送未至縊殺之恵伯貶多<lb/>
田尉亦殺之<lb/>
<pb n="KR3a0058_WYG_020-6a"/>
　　臣按姦臣將盗國柄必以殺僇立威杞惡楊炎旣<lb/>
　　譖殺之趙恵伯何罪亦殺之葢不如是無以張巳<lb/>
　　之權而使士大夫懾服之也是時徳宗在位未久<lb/>
　　而杞已得以私意殺大臣異時失國奔播之禍於<lb/>
　　此可占矣<lb/>
上初即位崔祐甫為相務崇寛大故當時政聲藹然以<lb/>
為有貞觀之風及杞為相知上性多忌因以疑似離間<lb/>
羣臣始勸上以嚴刻御下中外失望<lb/>
<pb n="KR3a0058_WYG_020-6b"/>
　　臣按姦臣欲盗國柄必眡人君意嚮而迎合之杞<lb/>
　　知徳宗性多忌刻故惑之以疑似而道之以嚴刻<lb/>
　　徳宗喜其能合己意於是信之篤任之專而羣臣<lb/>
　　莫能間矣<lb/>
上以幽州兵在鳯翔思得重臣代朱泚鎮之杞忌張鎰<lb/>
忠直<hi>鎰同為相者</hi>為上所重欲出之于外已得專總朝政乃<lb/>
對曰朱泚名位素崇鳯翔將校班秩已髙非宰相信臣<lb/>
無以鎮撫臣請自行上俛首未言杞又曰陛下必以臣<lb/>
<pb n="KR3a0058_WYG_020-7a"/>
貌寢不為三軍所伏固惟陛下神算上乃顧鎰曰才兼<lb/>
文武望重中外無以易卿鎰知為杞所排而無辭以免<lb/>
因再拜受命鎰至鳳翔未㡬為泚將李楚琳所殺<lb/>
　　臣按姦臣專國必先以術去同列之異意者故杞<lb/>
　　先逐楊炎繼黜張鎰炎不足道也鎰暴忠王室魁<lb/>
　　然有宰相器杞以其為上所親愛思所以間之㑹<lb/>
　　隴右用兵即自請行徳宗不可然後薦鎰夫所以<lb/>
　　先自請行者欲以嘗帝意也儻徳宗即從其請則<lb/>
<pb n="KR3a0058_WYG_020-7b"/>
　　其術窮矣然杞揣帝以其貌寢不足以威服諸將<lb/>
　　必不使之往也當是時惟鎰與已並相旣不遣杞<lb/>
　　則遣鎰無疑矣此杞之狡謀徳宗葢墮其中而不<lb/>
　　知者也吁姦邪情狀毎毎如此人主其深察之<lb/>
盧杞秉政知上必更立相恐其分已權乗間薦吏部侍<lb/>
郎闗播儒厚可以鎮風俗以播為中書侍郎平章事皆<lb/>
决於杞播但歛袵無所可否上嘗與宰相論事播意有<lb/>
所不可起立欲言杞目之而止還至中書杞謂播曰以<lb/>
<pb n="KR3a0058_WYG_020-8a"/>
足下端慤少言故相引至此曏者奈何發口欲言邪播<lb/>
自是不敢復言<lb/>
　　臣按姦臣專國必求士大夫柔懦緘黙易制者為<lb/>
　　巳之貳然後權一出于巳而莫與爭霍光之用楊<lb/>
　　敞李林甫之用陳希烈是也彼其人品素下何敢<lb/>
　　以廊廟自期一旦為權臣引㧞至此方銜恩思報<lb/>
　　之不暇其安有所同異乎杞之用闗播意葢如此<lb/>
　　近世蔡京秦檜韓侂胄之徒亦倣此術故能久專<lb/>
<pb n="KR3a0058_WYG_020-8b"/>
　　國政人主不可以不察<lb/>
李希烈反上問計于盧杞杞曰誠得儒雅重臣奉宣聖<lb/>
澤為陳逆順禍福希烈必革心悔過可不勞軍旅而服<lb/>
顔眞卿三朝舊臣忠直剛决名重海内人所信服眞其<lb/>
人也上以為然命真卿詣許州宣慰詔下舉朝失色李<lb/>
勉表言失一元老為國家羞真卿至許州為希烈所留<lb/>
真卿叱責之竟為所殺<lb/>
禮部尚書李揆有才略杞惡之以為八蕃㑹盟使揆言<lb/>
<pb n="KR3a0058_WYG_020-9a"/>
臣不憚逺行恐死于道路不能達詔命上為之惻然杞<lb/>
曰使逺夷非諳練朝廷故事者不可且揆行則自今年<lb/>
少於揆者不敢辭逺使矣揆卒于路<lb/>
　　臣按真卿忠鯁老臣著節累朝揆之名望亦為當<lb/>
　　時所重杞皆以術排之遣真卿使希烈卒為所殺<lb/>
　　遣揆使吐蕃亦死于行葢皆用陽譽陰擠之謀而<lb/>
　　徳宗不能察也然惟徳宗自無愛惜忠賢之心是<lb/>
　　以盧杞得行其排陷忠良之計豈獨杞之罪哉陷<lb/>
<pb n="KR3a0058_WYG_020-9b"/>
涇師亂<hi>涇原兵亂犯闗擁朱泚為主泚遂稱帝</hi>帝出奉天<hi>奉天城名</hi>杞從李懐<lb/>
光自河北還數破賊泚解去或謂王翃趙贊<hi>二人皆杞黨翃為京</hi>
<hi>兆尹贊判度支</hi>曰聞懐光嘗斥宰相不能謀度支賦歛重而京<lb/>
兆刻軍賜宜誅之以謝天下方懐光有功上必聴用其<lb/>
言公等殆矣二人以白杞杞懼即譎帝曰懐光勲在宗<lb/>
社賊憚之破膽今因其威可一舉而定若許來朝則犒<lb/>
賜留連賊得裒整殘餘為完守計圗之實難不如乗勝<lb/>
便平京師破竹之勢也帝然之詔懐光無朝進屯便橋<lb/>
<pb n="KR3a0058_WYG_020-10a"/>
懐光自以千里赴難有大功為姦臣沮間不一見天子<lb/>
内怏怏無所發遂謀反因暴言杞等罪惡士議譁沸皆<lb/>
指目杞帝始悟貶為新州司馬<lb/>
　　臣按蘇軾嘗言李斯憂䝉恬之奪其權則立二世<lb/>
　　以亡秦盧杞恐懐光之數其惡則誤徳宗以再亂<lb/>
　　其心本生於患失其禍乃至於䘮邦臣謂懐光千<lb/>
　　里勤王克戡大難乃不得一見天子葢事理之必<lb/>
　　不可者而徳宗惑于杞言不使入朝葢以乗勝滅<lb/>
<pb n="KR3a0058_WYG_020-10b"/>
　　賊之說中帝之欲故也於是懐光變忠為逆與泚<lb/>
　　交通乗輿復有蜀道之幸矣姦邪誤國一至於此<lb/>
　　由徳宗不明之罪也<lb/>
貞元中帝從容與李泌<hi>時為相</hi>論即位以來宰相曰盧杞<lb/>
忠清彊介人言杞姦邪朕殊不覺其然泌曰人言杞姦<lb/>
邪而陛下獨不覺其姦邪此杞之所以為姦邪也儻陛<lb/>
下覺之豈有建中之亂乎帝又曰盧杞小心朕所言無<lb/>
不從對曰杞言無不從豈忠臣乎夫言而莫予違此孔<lb/>
<pb n="KR3a0058_WYG_020-11a"/>
子所謂一言而䘮邦者也<lb/>
　　臣按盧杞之姦邪藴於心者固未易測而見于事<lb/>
　　者亦可知矣忠賢如張鎰顔真卿而陷之死地凶<lb/>
　　逆如朱泚而保其不反有功如李懐光而激之使<lb/>
　　亂天下之人所以皆知其姦邪也而徳宗獨不知<lb/>
　　之善乎李泌之對也夫為姦邪而人主覺之則其<lb/>
　　術亦淺矣惟天下之人皆知而人主獨墮其術中<lb/>
　　而不知則其蔽䝉眩惑必有甚工且宻者然求其<lb/>
<pb n="KR3a0058_WYG_020-11b"/>
　　所以然則亦言無不從而已夫言無不從者姦臣<lb/>
　　鈎其君之餌也人主樂其餌之甘而忘其鈎之害<lb/>
　　則亦必亡而已矣<lb/>
穆宗時李逢吉為相内結知樞宻王守澄<hi>守澄宦官之用事者</hi>勢<lb/>
傾朝野惟翰林學士李紳毎承顧問嘗排抑之逢吉患<lb/>
之而待遇方厚不能逺也㑹御史中丞缺逢吉薦紳宜<lb/>
在風憲之地上以中丞亦次對官不疑而可之㑹紳與<lb/>
京兆尹韓愈爭臺參逢吉奏二人不恊以愈為兵部侍<lb/>
<pb n="KR3a0058_WYG_020-12a"/>
郎紳為江西觀察使愈紳入謝上各令自叙其事乃深<lb/>
悟復以愈為吏部侍郎紳為兵部侍郎敬宗立逢吉又<lb/>
誣紳將不利于上貶端州司馬<lb/>
　　臣按逢吉之薦李紳亦猶賈充之薦任愷也葢學<lb/>
　　士在唐最為親近有内相之名中丞雖風憲之長<lb/>
　　而非宻近之地去内廷而任外司則逐之也易矣<lb/>
　　又紳與韓愈皆有剛直名以一事中二人逢吉之<lb/>
　　術葢甚巧也而穆宗之昬庸乃能察之延問本末<lb/>
<pb n="KR3a0058_WYG_020-12b"/>
　　而二人復留問之為益葢如此近世言事官之忤<lb/>
　　宰相者多以美職遷之若中丞之于六曹尚書諌<lb/>
　　議侍御之于侍郎司諌正言之于起居郎舍人殿<lb/>
　　中監察之于列寺卿少其位則遷而其權則貶名<lb/>
　　曰優之而實抑之一去言職或黜或逐無不可者<lb/>
　　故為言職者往往自結於宰相以取要官人主不<lb/>
　　可不察也<lb/>
李訓敏于辯論多大言自標置鄭注佐昭義府訓往見<lb/>
<pb n="KR3a0058_WYG_020-13a"/>
相得甚歡注介之謁王守澄<hi>中人用事者</hi>守澄善遇之并薦<lb/>
訓注于帝<hi>文宗也</hi>訓持詭辨激昻可聴善鈎揣人主意帝<lb/>
見其言縱橫謂果可任遂不疑而待遇莫與比進翰林<lb/>
學士居中倚重實行宰相事訓本挾奇進及大權在巳<lb/>
銳意去惡故與帝言天下事無不如所欲挾注相朋比<lb/>
務恩復讎不踰月同平章事毎進見他宰相避位天子<lb/>
傾意宦官衛兵皆慴憚迎拜天下險怪士徼取富貴皆<lb/>
慿以為資訓時時進賢才偉望以悦士心人皆惑之<lb/>
<pb n="KR3a0058_WYG_020-13b"/>
鄭注以方技㳺江湖間多藝詭譎陰狡億探人廋隠李<lb/>
愬薦之王守澄守澄薦注召入對浴堂門賜賚至渥是<lb/>
夜彗出東方長三尺芒耀怒急俄遷太僕卿兼御史大<lb/>
夫天資貪沓旣藉權寵鬻官射利貲積鉅萬不知止險<lb/>
人躁夫有所干請日走其門李訓旣附注進于是兩人<lb/>
權震天下矣俄擢翰林侍講學士時訓巳在禁中日日<lb/>
議論帝前相倡和謀鉏翦中官自謂功在晷刻帝惑之<lb/>
乗是進退士大夫撓骫朝法衆策其必亂未㡬訓等偽<lb/>
<pb n="KR3a0058_WYG_020-14a"/>
稱甘露降金吾左仗樹命中尉仇士良往視因欲誅之<lb/>
事敗皆族誅之史臣贊曰李訓浮躁寡謀鄭注斬斬小<lb/>
人邀幸天功寧不殆哉文宗與宰相鄭覃稱訓禀五常<lb/>
性服人倫之教不如公等然天下奇才公等弗及也李<lb/>
徳裕曰訓曾不得齒徒𨽻尚才之云世以徳裕言為然<lb/>
傳曰國將亡天與之亂人若訓等持腐株支大厦之顚<lb/>
天下為寒心豎毛文宗偃然倚之成功卒為閹謁所乘<lb/>
天果厭唐徳哉<lb/>
<pb n="KR3a0058_WYG_020-14b"/>
　　臣按漢髙帝稱周勃重厚少文然安劉氏必勃也<lb/>
　　訓注以陰狡之資濟之以瀾翻之辯文宗不察目<lb/>
　　為奇材倚之以就大事其與髙帝之任周勃異矣<lb/>
　　宜其敗也是以沾沾自喜之徒喋喋多言之輩明<lb/>
　　主逺諸<lb/>
武宗立仇士良以左衛上將軍内侍監致仕<hi>士良内臣自憲宗世</hi>
<hi>用事至是五朝</hi>其黨送歸私第士良教以固權寵之術曰天子<lb/>
不可令閒常宜以奢靡娯其耳目使日新月盛無暇更<lb/>
<pb n="KR3a0058_WYG_020-15a"/>
及它事然後可以得志愼勿使之讀書親近儒臣彼見<lb/>
前代興亡心知憂懼則吾輩疎斥矣其黨拜謝而去<lb/>
　范祖禹曰小人莫不養君之欲以濟己之欲使其君<lb/>
　動而不静為而不止則小人得以行其計矣豈獨奢<lb/>
　靡之娛耳目足以蕩君心哉或殖貨利或治宫室或<lb/>
　開邊境隨其君之所好皆以竊權寵也<lb/>
　　臣按祖禹之論善矣然士良所謂可以得志者則<lb/>
　　未然也夫人主修徳講學則天下安昆蟲草木亦<lb/>
<pb n="KR3a0058_WYG_020-15b"/>
　　皆得所况左右之臣其有不得所者乎人主徳不<lb/>
　　脩學不講則天下亂昆蟲草木亦皆失所况左右<lb/>
　　之臣其有得所者乎故秦室危而斯髙僇漢業壊<lb/>
　　而張趙誅<hi>趙忠張讓</hi>士良小人但知以竊權固寵為榮<lb/>
　　而不知國敗家亡則權寵亦無自保之理故士良<lb/>
　　用事五朝身雖幸免而破家之禍卒貽於身後曷<lb/>
　　若馬存亮輩不貪權不溢寵為能保其身哉然士<lb/>
　　良之言自古姦臣之所未道為人主者宜寫此一<lb/>
<pb n="KR3a0058_WYG_020-16a"/>
　　通置之坐側必近儒臣必親經史則奢靡之不能<lb/>
　　惑姦佞之不能蔽也必矣否則有不為士良輩所<lb/>
　　愚者<lb/>
崔𦙍喜陰計附離權强其外自處若簡重而中險譎可<lb/>
畏昭宗用為平章事素厚朱全忠<hi>全忠即朱温本黃巢之將後降以為節度</hi>
<hi>使</hi>委心結之陰為全忠地俾擅兵四討數為全忠畫醜<lb/>
計先是全忠雖據河南顧强諸侯相持未敢移國及𦙍<lb/>
與相結得梯其禍取朝權以成强大終亾天下𦙍亦身<lb/>
<pb n="KR3a0058_WYG_020-16b"/>
屠家滅時有崔昭緯者亦相昭宗宻結中人外連强諸<lb/>
侯制天子以固其權後誅死又有栁璨者為相挾全忠<lb/>
為重㑹彗星出太㣲文昌間占者曰君臣皆不利宜多<lb/>
殺以塞天變璨乃手疏所仇媢者若獨孤損等三十餘<lb/>
人皆誅死天下以為寃後全忠急於九錫疑璨沮已殺<lb/>
之唐史姦臣傳贊曰木將壊蟲實生之國將亡妖實産<lb/>
之故三宰嘯凶牝奪晨<hi>三宰謂李勣許敬宗李義府皆勸髙宗立武后也</hi>林甫<lb/>
將蕃黃屋奔鬼質敗謀興元蹙<hi>謂盧杞也</hi>崔栁倒持李宗覆<lb/>
<pb n="KR3a0058_WYG_020-17a"/>
<hi>謂崔𦙍栁璨也</hi>嗚呼有天下者可不戒哉<lb/>
　　臣按姦賊之臣大抵有所挾然後得肆其惡若許<lb/>
　　敬宗李義府則挾賊后以制其君而武氏因之以<lb/>
　　移國崔𦙍栁璨則挾賊臣以脅其君而朱温因之<lb/>
　　以簒位嗚呼可畏也哉近世有歸自北庭而主和<lb/>
　　戎之議者則于誓書明言毋得擅易宰相此又挾<lb/>
　　讎怨以要其君也屬時清明能專政而不能竊國<lb/>
　　然其情狀實聖朝之姦賊故併著焉<lb/>
<pb n="KR3a0058_WYG_020-17b"/>
　　　　以上論憸邪罔上之情<lb/>
　<lb/>
　<lb/>
　<lb/>
　<lb/>
　<lb/>
　<lb/>
　大學衍義卷二十<lb/>
</p>
<p>
</p>
  </div>
</body>
</text>
</TEI>