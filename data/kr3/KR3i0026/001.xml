<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>北山酒經卷上</head> <lb/>
    <p>
<pb n="KR3i0026_WYG_001-1a"/>
欽定四庫全書<lb/>
　北山酒經卷上<lb/>
　　　　　　　　　　　　宋　朱翼中　撰<lb/>
酒之作尚矣儀狄作酒醪杜康秫酒豈以善釀得名蓋<lb/>
抑始於此耶酒味甘辛大熱有毒雖可忘憂然能作疾<lb/>
所謂腐腸爛胃潰髓蒸筋而劉訓養生論酒所以醉人<lb/>
者麴糵氣之故爾麴蘖氣消皆化為水昔先王誥庶邦<lb/>
庶士無彞酒又曰祀兹酒言天之命民作酒惟祀而已<lb/>
<pb n="KR3i0026_WYG_001-1b"/>
六彞有舟所以戒其覆六尊有罍所以戒其淫陶侃劇<lb/>
飲亦自制其限後世以酒為漿不醉反恥豈知百藥之<lb/>
長黄帝所以治疾耶大率晉人嗜酒孔羣作書族人今<lb/>
年秫得七百斛不了麴糵事王忱三日不飲酒覺形神<lb/>
不復相親至於劉殷嵇阮之徒尤不可一日無此要之<lb/>
酣放自肆託於麴糵以逃世網未必眞得酒中趣爾古<lb/>
之所謂得全於酒者正不如此是知狂藥自有妙理豈<lb/>
特澆其胸中之礧磈者耶五斗先生棄官而歸耕於東<lb/>
<pb n="KR3i0026_WYG_001-2a"/>
皋之野浪遊醉鄉沒身不返以謂結繩之政已薄矣雖<lb/>
黄帝蕐胥之遊殆未有以過之由此觀之酒之境界豈<lb/>
餔歠者所能與知哉儒學之士如韓愈者猶不足以知<lb/>
此反悲醉鄉之徒為不遇大哉酒之於世也禮天地事<lb/>
鬼神射鄉之飲鹿鳴之歌賔主百拜左右秩秩上至縉<lb/>
紳下逮閭里詩人墨客漁夫樵婦無一可以缺此投閒<lb/>
自放攘襟露腹便然酣卧於江湖之上扶頭解酲忽然<lb/>
而醒雖道術之士鍊陽消隂饑腸如筋而熟榖之液亦<lb/>
<pb n="KR3i0026_WYG_001-2b"/>
不能去惟胡人禪律以此為戒嗜者至於濡首敗性失<lb/>
理傷生往往屏爵棄巵焚罍折榼終身不復知其味者<lb/>
酒復何過耶平居無事汙罇斗酒發狂蕩之思助江山<lb/>
之興亦未足以知麴糵之力稻米之功至於流離放逐<lb/>
秋聲暮雨朝登糟丘墓遊麴封禦魑魅於烟嵐轉炎荒<lb/>
為淨土酒之功力其近於道耶與酒遊者死生驚懼交<lb/>
於前而不知其視窮泰違順特戲事爾彼饑餓其身焦<lb/>
勞其思牛衣發兒女之感澤畔有可憐之色又烏足以<lb/>
<pb n="KR3i0026_WYG_001-3a"/>
議此哉鴟夷大人以酒為名含垢受侮與世浮沈而彼<lb/>
騷人髙自標持分别黒白且不足於全身遠害猶以為<lb/>
惟我獨醒善乎酒之移人也慘舒隂陽平治險阻剛愎<lb/>
者薫然而慈仁懦弱者感慨而激烈陵轢王公紿玩妻<lb/>
妾滑稽不窮斟酌自如識量之髙風味之媺足以還澆<lb/>
薄而發猥瑣豈特此哉夙夜在公駜有豈樂飲酒<hi>魚藻</hi>酌<lb/>
以大斗<hi>行葦</hi>不醉無歸<hi>湛露</hi>君臣相遇播於聲詩亦未足以<lb/>
語太平之盛至於黎民休息日用飲食祝史無求神具<lb/>
<pb n="KR3i0026_WYG_001-3b"/>
醉止斯可謂至徳之世矣然則伯倫之頌徳樂天之論<lb/>
功蓋未必有以形容之夫其道深逺非冥捜不足以發<lb/>
其義其術精微非三昧不足以善其事昔唐逸人追述<lb/>
焦革酒法立祠配享又采自古以来善酒者以為譜雖<lb/>
其書脱略卑陋聞者垂涎酣適之士口誦而心醉非酒<lb/>
之董狐其孰能為之哉昔人有齋中酒㕔事酒猥酒雖<lb/>
均以麴糵為之而有聖有賢清濁不同周官酒正以式<lb/>
法授酒材辨五齊之名三酒之物嵗中以酒式誅賞月<lb/>
<pb n="KR3i0026_WYG_001-4a"/>
令乃命大酋<hi>音縮大酋酒之官長也</hi>秫稲必齊麴糵必時湛饎必<lb/>
潔水泉必香陶器必良火齊必得六者盡善更得䤈漿<lb/>
則酒人之事過半矣周官漿人掌共王之六飲水漿醴<lb/>
凉醫酏入于酒府而漿最為先古語有之空桑穢飯醖<lb/>
以稷麥以成醇醪酒之始也説文酒白謂之醙醙者壞<lb/>
飯也醙者老也飯老即壞飯不壞則酒不甜又曰烏梅<lb/>
女䴷<hi>胡板切</hi>甜醹九酘澄清百品酒之終也麴之於黍猶<lb/>
鉛之於汞隂陽相制變化自然春秋緯曰麥隂也黍陽<lb/>
<pb n="KR3i0026_WYG_001-4b"/>
也先漬麴而投黍是陽得隂而沸後世麴有用藥者所<lb/>
以治疾也麴用豆亦佳神農氏赤小豆飲汁愈酒病酒<lb/>
有熱得豆為良但硬薄少藴藉耳古者醴酒在室醍酒<lb/>
在堂澄酒在下而酒以醇厚為上飲家須察黍性陳新<lb/>
天氣冷暖春夏及黍性新軟則先湯<hi>平聲</hi>而後米酒人謂<lb/>
之倒湯<hi>去聲</hi>秋冬及黍性陳硬則先米而後湯酒人謂之<lb/>
正湯醖釀須酴米偷酸<hi>説文酴酒母也酴音途</hi>酘醹偷甜淛人不<lb/>
善偷酸所以酒熟入灰北人不善偷甜所以飲多令人<lb/>
<pb n="KR3i0026_WYG_001-5a"/>
膈上懊憹桓公所謂青州從事平原督郵者此也酒甘<lb/>
易釀味辛難醖釋名酒者酉也酉者隂中也酉用事而<lb/>
為收收者甘也卯用事而為散散者辛也酒之名以甘<lb/>
辛為義金木間隔以土為媒自酸之甘自甘之辛而酒<lb/>
成焉<hi>酴米所以要酸酘醹所以要甜</hi>所謂以土之甘合水作酸以木之<lb/>
酸合土作辛然後知酘者所以作辛也説文酘者再釀<lb/>
也張蕐有九醖酒齊民要術桑落酒有六七酘者酒以<lb/>
酘多為善要在麴力相反䤖酒所以有韻者亦以其再<lb/>
<pb n="KR3i0026_WYG_001-5b"/>
酘故也過度亦多術尤忌見日若太陽出即酒多不中<lb/>
後魏賈思勰亦以夜半蒸炊昧旦下釀所謂以隂制陽<lb/>
其義如此著水無多少拌和黍麥以勻為度張籍詩釀<lb/>
酒愛乾和即今人不入定酒也晉人謂之乾榨酒大抵<lb/>
用水隨其湯<hi>去聲</hi>黍之大小斟酌之若酘多水寛亦不妨<lb/>
要之米力勝於麴麴力勝於水即善矣北人不用酵秪<lb/>
用刷案水謂之信水然信水非酵也酒人以此體候冷<lb/>
暖爾凡醖不用酵即酒難發醅来遲則脚不正秪用正<lb/>
<pb n="KR3i0026_WYG_001-6a"/>
發酒醅最良不然則掉取醅面絞令稍乾和以麴糵掛<lb/>
於衡茅謂之乾酵用酵四時不同寒即多用温即減之<lb/>
酒人冬月用酵𦂳用麴少夏月用麴多用酵緩天氣極<lb/>
熱置甕於深屋冬月温室多用氊毯圍遶之語林云抱<lb/>
甕冬醪言冬月釀酒令人抱甕速成而味好大抵冬月<lb/>
葢覆即陽氣在内而酒不凍夏月閉藏即隂氣在内而<lb/>
酒不動非深得卯酉出入之義孰能知此哉於戲酒之<lb/>
梗槩曲盡於此若夫心手之用不傳文字固有父子一<lb/>
<pb n="KR3i0026_WYG_001-6b"/>
法而氣味不同一手自釀而色澤殊絶此雖酒人亦不<lb/>
能自知也<lb/>
　<lb/>
　<lb/>
　<lb/>
　<lb/>
　<lb/>
　北山酒經卷上<lb/>
</p>
<p>
</p>
  </div>
</body>
</text>
</TEI>