<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>古今説海卷三十四</head> <lb/>
    <p>
<pb n="KR3j0189_WYG_034-1a"/>
欽定四庫全書<lb/>
　古今説海卷三十四<lb/>
　　　　　　　　　　　　　明　陸楫　編<lb/>
　説淵十四<hi>别傳十四</hi>
　　少室仙姝傳<hi>闕名</hi>
寶厯中有封陟孝亷者居于少室貌態潔朗性頗貞端<lb/>
志在典墳僻於林藪探義而星歸腐草閱經而月墜幽<lb/>
窻矻矻孜孜俾夜作晝無非搜索隠奥未嘗縱愒日時<lb/>
<pb n="KR3j0189_WYG_034-1b"/>
也書堂之畔景像可窺泉石清寒桂蘭雅澹戲猱毎竊<lb/>
其庭果唳鶴頻栖於澗松虚籟時吟凝埃晝閴煙鏁簹<lb/>
篁之翠節露滋躑躅之紅葩薜蔓衣牆苔茸毯砌時夜<lb/>
將午忽飄異香酷烈漸布於庭際俄有輜軿自空而降<lb/>
畫輪軋軋直湊簷楹覩一仙姝侍從華麗玉珮敲磬羅<lb/>
裙曳雲體欺皓雪之容光臉奪芙蕖之濯豔正容歛袵<lb/>
而揖陟曰某籍本上仙謫居下界或遊人間五岳或止<lb/>
海面三峯月到瑤階愁莫聽其鳯管蟲吟粉壁恨不寐<lb/>
<pb n="KR3j0189_WYG_034-2a"/>
於鴛衾鷰浪語而徘徊鸞虚歌而縹緲寶瑟休泛虬觥<lb/>
嬾斟紅杏豔枝激含嚬於綺殿碧桃芳萼引凝睇於瓊<lb/>
樓既厭曉粧漸融春思伏見郎君丰儀濬潔襟量端明<lb/>
學聚流螢文含隠豹所以慕其貞朴愛此孤標特謁光<lb/>
容願持箕箒又不知郎君雅㫖如何陟攝衣朗燭正色<lb/>
而坐言曰某家本貞亷性唯孤介貪古人之糟粕究前<lb/>
聖之指歸編栁苦辛然糠幽暗布被糲食燒蒿茹藜但<lb/>
自固窮終不斯濫必不敢當神仙降顧斷意如此幸早<lb/>
<pb n="KR3j0189_WYG_034-2b"/>
迴車姝曰某乍造門牆未申懇迫輙有詩一章奉留後<lb/>
七日更來詩曰謫居蓬島别瑤池春媚烟花有所思為<lb/>
愛君心能潔白願操箕箒奉屏幃陟覽之若不聞雲軿<lb/>
既去窻戸遺芳然陟心中不可轉也後七日夜姝又至<lb/>
騎從如前時麗容潔服豔媚巧言又白陟曰某以業縁<lb/>
遽縈魔障歘起蓬山瀛島繡帳錦宫恨起紅茵愁生翠<lb/>
被難窺舞蝶於芳草每妬流鶯於綺叢靡不雙飛俱能<lb/>
對跱自矜孤寢轉懵空閨秋却銀缸但凝眸於片月春<lb/>
<pb n="KR3j0189_WYG_034-3a"/>
尋瓊圃空杼思於殘花所以激切前時布露丹懇幸垂<lb/>
采納無阻精誠又不知郎君意竟如何陟又正色而言<lb/>
曰某身居山藪志已顓蒙不識鈆華豈知女色幸垂速<lb/>
去無相見尤姝曰願不貯其深疑幸望容其陋質輙更<lb/>
有詩一章後七日復來詩曰弄玉有夫皆得道劉剛兼<lb/>
室盡登仙君能仔細窺朝露須逐雲車拜洞天陟覽之<lb/>
又不迴意後七日夜姝又至態柔容冶靚衣明眸又言<lb/>
曰逝波難駐西日易頽花木不停薤露非久輕漚泛水<lb/>
<pb n="KR3j0189_WYG_034-3b"/>
只得逡巡微燭當風莫過瞬息虚爭意氣能得幾時恃<lb/>
賴韶顔須臾槁木所以君誇容鬢尚未凋零固止綺羅<lb/>
貪窮典籍及其衰老何以任持我有還丹頗能駐命許<lb/>
其依託必寫襟懷能遣君壽例三松瞳方兩目仙山靈<lb/>
府任意追遊莫種槿花使朝晨而騁豔休敲石火尚昏<lb/>
黒而流光陟乃怒目而言曰我居書齋不欺暗室下惠<lb/>
為證叔子為師是何妖精苦相凌逼心如鐵石無更多<lb/>
言儻若遲迴必當窘辱侍衞諫曰小娘子迴車此木偶<lb/>
<pb n="KR3j0189_WYG_034-4a"/>
人不足與語況窮薄當為下鬼豈神仙配偶耶姝長吁<lb/>
曰我所以懇懇者為是青牛道士之苗裔況此時一失又<lb/>
須曠居六百年不是細事於戲此子大是忍人又留詩<lb/>
曰蕭郎不顧鳯樓人雲澁迴車淚臉新愁想蓬瀛歸去<lb/>
路難窺舊苑碧桃春輜軿出戸珠翠響空泠泠簫笙杳<lb/>
杳雲路然陟意不易後三年陟染疾而終為太山所追<lb/>
束以巨鏁使者驅之欲至幽府忽遇神仙騎從清道甚<lb/>
嚴使者躬身於路左曰上元夫人遊太山耳俄有仙騎<lb/>
<pb n="KR3j0189_WYG_034-4b"/>
召使者與囚俱來陟至彼仰窺乃昔日求偶仙姝也但<lb/>
左右彈指悲嗟仙姝遂索追狀曰不能於此人無情遂<lb/>
索大筆判曰封陟性雖執迷操惟堅潔實由朴戅難責<lb/>
風情宜更延一紀左右令陟跪謝使者遂解去鐵鏁曰<lb/>
仙官已釋則幽府無敢追攝使者却引歸良久蘇息後<lb/>
追悔昔日之事慟哭自咎而已<lb/>
　<lb/>
　古今説海卷三十四<lb/>
</p>
<p>
</p>
  </div>
</body>
</text>
</TEI>