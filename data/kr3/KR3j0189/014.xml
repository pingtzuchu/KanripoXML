<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>古今說海卷十四</head> <lb/>
    <p>
<pb n="KR3j0189_WYG_014-1a"/>
欽定四庫全書<lb/>
　古今說海卷十四<lb/>
　　　　　　　　　　　　　明　陸楫　編<lb/>
　說選十四<hi>偏記十一</hi>
　　西使記<hi>元劉郁</hi>
壬子歲皇弟錫喇綂諸軍奉詔西征凡六年拓境幾萬<lb/>
里己未正月甲子常德<hi>字仁卿</hi>馳驛西覲自和林出烏遜<lb/>
珠勒西北行二百餘里地漸髙八站經瀚海地極髙寒雖<lb/>
<pb n="KR3j0189_WYG_014-1b"/>
暑酷雪不消山石皆松文西南七日過瀚海行三百里<lb/>
地漸下有河闊數里曰昏木輦夏漲以舟楫濟數日過<lb/>
龍骨河復西北行與巴實伯里南以相直近五百里多<lb/>
漢民有二麥黍榖河西注瀦為海約千餘里曰赫色勒<lb/>
巴斯多魚可食有碾磑亦以水激之行漸西有城曰伊<lb/>
滿又西南行過博囉城所種皆麥稻山多栢不能株絡<lb/>
石而長城居肆囿間錯土屋牕戸皆琉璃城北有海鐵<lb/>
山風出往往吹行人墮海中西南行二十里有闗曰特<lb/>
<pb n="KR3j0189_WYG_014-2a"/>
穆爾錫濟木守闗者皆漢民闗徑崎嶇似棧道出闗至阿<lb/>
爾穆爾城市井皆流水交貫有諸果唯瓜蒲萄石榴最<lb/>
佳回紇與漢民雜居其俗漸染頗似中國又南有楚瑪<lb/>
爾城居民多并汾人有獸似虎毛厚金色無文善傷人<lb/>
有蟲如蛛毒中人則煩渇飲水立死惟過醉蒲萄酒吐<lb/>
則解有㗜酒博囉城迤西金銀銅為錢有文而無孔方<lb/>
至瑪阿中以馬撁拖床遞鋪負重而行疾或曰竒爾濟<lb/>
蘇易馬以犬二月二十四日過亦堵兩山間土平民夥<lb/>
<pb n="KR3j0189_WYG_014-2b"/>
溝洫映帶多故壘壊垣問之盖契丹故居也計其地去<lb/>
和林萬五千里而近有河曰亦運流洶洶東注土人云<lb/>
此黄河也二十八日過徳哷蘇五日夜宿賽哩木城有<lb/>
浮圖諸回紇祈拜之所三日過别石蘭諸回紇貿易如<lb/>
上已節四日過忽章河渡船如弓鞋然土人云河源出<lb/>
南大山地多產玉疑為崑崙山以西多龜蛇行相雜郵<lb/>
亭客舍甃如浴室門戸皆以琉璃飾之民賦歲止輸金<lb/>
錢十文然貧富有差八日過塔什干城大而民繁時羣<lb/>
<pb n="KR3j0189_WYG_014-3a"/>
花正開唯棃花薔薇玫瑰如中國餘多不能名城之西<lb/>
所植皆蒲萄粳稻有麥亦秋種滿地產藥十數種皆中<lb/>
國所無藥物療疾甚效曰阿只爾狀如苦參治馬䑕瘡<lb/>
婦人損胎及打撲内損用豆許嚥之自消曰阿息爾狀<lb/>
如地骨皮治婦人產後衣不下又治金瘡膿不出嚼碎<lb/>
傅瘡上即出曰尼格薩勒形似桔梗治金瘡及腸與筋<lb/>
斷者嚼碎傅之自續餘不能盡録十四日過安巴河夏<lb/>
不雨秋則雨溉田以水地多蝗有鳥飛食之十九日過<lb/>
<pb n="KR3j0189_WYG_014-3b"/>
里丑城其地有桑棗征西奥魯屯駐于此二十六日過<lb/>
馬蘭城又過納商城草皆苜蓿藩籬以柏二十九日過<lb/>
殢埽兒城滿山皆鹽如水晶狀近西南六七里新得國<lb/>
曰木乃奚牛皆駝峯黑色地無水土人隔山嶺鑿井相<lb/>
㳂數十里下通流以溉田所屬山城三百六十已而皆<lb/>
下惟檐寒西一山城名竒都卜孤峯峻絶不能矢石丙<lb/>
辰年王師至城下城絶高險仰視之㡌為墮諸道並進<lb/>
敵大驚令相大者納克實勒来納欵已而烏爾古廼蘓勒坦<lb/>
<pb n="KR3j0189_WYG_014-4a"/>
出降蘇勒坦猶國王也其父領兵别據山城令其子取之<lb/>
七日而陷金玉寶物甚多一帶有直銀千笏者其國兵<lb/>
皆刺客俗見男子勇壯者以利誘之令手刄父兄然後<lb/>
充兵醉酒扶入窟室娛以音樂美女縱其欲數日復置<lb/>
故處既醒問其所見教之能為刺客死則享福如此因<lb/>
授以經呪日誦盖使蠱其心志死無悔也令潛使未服<lb/>
之國必刺其主而後已雖婦人亦然其木乃奚在西域<lb/>
中最為兇悍威脅鄰國霸四十餘年王師既克誅之無<lb/>
<pb n="KR3j0189_WYG_014-4b"/>
遺類四月六日過竒拉爾城所産蛇皆四跗長五尺餘<lb/>
首黑身黄皮如鯊魚口吐紫艷過阿喇廸城瑪資摖勒<lb/>
人被髮率以紅帕勒首衣青如鬼然王師自入西域降<lb/>
者幾三十國有佛國名克什宻爾在印毒西北盖傳釋<lb/>
迦氏衣鉢者其人儀狀甚古如世所繪達摩像不茹葷<lb/>
酒日啖粳一合所談皆佛法禪定至暮方語丁巳歲取<lb/>
報達國南北二千里其王曰赫佛里其城有東西城中<lb/>
有大河西城無壁壘東城固之以甓繪其上甚盛王師<lb/>
<pb n="KR3j0189_WYG_014-5a"/>
至城下一交戰破勝兵四十餘萬西城䧟皆盡屠其民<lb/>
尋圍東城六日而破死者以數十萬計赫佛里以舸走獲<lb/>
焉其國俗富庶為西域冠宫殿皆以沈檀烏木降真為<lb/>
之壁皆以黑白玉為之金珠珍貝不可勝計其妃后皆<lb/>
漢人所產大珠曰太歲彈蘭石瑟瑟金剛鑽之類帶有<lb/>
直千金者其國六百餘年傳四十主至赫佛里而亡人<lb/>
物頗秀於諸國所產馬名托必楚赫佛里不悅以橙漿<lb/>
和糖為飲琵琶三十六絃初赫佛里患頭痛醫不能治<lb/>
<pb n="KR3j0189_WYG_014-5b"/>
一伶人作新琵琶七十二絃聽之立解土人相傳報達<lb/>
諸羌之祖故諸羌皆臣服報達之西馬行二十日有天<lb/>
房内有天使神羌之祖葬所也師名𣲖哈木帕爾房中懸<lb/>
鐵絙以手捫之心誠可及不誠者竟不得捫經文甚多<lb/>
皆𣲖哈木帕爾所作轄大城數十其民富實西有密奇爾<lb/>
國尤富地產金人夜視有光處誌之以灰翼日發之有<lb/>
大如棗者至報達六千餘里國西即海海西有富浪國<lb/>
婦人衣冠如世所畫菩薩狀男子異服皆善寢不去衣<lb/>
<pb n="KR3j0189_WYG_014-6a"/>
雖夫婦亦異處有大鳥駝蹄蒼色鼔翅而行高丈餘食<lb/>
火其聲與凡鳥異羅子國出珍珠其王名鄂斯阿塔畢<lb/>
云西南海也採珠盛以革囊止露兩手腰絙石墜入海<lb/>
手取蚌并泥沙貯于囊中遇惡蟲以醋噀之即去既得<lb/>
蚌滿囊撼絙舟人引出之往往有死者印毒國去中國<lb/>
最近軍民一千二百萬戸所出細藥大胡桃珠寶烏木<lb/>
雞舌鑌鐵諸物國中懸大鐘有訴者擊之司鐘者紀其<lb/>
事及時王官亦紀其名以防姦欺民居以蒲為屋夏大<lb/>
<pb n="KR3j0189_WYG_014-6b"/>
熱人處水中己未年七月烏凌國阿喇迪蘇勒坦來降城<lb/>
大小一百二十民一百七十萬山產銀黑契丹國名齊<lb/>
拉衮王名和卓瑪迪音蘓勒坦聞王大賢亦來降其托里斯<lb/>
大城獅子雄者鬃尾如纓拂傷人吼則聲從腹中出馬<lb/>
聞之怖溺血狼有鬃孔雀如中國畫者惟尾在翅内每<lb/>
日中振羽香猫似土豹糞溺皆香如麝鸚鵡多五邑風<lb/>
駝急使乘日可千里鵓鴿傳日亦千里珊瑚出西南海<lb/>
取以鐵網高有至三尺者蘭赤生西南海山石中有五<lb/>
<pb n="KR3j0189_WYG_014-7a"/>
色鴨思價最高金剛鑽出印毒以肉投大澗底飛鳥食其肉<lb/>
糞中得之薩巴爾出西海中盖瑇瑁之遺精蛟魚食之吐出<lb/>
年深結成價如金其假者即犀牛糞為之也骨篤犀大蛇之角<lb/>
也解諸毒龍種馬出西海中有鱗角牝馬有駒不敢同牧被<lb/>
引入海不復出皁鵰一產三卵内一卵生犬灰色而毛<lb/>
短隨母影而走所逐禽無不獲者壠種羊出西海以羊<lb/>
臍種土中溉以水聞雷而生臍系地中及長驚以木臍<lb/>
斷便行囓草至秋可食臍内復有種又一胡婦解馬語<lb/>
<pb n="KR3j0189_WYG_014-7b"/>
即知吉凶甚驗其怪異等事不可殫紀往返凡一十四<lb/>
月郁歎曰西域之開始自張騫其土地山川固在也然<lb/>
世代浸遠國號變易事亦難考今之所謂瀚海者即古<lb/>
金山也印毒即漢身毒也曰駝鳥者即安息所產大馬<lb/>
爵也密竒爾即唐拂菻地也觀其土産風俗可知已又新<lb/>
唐書載拂菻去京師四萬里在西海上所産珍異之物<lb/>
與今日地里正同盖無疑也中綂四年三月劉郁記<lb/>
　古今說海卷十四<lb/>
</p>
<p>
</p>
  </div>
</body>
</text>
</TEI>