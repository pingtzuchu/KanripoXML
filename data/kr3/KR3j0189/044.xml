<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>古今說海卷四十四</head> <lb/>
    <p>
<pb n="KR3j0189_WYG_044-1a"/>
欽定四庫全書<lb/>
　古今說海卷四十四<lb/>
　　　　　　　　　　　　　明　陸楫　編<lb/>
　說淵二十四<hi>别傳二十四</hi>
　　玉壺記<hi>闕名</hi>
元和初有元𦙍栁實者居于衡山二公俱有從父為官<lb/>
淛右李庶人連累於驩愛州二公共結行邁而往省<lb/>
焉至于廉州合浦縣登舟而欲越海將抵交阯艤舟於<lb/>
<pb n="KR3j0189_WYG_044-1b"/>
合浦岸夜有村人饗神簫鼓諠譁舟人與二公僕使齊<lb/>
往看焉夜將午俄飄風歘起斷纜漂舟入于大海莫知<lb/>
所適突長鯨之鬐搶巨鼇之背浪浮雪嶠日湧火輪觸<lb/>
蛟室而梭停撞蜃樓而瓦解擺簸數四幾欲傾沈然後<lb/>
抵孤島而風止二公愁悶而陟焉但見天王尊像瑩然<lb/>
于嶺所有金鑄香爐而别無人物二公周覽次忽覩海<lb/>
面上巨獸出首四顧若有察聽牙森劒㦸目閃電光良<lb/>
久而没逡巡復有紫雲自海面湧出蔓衍數百步中有<lb/>
<pb n="KR3j0189_WYG_044-2a"/>
五色大芙蓉高百餘尺葉葉而綻内有帳幄若繡綺錯<lb/>
雜耀奪人眼又見虹橋忽展直抵於島上俄有雙鬟侍<lb/>
女捧玉合持金爐自蓮葉而來天尊所易其殘燼炷以<lb/>
異香二公見之前告叩頭辭理哀酸求送人世雙鬟不<lb/>
答二公請益苦良久女曰子是何人而遽至此二公具<lb/>
以實白之女曰少頃有玉虚尊師當降此島與南溟夫<lb/>
人㑹約子但堅請之將有所遂言訖有道士乘白鹿馭<lb/>
彩霞直降于島上二公前拜而泣告尊師憫之言曰子<lb/>
<pb n="KR3j0189_WYG_044-2b"/>
可隨此女而謁南溟夫人當有歸期無以礙矣尊師語<lb/>
雙鬟曰余暫修真畢當詣彼二子受教至帳前行拜謁<lb/>
之禮見一女未髻衣五色文彩皓玉凝肌紅粧艶絶神<lb/>
出天表氣肅滄溟二子告以姓字夫人哂之曰昔時天<lb/>
台有劉晨今有栁實昔有阮肇今有元𦙍昔時有劉阮<lb/>
今有元栁莫非天也設二榻而坐俄命侍女歌舞雅合<lb/>
節奏二子恍忽若夢于鈞天即人世罕聞見矣遂命飛<lb/>
觴忽有𤣥鶴銜彩牋自空而至曰安期生知尊師赴南<lb/>
<pb n="KR3j0189_WYG_044-3a"/>
溟㑹暫請枉駕尊師讀之謂𤣥鶴曰尋當至彼尊師語<lb/>
夫人曰與安期生間闊千年不直南遊無因訪語夫人<lb/>
遂促侍女進饌玉器光潔夫人對食而二子不得餉尊<lb/>
師曰二子雖未合餉然為求人間之食而餉之夫人曰<lb/>
然即别進饌乃人間味也尊師食畢懷中出丹篆一卷<lb/>
授夫人夫人拜而受之遂告去迴謂二子曰子有道骨歸<lb/>
乃不難然邂逅相遇合有靈藥相貺子但宿分自有師<lb/>
吾不當為子師耳二子拜尊師遂去俄海上有武夫長<lb/>
<pb n="KR3j0189_WYG_044-3b"/>
數丈衣金甲仗劒而進曰奉使天真清道不謹法當顯<lb/>
戮今已行刑遂趨而没夫人命侍女紫衣鳳冠者曰可<lb/>
送客去而所乘者何侍女曰有百花橋可馭二子二子<lb/>
感謝拜别夫人贈以玉壺一枚高尺餘夫人命筆題玉<lb/>
壺詩贈曰來從一葉舟中來去向百花橋上去若到人<lb/>
間扣玉壺鴛鴦自解分明語俄有橋長數百步闌檻之<lb/>
上皆有異花二子於花間潛窺見千龍萬蛇遽相繳遶<lb/>
為橋之柱又見昔海上獸已身首異處浮于波上二子<lb/>
<pb n="KR3j0189_WYG_044-4a"/>
因詰使者使者曰此獸為不知二客故也使者曰我不<lb/>
當為使而送子蓋有深意欲奉託彊為此行遂襟帶間<lb/>
解一琥珀合子中有物隱隱若蜘蛛形狀謂二子曰吾<lb/>
輩水仙也水仙陰也而無男子吾昔遇番禺少年情之<lb/>
至感遂有子未三嵗合棄之夫人命與南岳神為子其<lb/>
來久矣聞南岳迴鴈使者有事于水府返日憑寄吾子<lb/>
所弄玉環往而使者隱之吾頗為恨望二君子為持此<lb/>
合子至迴鴈峯下訪使者廟而投之當有異變即得玉<lb/>
<pb n="KR3j0189_WYG_044-4b"/>
環為送吾子吾子亦當自有報効耳慎勿啓之二子受<lb/>
之謂使者曰夫人詩云若到人間扣玉壺鴛鴦自解分明<lb/>
語何也曰子歸有事但扣玉壺當有憑而應之事無不<lb/>
從矣又曰玉虚尊師云吾輩自有師師復是誰曰南岳<lb/>
太極先生耳二子及囘岸詢時已一十二年矣驩愛二<lb/>
州親屬已殂謝矣問道將歸衡山中途因餒而扣壺遂<lb/>
有鴛鴦語曰當欲飲食前行自遇耳俄而道左有盤饌<lb/>
豐備二子食而數日不思他味尋即達家昔日童稚已<lb/>
<pb n="KR3j0189_WYG_044-5a"/>
弱冠矣然二子妻各謝世數年家人輩悲喜不勝曰人<lb/>
云郎君已没大海服闋已九秋矣二子情厭人世體以<lb/>
清虛覩妻之喪不甚悲感遂相與直抵迴鴈峯訪使者<lb/>
廟以合子而投之儵有黑龍長數丈激風噴電折樹揭<lb/>
屋霹靂一聲而廟立碎二子戰慄不敢熟視空中乃有<lb/>
擲玉環者二子取之而送岳廟及歸有黄衣少年持二<lb/>
合子各到二子家曰中有藥若有斃者雖一甲子猶可<lb/>
塗其口中俄頃則活授之而使者不見二子遂以活妻<lb/>
<pb n="KR3j0189_WYG_044-5b"/>
室後共尋雲水訪太極先生而曽無影響可問却歸因<lb/>
大雪見老叟肩樵而鬻二子哀其衰邁飲之以酒覩樵<lb/>
擔上有太極字遂禮而為師以玉壺告之叟曰吾貯玉<lb/>
液者亡來數十甲子甚喜再見二子因隨詣祝融峯自<lb/>
此而得道不復見矣<lb/>
　<lb/>
　<lb/>
　古今說海卷四十四<lb/>
</p>
<p>
</p>
  </div>
</body>
</text>
</TEI>