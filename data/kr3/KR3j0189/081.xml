<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>古今説海卷八十一</head> <lb/>
    <p>
<pb n="KR3j0189_WYG_081-1a"/>
欽定四庫全書<lb/>
　古今説海卷八十一<lb/>
　　　　　　　　　　　　　明　陸楫　編<lb/>
　説淵六十一<hi>别傳六十一</hi>
　　五眞記<hi>闕名</hi>
楊敬眞虢州閿鄉縣長夀鄉天仙村田家女也年十八<lb/>
適同村王清其夫貧力田楊氏奉箕箒供農婦之職甚<lb/>
謹夫族目之曰勤力新婦性沉靜不好戲笑有暇必灑<lb/>
<pb n="KR3j0189_WYG_081-1b"/>
掃靜室閉門閒坐雖隣婦狎之終不相往來生三男一<lb/>
女年二十四歲元和十五年五月十五日夜告其夫曰<lb/>
妾神識頗不安惡聞人語當於靜室寧之請君與兒女<lb/>
暫居異室其夫以田作困又保無他因以許之不問其<lb/>
故楊氏遂沐浴著新衣灑掃其室焚香閉户而坐及明<lb/>
訝其起遲開門視之衣服委於床上若蟬蜕然身已去<lb/>
矣但覺異香滿屋其夫驚以告其父母共嘆之次隣人<lb/>
來曰昨夜夜半有天樂從西而來似若雲中下于君家<lb/>
<pb n="KR3j0189_WYG_081-2a"/>
奏樂久之稍稍上去合村皆聽之君家聞否而異香酷<lb/>
烈遍數十里村吏以告縣令李邯遣吏民遠近尋逐皆<lb/>
無踪跡因令不動其衣閉其戸以棘環之冀其或來也<lb/>
至十八日夜五更村人復聞雲中仙樂異香從東來復<lb/>
下王氏宅作樂久之而去王氏亦無聞者及明來視其<lb/>
門棘封如故房中彷彿若有人聲遽走告令李邯親率<lb/>
僧道官吏共開其門則新婦者宛然在床矣但覺面目<lb/>
光芒有非常之色邯問曰向何所去今何所來對曰昨<lb/>
<pb n="KR3j0189_WYG_081-2b"/>
十五夜初有仙騎來曰夫人當上仙雲鶴即到宜靜室<lb/>
以俟之遂求靜室至三更有仙樂綵仗霓旌絳節鸞鶴<lb/>
紛紜五雲來降入于房中執節者前曰夫人准籍合仙<lb/>
仙師使者來迎將㑹于西嶽於是仙童二人捧玉箱來<lb/>
獻箱中有奇服非綺非羅製若道人之衣珍華香潔不<lb/>
可名狀遂衣之畢樂作三闋青衣引白鶴來曰宜乘此<lb/>
初尚懼其危試乘之穩不可言飛起而五雲捧出綵仗<lb/>
霓旌次第前引至于華山雲臺峯峯上有盤石已有四<lb/>
<pb n="KR3j0189_WYG_081-3a"/>
女先在彼焉一人云姓馬宋州人一人姓徐幽州人一<lb/>
人姓郭荆州人一人姓夏青州人皆其夜成仙同㑹于<lb/>
此傍有一小仙曰並捨虛幻得證眞仙今當定名宜有<lb/>
眞字於是馬曰信眞徐曰湛眞郭曰修眞夏曰守眞其<lb/>
時五雲參差覆崖徧谷妙樂羅列間作于前五人相慶<lb/>
曰同生濁界並是凡身一旦翛然遂與塵隔今夕何夕<lb/>
歡㑹於斯宜各賦詩以導其意信眞詩曰幾刼澄煩思<lb/>
今身僅小成誓將雲外隱不向世間行湛眞詩曰綽約<lb/>
<pb n="KR3j0189_WYG_081-3b"/>
離塵界從容上太清雲衣無綻日鶴駕沒遥程修眞詩<lb/>
曰華嶽無三尺東瀛僅一杯入雲騎綵鳯歌舞上蓬萊<lb/>
守眞詩曰共作雲山侶俱辭世界塵靜思前日事抛却<lb/>
幾年身敬眞亦繼詩曰人世徒紛擾其生似舜華誰言<lb/>
今夕裏俛首視雲霞既而雕盤珍果名不可知妙樂鏗<lb/>
鍠響動崖谷俄而執節者請曰宜往蓬萊謁大仙伯五<lb/>
眞曰大仙伯為誰曰茅君也妓樂鸞鶴復次第前引東<lb/>
去倐忽間已到蓬萊其宮闕皆金銀花木樓殿皆非人<lb/>
<pb n="KR3j0189_WYG_081-4a"/>
世之制作大仙伯居金闕玉堂中侍衛甚嚴見五眞喜<lb/>
曰來何晩邪飲以玉杯賜以金簡鳯文之衣玉華之冠<lb/>
配居蓬萊院四人者出敬眞獨前曰王清父年高無人<lb/>
侍養請回侍其殘年王父去世然後從命誠不忍獨樂<lb/>
而忘王父也惟仙伯哀之仙伯曰敬眞汝村一千年方<lb/>
出一仙人汝當其會無自墜其道因敕四眞送至其家<lb/>
故得還也邯問昔何修習曰村婦何知但性本慮靜閒<lb/>
即凝神而坐不復俗慮得入胷中耳此性也非學也又<lb/>
<pb n="KR3j0189_WYG_081-4b"/>
問要去可否曰本無道術何以能去雲鶴來迎即去不<lb/>
來亦無術可召於是遂謝絶其夫服黃冠邯以狀聞州<lb/>
州聞廉使時崔尚書從按察陜輔延之舍于陜州紫極<lb/>
宫請王父於别室人不得升其階惟廉使從事及夫人<lb/>
之瞻拜者纔及階而已亦不得升廉使以聞召見舍於<lb/>
内殿䖍誠訪道而無以對罷之今見在陜州終歲不食<lb/>
時㗖果實或飲酒三兩杯絶無所食但容色轉芳嫩耳<lb/>
　古今説海卷八十一<lb/>
</p>
<p>
</p>
  </div>
</body>
</text>
</TEI>