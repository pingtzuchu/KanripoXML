<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>古今説海卷七十九</head> <lb/>
    <p>
<pb n="KR3j0189_WYG_079-1a"/>
欽定四庫全書<lb/>
　古今説海卷七十九<lb/>
　　　　　　　　　　　　　明　陸楫　編<lb/>
　説淵五十九<hi>别傳五十九</hi>
　　知命錄<hi>闕名</hi>
吳全素蘇州人舉孝廉五上不第元和十二年寓居長<lb/>
安永興里十二月十三日夜既臥見二人白衣執簡若<lb/>
貢院引牓來召者全素曰禮闈引試分甲有期何煩夜<lb/>
<pb n="KR3j0189_WYG_079-1b"/>
引使者固邀不得己而下床隨行不覺過子城出開遠<lb/>
門二百步正北行有路闊二尺已來此外盡目深泥見<lb/>
丈夫婦人捽之者拽倒者枷杻者鎖身者連裾者僧者<lb/>
道者囊盛其頭者面縳者散驅行者數百輩皆行泥中<lb/>
獨全素行平路約數里入城郭見官府同列者千餘人<lb/>
軍吏佩刀者分部其人率五十人為一引引過全素在<lb/>
第三引中其正衙有大殿當中設床几一人衣緋而坐<lb/>
左右立吏數十人衙吏㸃名便判付司獄者付磑獄者<lb/>
<pb n="KR3j0189_WYG_079-2a"/>
付鑊獄者付湯獄者付火獄者付案者聞其付獄者方<lb/>
悟身死見四十九人皆㸃付訖獨全素在因問其人曰<lb/>
當衙者何官曰判官也遂訴曰全素忝履儒道年祿未<lb/>
終不合死判官曰㝠官案牘一一分明據籍帖追豈合<lb/>
妄訴全素曰審知年命未盡今請對驗命籍乃命取吳<lb/>
郡戸籍到檢得吳全素元和十三年明經出身其後三<lb/>
年衣食亦無官祿判官曰人世三年纔同瞬息且無榮<lb/>
祿何必却回既去即來徒煩案牘全素曰辭親五載得<lb/>
<pb n="KR3j0189_WYG_079-2b"/>
歸即榮何况成名尚餘三載伏乞哀察判官曰任歸仍<lb/>
誡引者曰此人命薄宜令速去稍若延遲即突明矣引<lb/>
者受命即與同行出門外羨而泣者不可勝紀既出其<lb/>
城不復見泥矣復至開逺門二吏謂全素曰君命甚薄<lb/>
突明即歸不得見判官之命乎我皆貧各惠錢五十萬<lb/>
即無慮矣全素曰逺客又貧如何可致吏曰從母之夫<lb/>
居宣陽為戶部吏者甚富一言可致也既同詣其家二<lb/>
吏不肯上堦令全素入告其家方食煎餅全素至燈前<lb/>
<pb n="KR3j0189_WYG_079-3a"/>
拱曰阿姨萬福不應又曰姨夫安和又不應乃以手籠<lb/>
燈滿堂皆闇姨夫曰何不抛少物夜食香物鬼神便合<lb/>
惱人全素既憾其不應又目為鬼神意頗忿之青衣有<lb/>
執食者其面正當因以手掌之應手而倒家人競來拔<lb/>
髮噴水呼喚良久方寤全素既言情不得下堦問二吏<lb/>
吏曰固然君未還生非鬼而何鬼語而人不聞籠燈行<lb/>
掌誠足以駭之曰然則何以言事曰以吾唾塗人大門<lb/>
一家睡塗人中門門内人睡塗堂門滿堂人睡可以手<lb/>
<pb n="KR3j0189_WYG_079-3b"/>
承吾唾而塗之全素掬手二吏交唾逡巡掬手以塗堂<lb/>
門纔畢滿堂欠伸促去食器遂入寢二吏曰君入去床<lb/>
三尺立言之愼勿近床以手揺動則魘不寤矣全素依<lb/>
其言言之其姨驚起泣謂夫曰全素晩來歸宿何忽致<lb/>
死今者見夢求錢言有所遺如何其夫曰憂念外甥偶<lb/>
為熱夢何足遽信又寢又夢驚起而泣求紙於櫃適有<lb/>
二百幅乃令遽剪焚之火絶則千緡宛然在地矣二吏<lb/>
曰錢數多某固不能勝而君之力生人之力也可以盡<lb/>
<pb n="KR3j0189_WYG_079-4a"/>
舉請負以致寄之全素初以為難試以兩手上承自肩<lb/>
挑之巍巍然極高其實甚輕乃引行寄介公廟主人者<lb/>
紫衣腰金勑吏受之寄畢二吏曰君之還生必矣且思<lb/>
便歸為亦有所見邪今欲取一人送之受生能略觀否<lb/>
全素曰固所願也乃相引入西市絹行南盡人家燈火<lb/>
熒煌嗚嗚而泣數僧當門讀經香煙滿戸二吏不敢近<lb/>
乃從堂後簷上計當寢床抽瓦折椽開一大穴穴中<lb/>
下視一老人氣息奄然相向而泣者周其床一吏出懷<lb/>
<pb n="KR3j0189_WYG_079-4b"/>
中繩大如指長二丈餘令全素安坐執之一頭垂于穴<lb/>
中誡全素曰吾尋取彼人人來當掣繩遂出繩下之而<lb/>
以右手捽老人左手掣繩全素遽掣出之拽於堂前以<lb/>
繩囚縳二吏更荷而出相顧曰何處有屠案最大其一<lb/>
曰布政坊十字街南王家案最大相與往焉既到投老<lb/>
人於案上脱衣纒身更上推撲老人曰苦其聲感人全<lb/>
素曰有罪當刑此亦非法若無罪責何以苦之二吏曰<lb/>
訝君之問何遲也凡人有善功清德合生天堂者仙樂<lb/>
<pb n="KR3j0189_WYG_079-5a"/>
綵雲霓旌鶴駕來迎也某何以見之若有重罪及穢惡<lb/>
合墮地獄牛頭奇鬼鐵义枷杻來取某又何以見之此<lb/>
老人無生天之福又無入地獄之罪雖能修身未離塵<lb/>
俗但潔其身靜無瑕穢既舍此身只合更受男子之身<lb/>
當其上計之時其母已孕此命既盡彼命合生今若不<lb/>
團撲令彼婦人何以能産又盡力揉撲實覺漸小須臾<lb/>
其形纔如拳大百骸九竅莫不依然於是依依提行踰<lb/>
子城大勝業坊西南下東回第二曲北壁入第一家其<lb/>
<pb n="KR3j0189_WYG_079-5b"/>
家復有燈火言語切切沙門三人當窻讀八陽經因此<lb/>
不敢逼直上堦見堂門斜掩一吏執老人投于堂中纔<lb/>
似到床新子已啼矣二吏曰事畢矣送君去又偕入永<lb/>
興里旅舍到寢房房内尚黒畧無所見二吏自後乃推<lb/>
全素大呼曰吳全素若失足而墜既甦頭眩苦良久方<lb/>
定而街鼓動姨夫者自宣陽走馬來則已蘓矣其僕不<lb/>
知覺也乘肩輿憩於宣陽數日復故再由子城入勝業<lb/>
生男之家厯厯在眼自以明經中第不足為榮思速侍<lb/>
<pb n="KR3j0189_WYG_079-6a"/>
親卜得行日或頭眩不果去或驢來脚損或雨雪連日<lb/>
或親故往來因循之間遂逼試日入塲而過不復以舊<lb/>
日之望為意俄而成名笑别長安而去乃知命當有成<lb/>
棄之不可時茍未會躁亦何為舉此一端足可以誡其<lb/>
知進而不知退者<lb/>
　<lb/>
　<lb/>
　<lb/>
<pb n="KR3j0189_WYG_079-6b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　古今説海卷七十九<lb/>
</p>
<p>
</p>
  </div>
</body>
</text>
</TEI>