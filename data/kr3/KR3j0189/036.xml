<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>古今説海卷三十六</head> <lb/>
    <p>
<pb n="KR3j0189_WYG_036-1a"/>
欽定四庫全書<lb/>
　古今説海卷三十六<lb/>
　　　　　　　　　　　　　明　陸楫　編<lb/>
　説淵十六<hi>别傳十六</hi>
　　遼陽海神傳<hi>明蔡羽</hi>
程宰士贒者徽人也正德初元與兄某挾重貲商于遼<lb/>
陽數年所向失利展轉耗盡徽俗商者率數嵗一歸其<lb/>
妻孥宗黨全視所獲多少為贒不肖而愛憎焉程兄弟<lb/>
<pb n="KR3j0189_WYG_036-1b"/>
既皆落莫羞慚慘沮鄉井無望遂受傭他商為之掌計<lb/>
以餬口二人聯屋而居抑欝憤懣殆不聊生至戊寅秋<lb/>
又數年矣遼陽天氣早寒一夕風雨暴作程已擁衾就<lb/>
枕苦寒思家攬衣起坐悲歌浩歎恨不速死時燈燭已<lb/>
滅又無月光忽盡室明朗殆同白晝室中什物毫髮可<lb/>
數方疑惑間又覺異香氤氲莫知所自風雨息聲寒威<lb/>
頓失程益錯愕不知所為亟啟戸出視則風雨晦寒如<lb/>
故閉戸入室即别一境界矣疑鬼物所幻高聲呼怪冀<lb/>
<pb n="KR3j0189_WYG_036-2a"/>
兄聞之兄寢室纔隔一土壁連呼數十寂然不應愈惶<lb/>
急無計遂引衾羃首向壁而卧少頃又聞空中車馬喧<lb/>
閙管絃金石之音自東南來初猶甚逺須臾已入室矣<lb/>
回眸竊視則三美人皆朱顔緑鬢明眸皓齒約年二十<lb/>
許冠帔盛飾若世所圖畫后妃之狀遍體上下金翠珠<lb/>
玉光艶互發莫可測識容色風度奪目驚心真天人也<lb/>
前後左右侍女數百亦皆韶麗或提爐或揮扇或張蓋<lb/>
或帶劒或持節或捧器幣或秉花燭或挾圖書或列寶<lb/>
<pb n="KR3j0189_WYG_036-2b"/>
玩或荷旌幢或擁衾褥或執巾帨或奉盤匜或擎如意<lb/>
或舉殽核或陳屏障或布几筵或奏音樂雖紛紜雜沓<lb/>
而行列整齊不少錯亂室纔方丈數百人各執其事周<lb/>
旋進退綽然有餘不見其隘門牕皆扃不知何自而入<lb/>
俄頃冠帔者一人前逼床撫程微笑曰果熟寢耶吾非<lb/>
禍人者子有夙縁故來相就何見疑若是且吾已至此<lb/>
必無去理子便高呼終夕兄必不聞徒自苦耳速起速<lb/>
起程私計此物靈變若斯非仙則鬼果欲禍我雖卧不<lb/>
<pb n="KR3j0189_WYG_036-3a"/>
起其可逭乎且彼既有夙縁語亦或無害遂推枕下榻<lb/>
匍匐前拜曰下界愚夫不知真仙降臨有失虔迓誠合<lb/>
萬死伏乞哀憐美人引手掖程起慰令無懼遂與南面<lb/>
同坐其二人者東西相向皆言今夕之會數非偶爾慎<lb/>
勿自生疑阻遂命侍女行酒進饌品物皆生平目所未<lb/>
覩纔一舉筯珍美異常心胷頓爽俄以紅玉蓮花巵進<lb/>
酒巵亦絶大約容酒升許程素少飲固辭不勝美人笑<lb/>
曰郎懼醉耶此非人間麴糵所醖奈何槩以狂藥見疑<lb/>
<pb n="KR3j0189_WYG_036-3b"/>
遂自舉巵奉程程不得已為之一吸酒凝厚如餳而爽<lb/>
滑異甚畧不粘齒其甘香清洌醴泉甘露弗及也不覺<lb/>
一巵俱盡美人又笑曰郎已信吾未遂連酌數巵精神<lb/>
愈開畧無醉意酒每一行必八音齊奏聲調清和令人<lb/>
有超凡遺世之想酒闌東西二美人起曰夜已向深郎<lb/>
夫婦可就寢矣遂為褰帷拂枕而去其餘侍女亦皆隨<lb/>
散凡百器物瞥然不見門亦尚扃又不知何自而出獨<lb/>
留同坐美人相與解衣登榻則帷褥衾枕皆極珍奇非<lb/>
<pb n="KR3j0189_WYG_036-4a"/>
向之故物矣程雖駭異殊亦心動美人徐解髪綰髻黒<lb/>
光可鑑殆長大餘肌膚滑瑩凝脂不若側身就程豐若<lb/>
有餘柔若無骨程於斯時神魂飄越莫知所為矣已而<lb/>
交㑹纔合丹流浹藉若喜若驚若逺若近嬌怯宛轉殆<lb/>
弗能勝真處子也程既喜出望外美人亦眷程殊厚因<lb/>
謂世間花月之妖飛走之怪往往害人所以見惡吾非<lb/>
若比郎慎勿疑雖不能有大益於郎亦可致郎身體康<lb/>
勝資用稍足儻有患難亦可周旋但不宜漏泄耳自今<lb/>
<pb n="KR3j0189_WYG_036-4b"/>
而後遂當恒奉枕席不敢有廢兄雖至親亦慎勿言言<lb/>
則大禍踵至吾亦不能為子謀矣程聞言甚喜合掌自<lb/>
誓云某本凡賤猥蒙真仙厚德恨碎骨粉身不能為報<lb/>
伏承法㫖敢不銘心儻違初言九殞無悔誓畢美人挾<lb/>
程項謂曰吾非仙也實海神也與子有夙縁甚久故相<lb/>
就耳須臾隣舍雞鳴至再美人攬衣起曰吾今去矣夜<lb/>
當復來郎宜自愛言畢昨夕二美人及諸侍女齊到各<lb/>
致賀詞盥洗嚴粧捧擁而出美人執程手囑令勿泄丁<lb/>
<pb n="KR3j0189_WYG_036-5a"/>
寧數四去復回顧不忍暫舍愛厚之意不可言狀程益<lb/>
傾喜發狂不能自禁轉盼間已失所在諦觀門扉猶昨<lb/>
夕所扃也回視室中則土炕布衾荆筐蘆席依然如舊<lb/>
向之瑰異無有矣程茫然自失曰豈其夢耶然念飲食<lb/>
笑語交合誓盟之類皆歴歴明甚非夢境也且惑且喜<lb/>
頃之曙色辨物出就兄室兄大駭曰汝今晨神彩發越<lb/>
頓異昨日何也程恐見疑謬言年來失志鄉井無期昨<lb/>
夕暴寒愁思殊切展轉悲歎竟夕不寢兄必聞之有何<lb/>
<pb n="KR3j0189_WYG_036-5b"/>
快心而神彩發越耶兄言我亦苦寒思家不寢靜聽汝<lb/>
室始終閴然何嘗聞有悲歎聲耶已而商夥羣至見程<lb/>
容色皆大駭異言與兄合程但唯唯謙晦而已然程亦<lb/>
自覺神思精明肌體膩潤倍加於前心竊喜之惟恐其<lb/>
不復至也是日頻視晷影恨不速移纔至日晡託言腹<lb/>
痛入室扃扉䖍想以伺及街鼓初動則室中忽然復明<lb/>
宛如昨夕俄頃雙爐前導美人至矣侍女數人耳儀從<lb/>
不復疇昔之盛彼二人者亦不復來美人笑曰郎果有<lb/>
<pb n="KR3j0189_WYG_036-6a"/>
心若是但當終始于一耳即命侍女行酒薦饌珍腆如<lb/>
昨歡謔諧笑則有加焉須臾徹席就寢侍女復散顧視<lb/>
床褥又錦繡重疊矣然不見其鋪設也程私念吾且詐<lb/>
跌床下試其所為方欲轉身則室中全襯錦䄄地無寸<lb/>
隙矣是夕綢繆好合愈加親狎晨鷄再鳴復起粧沐而<lb/>
去自後人定即來鷄鳴即起率以為常殆無虚夕雖言<lb/>
語喧閙音樂迭奏兄室甚邇終不聞知莫知其何術也<lb/>
程每心有所慕即舉目便是極其神速一夕偶思鮮荔<lb/>
<pb n="KR3j0189_WYG_036-6b"/>
枝即有帶葉百餘顆香味色皆絶珍美他夕又念楊梅<lb/>
即有白色一枝長三四尺約二百餘顆甘美異常葉殊<lb/>
鮮嫩食餘忽不見時已深冬不知何自而得況二物皆<lb/>
非北地所産也又夕言及鸚鵡程言聞有白者恨未之<lb/>
見轉盼間已見數鸚鵡飛舞于前白者五色者相半或<lb/>
誦佛經或歌詩賦皆漢音也一日市有大賈售寶石二<lb/>
顆所謂硬紅者色若桃花大於拇指價索百金程偶見<lb/>
之是夜言及美人撫掌曰夏蟲不可語氷信哉言絶即<lb/>
<pb n="KR3j0189_WYG_036-7a"/>
異寶滿室珊瑚有高丈許者明珠有如鵝卵者五色寶<lb/>
石有如栲栳者光艶爍目不可正視轉睫間又忽空室<lb/>
矣是後相狎既久言及往年貿易耗折事不覺嗟歎美<lb/>
人又撫掌曰方爾歡適便以俗事嬰心何不洒脱若是<lb/>
耶雖然郎本業也亦無足異言絶即金銀滿前從地及<lb/>
棟莫知其數指謂程曰子欲是乎程歆艶之極欲有所<lb/>
取美人引筯挾食前肉一臠擲程面問曰此肉可粘君<lb/>
面否程言此是他肉何可粘吾面也美人笑指金銀此<lb/>
<pb n="KR3j0189_WYG_036-7b"/>
是他物何可為君有耶君欲取之亦無不可但非分之<lb/>
物不足為福適取禍耳吾安忍禍君也君欲此物可自<lb/>
經營吾當相助耳時己卯初夏有販藥材者諸藥已盡<lb/>
獨餘黄蘖大黄各千餘斤不售殆欲委之而去美人謂<lb/>
程是可居也不久大售矣程有傭直銀十餘兩遂盡易<lb/>
而歸其兄謂弟失心病風誶罵不已數日疫癘盛作二<lb/>
藥他肆盡缺即時踴貴果得五百餘金又有荆商販綵<lb/>
段者途間遭濕熱蒸發班過半日夕涕泣美人謂程是<lb/>
<pb n="KR3j0189_WYG_036-8a"/>
亦可居也遂以五百金獲四百餘匹兄又頓足不己謂<lb/>
弟福薄得此非分之財隨亦喪去為之悲泣商夥中無<lb/>
不相咎竊笑者月餘逆藩宸濠反于江西朝廷急調遼<lb/>
兵南討師期促甚戎裝衣幟限在朝夕帛價騰踴程所<lb/>
居者遂三倍而售庚辰秋有蘇人販布三萬餘者已售<lb/>
什八矣尚存麄者什二忽聞母死急欲奔喪美人又謂<lb/>
程是亦可居也程往商價蘇人獲利已厚歸計又急止<lb/>
取原直而去蓋以千金易六千餘匹云明年辛巳三月<lb/>
<pb n="KR3j0189_WYG_036-8b"/>
武宗崩天下服喪遼既絶逺布非土産價遂頓高又獲<lb/>
利三倍如是屢屢不能悉紀四五年間展轉數萬殆過<lb/>
昔年所喪十倍矣宸濠之變也人心危駭流言屢至或<lb/>
謂據南都即位矣或謂兵渡淮矣或謂過臨清近德州<lb/>
矣一日數端莫知誠偽程心念鄉邑殊不能安私叩美<lb/>
人美人哂曰真天子自在湖湘間彼何為者止作死耳<lb/>
行且就擒矣何以慮為時七月下旬也月餘報至逆徒<lb/>
果以是月二十六日兵敗程初聞真天子在湖湘之説<lb/>
<pb n="KR3j0189_WYG_036-9a"/>
恐江南復遭他變愈疑懼美人揺首曰無事無事國家<lb/>
慶祚靈長天下方享太平之福近在一二年耳更叩其<lb/>
詳曰期已近矣何必豫知再期今上中興海宇於變悉<lb/>
如美人之言其明驗之大者如此餘細弗録他夕程問<lb/>
天堂地獄因果報應之説有諸曰作善降之百祥作不<lb/>
善降之百殃心所感召各以類應物理自然若謂冥冥<lb/>
之中必有主者銖銖兩兩而較其重輕以行誅賞為神<lb/>
祗者不亦勞乎輪迴之説有諸曰釋以為有誣也儒以<lb/>
<pb n="KR3j0189_WYG_036-9b"/>
為無亦誣也人有真元完固者形骸雖斃而靈性猶存<lb/>
投胎奪舍間亦有之千億中之一二也人死而為厲有<lb/>
諸曰精神未散無所依歸往往憑物為厲所謂游魂為<lb/>
變耳人間祭祀鬼神歆饗有諸曰精誠所至一氣感通<lb/>
自然來格非鬼而祭徒自謟耳所謂神不歆非類民不<lb/>
祀非族也人有化為異類者何也曰人之心術既與禽<lb/>
獸無異積之至久外貌猶人而五内先化一旦改形無<lb/>
足深訝異類亦有化人者何也曰是與人化異類同一<lb/>
<pb n="KR3j0189_WYG_036-10a"/>
理耳人有為神仙者何也曰異類猶有化人者況人與<lb/>
仙本一階耳又何足異雷神巧異往往有迹何也曰陽<lb/>
能變化理所自然人得幾何而智巧若是況雷實至陽<lb/>
其為神變何足怪乎龍能變化大小不常何也曰龍亦<lb/>
至陽故能屈伸變化無足問也蜃氣能為山川城郭樓<lb/>
臺人物之形何也曰天地精明之氣游變無常兩間所<lb/>
有時或示現此可驗天地生物之機所謂在天成象在<lb/>
地成形也蜃何能為程平生所疑皆為剖析詞㫖明婉<lb/>
<pb n="KR3j0189_WYG_036-10b"/>
如指諸掌又夕問美人姓氏為何曰吾既海神有何姓<lb/>
氏多則天下人皆吾同姓否則一姓亦無也有父母親<lb/>
戚乎曰既無姓氏豈有親戚多則天下人盡吾同胞少<lb/>
則全無瓜葛也年幾何矣曰既無所生有何年嵗多則<lb/>
千嵗不止少則一嵗全無言多此類迨嘉靖甲申首尾<lb/>
七年毎夜必至氣候悉如江南二三月琪花寶樹仙音<lb/>
法曲變幻無常耳目應接不暇有時或自吹簫鼓琴浩<lb/>
歌擊筑必高徹雲表非復人世之音蓋凡可以娛程者<lb/>
<pb n="KR3j0189_WYG_036-11a"/>
無不至也兩情繾綣愈久愈固一夕程忽念及鄉井謂<lb/>
美人曰僕離家二十年矣向因耗折不敢言旋今蒙大<lb/>
造豐饒過望欲暫與兄歸省墳墓一見妻子便當復來<lb/>
永奉歡好期在周嵗幸可否之美人欷歔嘆曰數年之<lb/>
好果盡此乎郎宜自愛勉圖後福言訖悲不自勝程大<lb/>
駭曰某告假歸省必當速來以圖後㑹何敢有負恩私<lb/>
而夫人乃遽棄捐若是耶美人泣曰大數當然非闗彼<lb/>
此郎適所言自是數當永訣耳言猶未已前者同來二<lb/>
<pb n="KR3j0189_WYG_036-11b"/>
美人及諸侍女儀從一時皆集簫韶迭奏㑹燕如初美<lb/>
人自起酌酒勸程追叙往昔每吐一言必汍瀾哽咽程<lb/>
亦為之長慟自悔失言兩情依依至于子夜諸女前啟<lb/>
大數已終法駕備矣速請登途無庸自戚美人猶執程<lb/>
手泣曰子有三大難近矣時宜警省至期吾自相援過<lb/>
此以後終身清吉永無悔吝壽至九九當候子於蓬萊<lb/>
三島以續前盟子亦自宜宅心清淨力行善事以副吾<lb/>
望身雖與子相逺子之動作吾必知之萬一墮落自千<lb/>
<pb n="KR3j0189_WYG_036-12a"/>
天律吾亦無如之何也後㑹迢遥勉之勉之丁寧頻復<lb/>
至于十數程斯時神志俱喪一辭莫措但雪涕耳既而<lb/>
隣鷄羣唱促行愈急乃執手泣訣而去猶復回盼再四<lb/>
方忽寂然於時蟋蟀悲鳴孤燈半滅頃刻之間恍如隔<lb/>
世亟啟戸出觀但曙星東升銀河西轉悲風蕭颯鐵馬<lb/>
叮噹而已情發於中不覺哀慟纔號一聲兄即驚呼問<lb/>
故蓋不復昔之若聾矣兄既細詰不已度弗能隠乃具<lb/>
述㑹合始末及所以豐裕之由兄始駭悟相與南望瞻<lb/>
<pb n="KR3j0189_WYG_036-12b"/>
拜至明而城之内外傳皆遍矣程由是終日欝欝若居<lb/>
伉儷之喪遂束裝南歸俾兄先部貨賄自潞河入舟而<lb/>
自以輕騎由京師出居庸至大同省其從父流連累日<lb/>
未發忽夕夢美人催去甚急曰禍將至矣猶盤桓耶程<lb/>
憶前言即晨告别而從父殷勤留餞抵暮出城時已曛<lb/>
黒乃寓宿旅館是夜三鼓又夢美人連催速發云大難<lb/>
將至稍遲不得脱矣程驚起䇿騎東奔四五里忽聞砲<lb/>
聲連發回望城外則火炬四出照天如晝矣蓋叛軍殺<lb/>
<pb n="KR3j0189_WYG_036-13a"/>
都御史張文錦脅城内外壯丁同逆也及抵居庸夜宿<lb/>
闗外又夢美人連促過闗云稍遲必有狴犴憂矣程又<lb/>
驚起叩闗候門啟先入行數里而宣府檄至凡自大同<lb/>
入闗者非公差吏人皆桎梏下獄詰驗恐有姦細入京<lb/>
也是夜與程偕宿者無一得免有禁至半年者有瘦死<lb/>
於獄者程入舟為兄備言得脱之故感念不已及過高<lb/>
郵湖天雲驟黒狂風怒號舟掀蕩如簸須臾二桅皆折<lb/>
柁零落如粉傾在瞬息矣忽聞異香滿舟風即頓息俄<lb/>
<pb n="KR3j0189_WYG_036-13b"/>
而黒雰四散中有彩雲一片正當舟上則美人在焉自<lb/>
腰以上毫髪分明以下則霞光擁蔽莫可辨也程悲感<lb/>
之極涕泗交下遙瞻稽首美人亦於雲端舉手答禮容<lb/>
色猶戀戀如故也舟人皆不之見良久而隠從是遂絶<lb/>
矣戊子初夏余在京師聞其事猶疑信間適某僉憲某<lb/>
總戎自遼入京言之詳甚然猶未聞大同以後事今年<lb/>
丙申在南院客有言程來遊雨花臺者遂令邀與偕至<lb/>
詢其始末程故儒家子少嘗讀書其言歴歴具有源委<lb/>
<pb n="KR3j0189_WYG_036-14a"/>
且年已六袠容色僅如四十許人足徴其遇異人無疑<lb/>
而昔聞不謬也作遼陽海神傳<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR3j0189_WYG_036-14b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　古今説海卷三十六<lb/>
</p>
<p>
</p>
  </div>
</body>
</text>
</TEI>