<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>續名醫類案卷二十</head> <lb/>
    <p>
<pb n="KR3e0096_WYG_020-1a"/>
欽定四庫全書<lb/>
　續名醫類案卷二十<lb/>
　　　　　　　　　　　　　錢塘魏之琇撰<lb/>
　　咳𠻳<lb/>
徽宗寵妃苦痰嗽終夕不寐面浮如盤詔内醫李防禦<lb/>
　用藥令供伏三日不效當誅李憂撓技窮與妻對泣<lb/>
　忽聞外間叫云咳嗽藥一文一帖喫了今夜得睡李<lb/>
　使人市藥十帖其色淺碧用淡虀水滴麻油數㸃調<lb/>
<pb n="KR3e0096_WYG_020-1b"/>
　服李疑草藥性獷或使臓腑成滑泄併三為一自試<lb/>
　之既而無他於是取三帖合為一携入禁庭授妃請<lb/>
　分兩服以餌是夕嗽止比曉面腫亦消上喜賜金帛<lb/>
　直萬緡李念病即安倘索方無以為對令僕俟前賣<lb/>
　藥人過邀飲以百金賂其方乃蚌粉一物新瓦炒令<lb/>
　通紅拌青黛少許耳叩其從来曰壯而從軍老而停<lb/>
　汰頃見主帥有此故剽得之以其易辦姑藉以度餘<lb/>
　生無他長也李給之終身<hi>槎菴小乗</hi>
<pb n="KR3e0096_WYG_020-2a"/>
潘塤曰予夏秋之交火嗽月餘晝夜不輟聲不能伏枕<lb/>
　幾殆羣醫皆主故常曰西方金司令肺氣盛耳當㵼<lb/>
　或曰久嗽肺虚當補或曰斂之愈予曰金初司令穉<lb/>
　金也火尚未伏壯火也壯火能爍穉金㵼肺金愈弱<lb/>
　火愈熾此嗽所以不能止也經曰無違時無伐化又<lb/>
　曰無伐生生之氣今氣初生而㵼之伐化也殆于不<lb/>
　可况五火相煽肺失清化之令補之恐反助火斂之<lb/>
　恐不能㪚火請更思之醫不聽各主所見饋藥不敢<lb/>
<pb n="KR3e0096_WYG_020-2b"/>
　嘗日飲解毒凉膈㪚去硝黄加白术以助胃氣晨服<lb/>
　童便不時服梨汁𤓰漿各十數杯醫乃暗投人参五<lb/>
　味煎以飲予而予不知也飲之則愈嗽加喘乃專主<lb/>
　已見飲前藥數日火退嗽止而病瘳矣<hi>楮記室</hi>
漢陽庫兵王六病痰嗽并喘百藥不效于岳陽遇一道<lb/>
　人教用五味子白礬等分為未每服三錢以生猪肺<lb/>
　炙熟蘸末細嚼白湯下兩服病遂不發<hi>本草綱目久病乃可服此</hi>
張子和治東門髙三郎病嗽一年半耳鳴三月矣嗽膿<lb/>
<pb n="KR3e0096_WYG_020-3a"/>
　血面多黒㸃身表俱熱喉中不能發聲曰嗽之源心<lb/>
　火之盛也秋傷于濕冬生咳嗽冬水既旺水濕相接<lb/>
　隔絶于心火火不下降反而炎上肺金被爍發而為<lb/>
　嗽金煅既久聲反不發醫補肺腎皆非也令先備西<lb/>
　𤓰氷雪等物其次用涌泄之法又服去濕之藥病日<lb/>
　已矣<lb/>
劉氏一男子年二十餘病勞嗽咯血吐唾粘臭不可聞<lb/>
　秋冬少緩春夏則甚寒熱往來日晡發作狀如㾬瘧<lb/>
<pb n="KR3e0096_WYG_020-3b"/>
　寢汗如水累服麻黄根敗蒲扇止汗汗自若也又服<lb/>
　寧神散寧肺散止嗽嗽自若也張先以獨聖㪚吐其<lb/>
　痰狀如雞黄汗隨涌出昏憒三日不省時時飲以凉<lb/>
　水精神稍開飲食加進又與人参半夏丸桂苓甘露<lb/>
　㪚服之不數日乃愈<lb/>
趙君玉妻病嗽時已十月矣張處方用陳皮歸身甘草<lb/>
　白术枳殻桔梗趙以其不類嗽藥張笑曰君怪無烏<lb/>
　梅瞿粟囊乎夫冬嗽乃秋之濕也濕上逆而為嗽此<lb/>
<pb n="KR3e0096_WYG_020-4a"/>
　方皆㪚氣除濕解結和經三服而愈<lb/>
竇材治一人病咳嗽盗汗發熱困倦减食四肢逆冷六<lb/>
　脈弦急乃腎氣虚也先灸闗元五百壯保命延夀丹<lb/>
　二十丸鐘乳粉二錢間日服金丹百丸一月全安<lb/>
一人病咳嗽脈症與上條同但病人怕灸止服延夀丹<lb/>
　五十粒金液丹百粒鐘乳粉二兩五日减可十日脈<lb/>
　沈緩乃真氣復也仍服前藥一月全安盖此病早不<lb/>
　灸亦可遲必加灸否則難治<lb/>
<pb n="KR3e0096_WYG_020-4b"/>
凌漢章治里人病嗽絶食五日衆投以補劑益盛凌曰<lb/>
　此寒濕積也穴在頂針之必暈絶逾時始蘇命四人<lb/>
　分牽其髪使勿傾側乃針果暈絶家人皆哭凌言笑<lb/>
　自如頃之氣漸蘇復加補始出針嘔積痰斗許病即<lb/>
　除<hi>明史</hi>
一中年婦人乾咳寸脈滑動似豆狀餘皆㪚大不浮左<lb/>
　大于右每五更心躁熱有汗但怒氣則甚與桔梗不<lb/>
　開諸藥不效遂以石膏香附為君芩連青黛門冬𤓰<lb/>
<pb n="KR3e0096_WYG_020-5a"/>
　蔞仁陳皮炒栢歸梗為臣五味砂仁川芎紫菀為佐<lb/>
　凡二十餘帖而安<hi>醫學網目</hi>
崔某療久嗽熏法每旦取欵冬花如雞子大少許蜜拌<lb/>
　花使潤納一升鐵噐鐺中又用一瓦椀鑚一孔内安<lb/>
　小竹筒或筆管亦得其筒少長置椀鐺相合及揷筒<lb/>
　處皆麵糊塗之勿令泄氣鐺下著炭火少時欵冬烟<lb/>
　自竹管出以口含筒吸取咽之如胸中稍悶須舉頭<lb/>
　即將指頭捻竹筒頭勿令漏烟出氣及烟盡止凡如<lb/>
<pb n="KR3e0096_WYG_020-5b"/>
　是五日一為之至六日則飽食羊肉餛飩一頓永瘥<lb/>
　<hi>一法不用鐺椀用有嘴瓦瓶燒藥盖住瓶口却以口于瓶嘴吸烟咽之尤㨗</hi>
侍御譚希曽咳嗽吐痰手足時冷以為脾肺虚寒用補<lb/>
　中益氣加炮薑而愈<hi>竇材以肢冷為腎氣虚</hi>
一婦人患咳嗽脇痛發熱日晡益甚用加味逍遙散熟<lb/>
　地治之而愈年餘因怒氣勞役前症仍作又太陽痛<lb/>
　或寒熱往來或咳嗽遺尿此肺氣虚肝火盛而尿脬<lb/>
　失制也用前㪚及地黄丸月餘而瘥<lb/>
<pb n="KR3e0096_WYG_020-6a"/>
表弟婦咳嗽發熱嘔吐痰涎日夜約五六椀喘咳不寧<lb/>
　胸痞燥渇飲食不進崩血如涌此命門火衰脾土虚<lb/>
　寒用八味丸及附子理中湯加减治之而愈<lb/>
一婦人久咳嗽面色痿黄或時㿠白肢體倦怠飲食少<lb/>
　思稍多則㵼此脾土虚而不能生肺金朝用補中益<lb/>
　氣湯夕用六君子湯為主間佐以八珍湯三月餘漸<lb/>
　愈後感寒邪喘嗽胸腹作脹飲食不入四肢逆冷此<lb/>
　中氣尚虚不能充皮毛腠理司開闔之所致也遂用<lb/>
<pb n="KR3e0096_WYG_020-6b"/>
　六君加生薑及桔梗而愈<lb/>
一婦人患勞嗽晡熱内熱寒熱往来作渇盗汗小便頻<lb/>
　數其經兩三月一行此肝脾氣血虚損用八珍湯六<lb/>
　味丸六十餘劑諸症漸愈其經兩月一行仍用前二<lb/>
　藥間以加味逍遙㪚各三十餘劑後恚怒適經行去<lb/>
　血過多諸症悉至飲食少思腹脹氣促用十全大補<lb/>
　湯數劑漸愈仍用前藥調補復因喪子胸腹不利食<lb/>
　少内熱盗汗便血無寐用加味歸脾湯仍兼前藥而愈<lb/>
<pb n="KR3e0096_WYG_020-7a"/>
錦衣李大用素不慎起居吐痰自汗咳嗽發熱服二陳<lb/>
　芩連枳殻山梔之類前症不减飲食少思用四物二<lb/>
　陳芩連元参知栢之類前症愈甚更加胸腹不利飲<lb/>
　食亦少内熱晡熱加桑皮紫蘇杏仁紫菀桔梗之類<lb/>
　胸膈膨脹小便短少用猪苓澤㵼白术茯苓枳殻青<lb/>
　皮半夏黄連蘇子胸膈痞滿脇肋膨脹小便不通加<lb/>
　茵陳葶藶喘促不卧飲食不進診之六脈洪數肺腎<lb/>
　二部尤甚曰脾土既不能生肺金而心火又乗之此<lb/>
<pb n="KR3e0096_WYG_020-7b"/>
　肺癰之作也當滋化源緩則不救不信後唾膿痰復<lb/>
　求治胸膈痞滿脾土敗也喘促不卧肺金敗也小便<lb/>
　不通腎水敗也脇肋膨脹肝木敗也飲食不化心火<lb/>
　敗也此化源既絶五臟已敗藥豈能生已而果然<lb/>
絲客姚荃者素鬰怒年近六十脾胃不健服香燥行氣<lb/>
　飲食少思兩脇脹悶服行氣破血飲食不入右脇脹<lb/>
　痛喜用手按彼疑為膈氣痰飲内傷曰肝木尅脾土<lb/>
　而脾土不能生肺金也若内有瘀血雖單衣亦不敢<lb/>
<pb n="KR3e0096_WYG_020-8a"/>
　著肉用滋化源之藥四劑諸症頓退彼以為愈曰火<lb/>
　令在邇當補脾土以保肺金彼不信後復作另用痰<lb/>
　火之劑益甚求治左闗右寸滑數此肺内潰矣仍不<lb/>
　信服前藥果吐穢膿而殁<lb/>
嘉興周上舎每至夏患咳嗽服降火化痰之劑咳嗽益<lb/>
　甚脾肺腎脈皆浮而洪按之微細此脾土虚不能生<lb/>
　肺金肺金不能生腎水而虚火上炎也朝用補中益<lb/>
　氣湯夕用六味地黄丸而痊後至夏遂不再發<lb/>
<pb n="KR3e0096_WYG_020-8b"/>
一婦人不得于姑患咳嗽胸膈不利飲食無味此脾肺<lb/>
　俱傷痰鬰于中先用歸脾湯加山梔川芎貝母桔梗<lb/>
　諸症漸愈後以六君加川芎桔梗間服全愈<lb/>
一婦人咳嗽脇痛或用清氣化痰降火等劑久不愈更<lb/>
　加内熱晡熱若兩脇或小腹内熱其嗽益甚小便自<lb/>
　遺此屬肝經血虚火動用六味丸加五味子滋腎水<lb/>
　以生肝血用補中益氣生脾土以滋肺金而尋愈<lb/>
上舎陳道復長子虧損腎經久患咳嗽午後益甚薛曰<lb/>
<pb n="KR3e0096_WYG_020-9a"/>
　當補脾土滋化源使金水自能相生時孟春不信乃<lb/>
　服黄栢知母之類至夏吐痰引飲小便頻數面目如<lb/>
　緋薛以白术當歸茯苓陳皮麥冬五味丹皮澤㵼四<lb/>
　劑乃以參芪熟地山茱為丸俾服之諸症頓退復請<lb/>
　視以為信遂用前藥如常與之仍泥不服卒致不起<lb/>
陸養愚治吴氏妾寡居夜熱以煩勞感冒乾咳無疾醫<lb/>
　與踈風藥反増嘔惡更以二陳症不减而夜不能寐<lb/>
　若失神志煩亂不安脈之沈弦而數曰乾咳乃火鬱<lb/>
<pb n="KR3e0096_WYG_020-9b"/>
　之甚最為難治况寡居多年其鬱可知雖有風寒但<lb/>
　于調理養血開鬰清熱微加踈㪚若竟發其表升動<lb/>
　隂火則病反甚重以二陳之燥宜其煩亂不寐神志<lb/>
　若失也用清養榮湯加黄芩前胡薄荷杏仁蘇葉二<lb/>
　劑咳嗽煩悶俱减第睡未安脈微浮而數去蘇葉前<lb/>
　胡杏仁加貝母知母山梔棗仁竹茹大棗二劑諸症<lb/>
　俱愈但四肢懈怠氣乏不足以息脈浮數而弱此虚<lb/>
　火已平真氣衰乏之候仍用前湯加貝母棗仁更入<lb/>
<pb n="KR3e0096_WYG_020-10a"/>
　人参一錢五分數劑而愈<lb/>
陳曙倉室欬嗽或時純血或時純痰或時痰血相半夜<lb/>
　熱頭眩胸膈不舒脚膝無力服滋隂降火藥已半年<lb/>
　矣飲食漸少精神漸羸脈之兩寸闗沈數無力兩尺<lb/>
　濇弱微浮此上盛下虚之症也上盛者心肺間有留<lb/>
　飲瘀血下虛者肝腎之氣不足用人参固本丸令空<lb/>
　腹服之日中用貝母蘇子山查丹皮桃仁紅花小薊<lb/>
　以茅根煎汁入藥同煎十劑痰清血止後以清氣養<lb/>
<pb n="KR3e0096_WYG_020-10b"/>
　榮湯與固本丸間服三日後病痊而孕<lb/>
陸肖愚治吴遜齋患咳嗽身熱脇痛日輕夜重寢食俱<lb/>
　廢咸以年髙病重為慮脈之左手浮弦右手弦滑曰<lb/>
　此病極輕何必憂疑特内有食積痰飲外感風邪所<lb/>
　致也少為消導踈㪚即愈矣用蘇葉柴胡以解其表<lb/>
　青皮白芥以治其脇桑皮前胡杏仁以治其肺嗽陳<lb/>
　皮半夏以清其痰山查枳實以消其食二劑而减四<lb/>
　劑脱然<lb/>
<pb n="KR3e0096_WYG_020-11a"/>
陸祖愚治費表母生平酒飲多而穀食少釀成痰火每<lb/>
　至五更則疾作喘嗽頻併氣逆息粗不能伏枕由來<lb/>
　久矣年近七旬其疾大作日夜昏暈數次四肢厥冷<lb/>
　自汗如洗形容瘦削六脈如絲或與清火清痰毫不<lb/>
　應乃用附子理中料千杵蜜丸淡鹽湯服以助下元<lb/>
　另以知母貝母桑皮軰煎湯徐徐含嚥清其上膈數<lb/>
　劑嗽稀喘止肢温汗斂再用十全大補湯料丸服數<lb/>
　十年痼疾從此遂瘳<lb/>
<pb n="KR3e0096_WYG_020-11b"/>
陳三農之室遇夜嗽甚多痰作隂虛火動以四物換生<lb/>
　地加知母貝母蔞仁杏仁麥冬五味二劑而愈<lb/>
孫文垣姪婦喉中掀痒咳嗽紅痰兩寸闗洪大内熱生<lb/>
　瘡山梔小薊生地丹皮滑石青皮麥冬甘草黄連蔞<lb/>
　仁水煎服血止嗽除後遇勞心即欬嗽喉中血腥總<lb/>
　由上焦熱甚而然以枇杷葉山梔生地白芍甘草丹<lb/>
　皮地動蜂天花粉滑紫菀常服三五劑兩月而安<lb/>
温天衢冬月病目醫與發太過至春間吐血椀餘及夏<lb/>
<pb n="KR3e0096_WYG_020-12a"/>
　下午潮熱咳嗽胸膈脹疼早晨冷汗淋漓大便溏一<lb/>
　日兩行飲食少肌肉消十之七脈數孫曰據症脈法<lb/>
　在不治衆懇不能辭乃用㵼白散加五味白芍貝母<lb/>
　馬兠鈴服下其夜帖然而卧不嗽唯大便溏前藥加<lb/>
　扁豆山藥茯苓汗亦漸止復與㵼白㪚加石斛馬兠<lb/>
　鈴貝母陳皮苡仁白芍山藥五味桔梗調理三月而<lb/>
　痊<lb/>
　　琇按此與孫治吴肖峰内人注夏誤服参蘇飲成<lb/>
<pb n="KR3e0096_WYG_020-12b"/>
　　咳嗽同為發㪚所傷世俗謂傷風不醒變成勞者<lb/>
　　是也不知此等皆為市醫不知虚實恣用踈㪚輕<lb/>
　　病變重而病者至死猶曰傷風不醒哀哉<hi>吴案見痿門</hi>
李士材治一人咳而上氣凡清火潤肺化痰理氣之劑<lb/>
　㡬無遺用而病不少衰診其腎脈大而軟此氣虚火<lb/>
　不歸元用人参三錢煎湯送八味丸五錢一服而减<lb/>
　後用補中益氣湯加桂一錢附子八分凡五十劑及<lb/>
　八味丸二斤而痊<lb/>
<pb n="KR3e0096_WYG_020-13a"/>
一人經年咳嗽更醫數十人藥不絶口而病反増劇自<lb/>
　謂必成虚勞李曰不然脈不數不虛惟右寸浮大而<lb/>
　滑必多服酸收故久而彌甚用麻黄杏仁半夏前胡<lb/>
　桔梗甘草橘紅蘇子五劑止十劑已<lb/>
馮楚瞻治李孝㢘患咳嗽甚頻視其身長肥白頰色常<lb/>
　紅知為表有餘而裏不足上假熱而下真寒病必當<lb/>
　劇勸以重服藥餌時有通譜新貴甚精醫藥乃託其<lb/>
　治所用乃山梔黄芩花粉橘紅貝母蘇子杏仁之類<lb/>
<pb n="KR3e0096_WYG_020-13b"/>
　止之勿聽數劑後嗽轉甚煩躁喜冷倍常益信寒凉<lb/>
　為對症倍用之轉劇再進煩躁更甚粒不下咽飲水<lb/>
　無度更以為實熱以三黄丸下之利行不多漸喘促<lb/>
　再劑夜半喘大作有出無入遍身麻木潰汗如雨神<lb/>
　昏目直口禁不言委頓極矣亟邀馮診兩寸左闗僅存<lb/>
　時當六月欲與四逆理中主人畏懼改以人参一兩<lb/>
　麥冬二錢五味六分肉桂錢許始允急煎服之喘减<lb/>
　片刻奈病大藥小頃復大作乃不咎寒凉之誤反以<lb/>
<pb n="KR3e0096_WYG_020-14a"/>
　参桂為罪矣因思盡吾之力方可以活若徇彼之見<lb/>
　必死而已乃堅定一方勒令服之用炒白术三兩人<lb/>
　参二兩炮薑三錢五味子一錢五分製附子三錢煎<lb/>
　濃汁灌之下咽後病人張口大聲云心中如火烙欲<lb/>
　死<hi>此不與冷服故</hi>旁觀疑怨交起不為動頃之又大聲曰臍<lb/>
　間更疼更熱欲死矣乃竊喜其陽能下達未之絶也<lb/>
　果少焉喘定汗收手足温而神思清語言反甚無力<lb/>
　此方术多参少者因中宫久困寒冷不先為理中則<lb/>
<pb n="KR3e0096_WYG_020-14b"/>
　陽氣難下達也<lb/>
呂東莊治徐鸞和内病咳嗽醫以傷風治之益甚邀診<lb/>
　則中虚脈也曰鼻塞垂涕痰急皆傷風實症何得云<lb/>
　虚曰此虚實真假所辨在脈庸醫昧此誤人多矣彼<lb/>
　不知脈請即以症辨之其人必晡時潮熱至夜半漸<lb/>
　清至晨稍安然乎曰然然則中虚何疑乎所可喜者<lb/>
　正此鼻塞垂涕耳乃投以人参白术當歸黄芪白芍<lb/>
　各三錢軟柴胡升麻各一錢陳皮甘草五味各六分<lb/>
<pb n="KR3e0096_WYG_020-15a"/>
　三劑而咳嗽立止再診謂之曰上症已去唯帶下殊<lb/>
　甚近崩中耳驚應曰然即前方重用人参加補骨脂<lb/>
　阿膠各二錢數劑兼服六味丸而愈<lb/>
柴嶼青治陳氏甥女咳嗽吐痰夜間發熱衆醫以為必<lb/>
　成勞症診其脈雖稍洪尚有根柢並非細數何至不<lb/>
　治純用滋隂之藥調養半年而愈<lb/>
同學蔡為章患痰嗽夜難就寢身不勝衣卧牀不能轉<lb/>
　側診其六脈微弱氣血兩虧擬用参芪補劑蔡以痰<lb/>
<pb n="KR3e0096_WYG_020-15b"/>
　嗽不宜用補為疑乃力任之先用六君子湯加炮薑<lb/>
　桂附數帖而嗽减繼用養榮湯十數劑始能下牀行<lb/>
　動調理月餘而康<lb/>
張惕中咳嗽吐痰醫誤認風寒服藥十數劑病増劇身<lb/>
　熱喘嗽夜不能卧胸膈痞塞困于牀第小便短縮診<lb/>
　得人迎脈緩絶非外感氣口空大左寸弱甚兩尺沈微此心<lb/>
　腎不足的係内傷之症其小便不利者三焦之氣化不能運<lb/>
　于州都也從東垣治内傷條師其意而變通之旬日而痊<lb/>
<pb n="KR3e0096_WYG_020-16a"/>
左中丞夫人年六十餘形體瘦弱痰喘息粗夜不能寐<lb/>
　醫頻與消痰理肺愈委頓診其脈甚微細此氣虛也<lb/>
　仲景云氣虚有痰腎氣丸補而逐之遂用六味湯加<lb/>
　麥冬五味治之而愈惟夜間尚未熟睡再用養榮湯<lb/>
　加茯神棗仁十數劑即加餐安睡漸得復元<lb/>
丙寅新正同鄉諱伊喇齊長郎賀節至寓云咳嗽求方<lb/>
　診其兩脈細數右寸鬰結斷其難以收功勉用麻黄<lb/>
　湯伊斷斷不可曰我患隂虧他醫熟地人参服過數<lb/>
<pb n="KR3e0096_WYG_020-16b"/>
　兩柴曰隂虧誠然但風邪閉塞肺氣補劑又從而壅<lb/>
　遏之非此不能去邪力争不信早决其不起果然<lb/>
　　琇按凡損症脈見右寸厥厥然如豆按之梗指其<lb/>
　　病原属不起以肺金敗也今以右寸鬰結斷為風<lb/>
　　邪閉塞然必見鼻塞聲重或頭痛痰濃或咳嗽連<lb/>
　　續方是其候<lb/>
王肯堂治一婦人咳嗽不已服諸藥不效漸成勞瘵診<lb/>
　之六脈濡弱此血弱又因憂慼太過而成斯疾合用<lb/>
<pb n="KR3e0096_WYG_020-17a"/>
　當歸等藥治之必愈遂先古今録騐橘皮湯空心服<lb/>
　蘇子降氣湯徐用金釵煎熟地黄丸當歸丸調理而<lb/>
　安<hi>未入選</hi>
張路玉治吴江郭邑侯喘嗽逆氣診之兩尺左闗弦數<lb/>
　兩寸右闗濇數弦者腎之虛濇者肺之燥夏暑内伏<lb/>
　肺絡遇秋燥收之令發為咳嗽也自言每嵗交秋連<lb/>
　發四載屢咳痰不得出則喘至夜不能卧咳劇則大<lb/>
　便枯燥有血曽服越脾湯嗽即稍可張曰公腎氣數<lb/>
<pb n="KR3e0096_WYG_020-17b"/>
　强因水虧火旺隂火上爍肺金肺燥不能生水咳甚<lb/>
　則便燥有血者肺移熱于大腸也<hi>頼有此耳</hi>合用千金麥<lb/>
　門冬方除去半夏生薑之辛燥易以葳㽔白蜜之甘<lb/>
　潤藉麻黄以鼔舞麥冬生地之力與越脾湯中麻黄<lb/>
　石膏分解互結之燥熱同一義也郭曰諸醫咸詆麻<lb/>
　黄為發汗重劑不可輕試僅用杏仁蘇子甘梗前等<lb/>
　藥服之其咳轉甚何也曰麻黄雖云主表今在麥門<lb/>
　冬湯中不過借以開發肺氣原非發汗之謂麻黄在<lb/>
<pb n="KR3e0096_WYG_020-18a"/>
　大青龍湯麻黄湯麻杏甘石湯方其力便峻以其中<lb/>
　皆有杏仁也杏仁雖舉世視為治嗽通藥虛實混然<lb/>
　辛温走肺最不純良耗氣動血莫此為甚熬黒入大<lb/>
　陷胸丸佐甘遂等搜逐結垢性味可知遂用前方連<lb/>
　進二劑是夜便得安睡脈弦雖未退按之稍耎氣口<lb/>
　則虚濡乏力與六味生脈加葳㽔白蜜作湯四服嗽<lb/>
　頓减即以此方製丸恒服至秋無復嗽之虞<lb/>
何督學媳素常咳嗽不已痰中間有血㸃恒服童真丸<lb/>
<pb n="KR3e0096_WYG_020-18b"/>
　不徹以父歿哀痛廹切咳逆倍常痰中襍見鮮血因<lb/>
　與瑞金丹四服仍以童真丸烏骨雞丸調補而安<lb/>
勞太夫人年五十餘素禀氣虛多痰數日來患風熱咳<lb/>
　逆咳甚則厄厄欲吐且宿有崩淋近幸向安法當治<lb/>
　其咳以桔梗湯加葳㽔白微丹皮橘紅蜜煎生薑四<lb/>
　劑撤其標症次與六君子加葳蕤以安胃氣繼進烏<lb/>
　骨雞丸方療其固疾以久不茹葷不忍傷殘物命改<lb/>
　用大温經湯加鹿茸角腮乍丸藥雖異而功則一也<lb/>
<pb n="KR3e0096_WYG_020-19a"/>
陳三農治一婦咳嗽痰喘飽脹水火不通眠食俱廢以<lb/>
　人参白芍為君蘇子炒研細為佐枇杷葉三大片白<lb/>
　茯苓佐之二服得眠大小便通<lb/>
東坡盖公堂記云始吾居鄉有病寒而咳者問諸醫醫<lb/>
　以為蠱不治且殺人取其百金而治之飲以蠱藥攻<lb/>
　伐其腎腸燒灼其體膚禁切其飲食之美者期月而<lb/>
　百病作内熱惡寒而咳不已纍然真蠱者也又求于<lb/>
　醫醫以為熱授之以寒藥旦夕吐之暮夜下之于是<lb/>
<pb n="KR3e0096_WYG_020-19b"/>
　始不能食懼而反之則鍾乳烏喙襍然並進而漂疽<lb/>
　癰疥眩瞀之狀無所不至三易醫而病愈甚里老父<lb/>
　教之曰是醫之罪藥之過也子何疾之有人之生也<lb/>
　以氣為主食為輔今子終日藥不釋口臭味亂于外<lb/>
　而百毒戰于内勞其主隔其輔是以病也子退而休<lb/>
　之謝醫却藥而進所嗜氣全而食美矣可以一飲而<lb/>
　效從之期月而病良已<hi>容齊五筆後文節</hi>
薛立齋治甥范允廸咳嗽痰盛胸腹不利飲食少思肢<lb/>
<pb n="KR3e0096_WYG_020-20a"/>
　體倦怠脈浮大按之微弱服二陳枳殻等藥愈盛脾<lb/>
　肺腎虚也用補中益氣湯六味丸而愈<lb/>
萬宻齋治監生胡篤菴咳久不止汗之不可下之不可<lb/>
　因表裏之邪俱甚也為製方用蘇葉薄荷葉桑白皮<lb/>
　杏仁霜𤓰蔞霜桔梗甘草等分為末虚者阿膠蜜丸<lb/>
　白湯下或口中噙化五日而安後以治人多效<lb/>
立齋治一癧婦咳而無痰日晡發熱脈浮數先以甘桔<lb/>
　湯少愈後以地骨皮㪚而熱退更以腎氣丸及八珍<lb/>
<pb n="KR3e0096_WYG_020-20b"/>
　湯加柴胡地骨皮丹皮而愈丹溪云咳而無痰者此<lb/>
　係火鬰之症及痰鬰火邪在中用苦梗開之下用補<lb/>
　隂降火之劑不已則成勞嗽此症不得志者多有之<lb/>
　又原病式曰人瘦者腠理疎通而多汗血液衰少而<lb/>
　為燥故為勞嗽之疾也<lb/>
一男子咳嗽氣急胸膈脹滿睡卧不安以葶藶㪚二服<lb/>
　少愈更以桔梗湯而瘥<lb/>
一男子咳嗽項强氣促脈浮而𦂳以参蘇飲二劑少愈<lb/>
<pb n="KR3e0096_WYG_020-21a"/>
　更以桔梗湯四劑而痊<lb/>
馬元儀治楊咸時咳嗽多痰氣逆作喘自汗不食已兩<lb/>
　月脈之虚微無神此勞惓致傷脾肺也經云勞則氣<lb/>
　耗氣與隂火勢不兩立氣衰則火自勝土虚既不能<lb/>
　生金隂火又從而尅之故喘嗽自汗作矣若行疎泄<lb/>
　以定喘止嗽是重耗其氣也用人参二錢黄芪五錢<lb/>
　炙草五分貝母一錢杏仁蘇子各二錢紫菀桔梗防<lb/>
　風以佐之兼進七味丸以培土母歸脾大造膏以實<lb/>
<pb n="KR3e0096_WYG_020-21b"/>
　脾肺而愈<lb/>
来天培治一婦年六旬餘季夏酷熱患咳嗽頭疼發熱胸<lb/>
　膈不舒或以蘇杏前貝生地黄芩治之轉甚視其面<lb/>
　色浮腫懶言氣怯咳嗽聲微胸膈脹滿飲食不下六<lb/>
　脈微弱此風寒内伏裏虚致感也始宜以参蘇飲倍<lb/>
　薑棗一二劑可已今増虚矣非薑附不能瘳也以補<lb/>
　中益氣湯去升柴加川芎炮薑附子各一劑汗出遍<lb/>
　身腫脹漸消再劑熱退改用八珍加桂附二劑而咳<lb/>
<pb n="KR3e0096_WYG_020-22a"/>
　嗽除終以歸脾加熟地炮薑四劑聲髙食進矣彼云<lb/>
　舊有風症兩手不能舉今服藥乃能舉于頭矣此治<lb/>
　病必求其本之謂歟<lb/>
沈明生治金斐文夏患咳嗽清痰續續不絶時風熱嗽<lb/>
　甚多金謂所投之劑非踈風化痰即清金滌熱及診<lb/>
　曰是非温補不痊金駭愕問故曰君以外感盛行之<lb/>
　際必無内因者耶初得之症必無屬虚者耶是則時<lb/>
　有一定之方症有一定之藥人皆可以為醫矣夫嗽<lb/>
<pb n="KR3e0096_WYG_020-22b"/>
　屬外因必肺氣脹滿咳喘相屬或兼頭疼鼻塞涕唾<lb/>
　稠濃聲壯氣壅脈浮數有力或人迎脈大此為外因<lb/>
　今脈不浮而沉非風也不數而緩非熱也按之不鼔<lb/>
　非有餘也嗽雖頻而氣短不續痰雖多而清薄不濃<lb/>
　若踈解則徒耗肺家之金清凉則轉瘠中州之土是<lb/>
　欲去病而反重病也宜用補中益氣與六君子叅合<lb/>
　服方藉参苓术以補肺之母使痰無由生藉橘半升<lb/>
　柴以升清降濁則嗽可不作一二劑嗽微减再服浹<lb/>
<pb n="KR3e0096_WYG_020-23a"/>
　旬而愈<lb/>
吴橋治鄱陽王令領邑甫及期病咳嗽唾痰稠黏而臭<lb/>
　且雜以血久之潮熱失聲食少肉消閉户踰月將乞<lb/>
　骸骨歸幸橋至診之橋獨任其無害令為欣然且問<lb/>
　橋橋曰此肝氣凌脾治者謬以為隂虚火動劑凉則<lb/>
　脾益滯津液不通肝愈熾而無所制矣法當扶脾抑<lb/>
　肝三劑如脱七劑而出視事<hi>太函集</hi>
　<lb/>
<pb n="KR3e0096_WYG_020-23b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　續名醫類案卷二十<lb/>
</p>
<p>
</p>
  </div>
</body>
</text>
</TEI>