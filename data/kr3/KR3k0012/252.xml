<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR3k0012_SBCK_252-1a"/>
太平御覽卷第二百五十二<lb/>
　職官部五十<lb/>
　　尹　少尹　留守<lb/>
　　　　　　尹<lb/>
春秋傳曰周公相王室以尹天下<hi>尹正也</hi>
漢書曰内史周官秦因之掌治京師景帝二年分置左右<lb/>
内史武帝太𥘉元年更名京兆尹<hi>張晏曰地髙曰京左傳曰莫之與京十億曰兆</hi>
<hi>尹者正也</hi>祑二千石銀印青綬進賢兩梁冠絳朝服佩水蒼玉<lb/>
又曰趙廣漢字子都涿郡人也守京兆尹廣漢爲人強力天<lb/>
性精於吏職見使吏民或夜不寢至旦尤善爲鈎鉅以得<lb/>
事情<hi>蘇峻曰鈎得其情吏不得去</hi>鉅鈎者設如欲知馬價則先問狗次<lb/>
問羊又問牛然後及馬參伍其價以類相凖則知馬之賤<lb/>
貴不失實矣銖兩之姧皆知之長安少年數人㑹窮里空<lb/>
<pb n="KR3k0012_SBCK_252-1b"/>
㑹謀共刼人坐語未訖廣漢使捕治具服廉明威制豪強<lb/>
百姓追思歌之至今<lb/>
又曰元始五年有一男子乗黄犢車建黄旐衣黄䄡䄖逕<lb/>
來詣北闕自謂衛太子京兆雋不疑後到叱從吏使收縛<lb/>
之曰昔蒯瞶違命出奔輙距而不納春秋是之衛太子得<lb/>
罪先帝亡不即死今來自詣此罪人也遂送詔獄由是名<lb/>
聲重於朝廷在位者皆自以不及廷尉驗治何人竟得姧<lb/>
詐夲夏陽人姓成名方遂皃一似戾太子<lb/>
又曰張敞爲京兆尹朝廷毎有大議引古今處便冝公卿<lb/>
皆服敞無威儀時罷朝㑹過走馬章臺街<hi>或曰在長安中安在章臺下街</hi>
使御史駈自以便面拊馬又爲婦畫眉長安中傳張京兆<lb/>
眉憮<hi>無大也孟康曰撫音詡北方人謂爲妍</hi>有司以奏上問之對曰臣聞閨<lb/>
房之内夫婦之私有過於畫眉者上愛其能然不得大位<lb/>
<pb n="KR3k0012_SBCK_252-2a"/>
爲京兆尹九年與楊惲厚坐惲大逆誅<lb/>
又曰張敞冬爲尹一日捕諸偷得數百人由是市無偷盗<lb/>
又曰王尊王章王駿並爲京兆有名京師稱曰前有趙張<lb/>
後有三王<lb/>
後漢書曰袁安爲河南尹政号嚴明然未曽以贓罪鞫人<lb/>
常稱曰凡學士者髙則望宰相下則希牧守養人於聖丗曰<lb/>
尹不忍爲也聞之者感激自厲在職十年京師肅然名重<lb/>
於朝廷<lb/>
又曰張酺入爲河南尹竇景家人復擊傷市卒吏捕得之<lb/>
景怒遣緹騎侯海等五百人毆傷市承<hi>說文曰緹帛丹黄色也漢官儀曰執</hi>
<hi>金吾有緹騎</hi>酺部吏楊章等窮究正海罪徙朔方景忿怒乃移<lb/>
書辟章等六人爲執金吾吏欲固執之章等惶恐入白酺<lb/>
願自引贓罪以辝景命酺即上言其狀竇太后詔報自今<lb/>
<pb n="KR3k0012_SBCK_252-2b"/>
執金吾辟吏皆勿遣<lb/>
又曰楊彪遷侍中京兆尹光和中黄門令甫使門生於郡<lb/>
界辜攉官財物七千餘萬<hi>華嶠書曰甫使門生翹辜榷解見靈帝紀</hi>彪發其姦<lb/>
言之司隷校尉陽球因此奏誅甫天下莫不愜心<lb/>
又曰延篤字叔固及邊鳯皆爲京兆尹並有能名語曰前<lb/>
有張趙後有邊延張趙即趙廣漢及張敞也<lb/>
又曰梁兾爲河南尹居職暴恣多非法父啇所親客洛陽<lb/>
令吕放頗與啇言及兾之短啇以讓兾兾即遣人於道刺<lb/>
殺放而恐啇知之乃推疑於放怨仇請以放弟禹爲洛陽令<lb/>
<hi>安慰放家欲以滅口</hi>使捕之盡滅其宗親賔客百餘人<lb/>
又曰王梁爲河南尹穿渠引榖水注洛陽城下東冩鞏川<lb/>
及渠成而水不流七年有司劾奏之梁慙懼上書乞骸骨<lb/>
謝承後漢書曰周暢字伯時性仁慈爲河南尹永𥘉二年<lb/>
<pb n="KR3k0012_SBCK_252-3a"/>
夏旱乆禱無應暢自収葬洛陽城旁客死骸骨凡萬餘人<lb/>
應時澍雨歳乃豐稔<lb/>
袁崧後漢書曰延篤字叔堅南陽人也爲京兆尹正身率<lb/>
下民不忍欺<lb/>
應劭漢官儀曰河南尹所治周地也洛陽本成周周之衰<lb/>
微分爲東西周秦兼天下置三川洛河伊也漢更名河南<lb/>
孝武皇帝増曰太守丗祖中興徙都洛陽改号爲尹尹正<lb/>
也詩云赫赫師尹<lb/>
魏志曰鄭渾字文公爲京兆尹渾以百姓新集爲制移居<lb/>
之法使兼復者與單輕者相伍温信與孤老爲比勤稼穡明<lb/>
禁令以發姦者由是民安於農而盗息<lb/>
又曰傳嘏字蘭石爲河南尹内掌帝都外統京畿兼主六<lb/>
卿六遂之士其民異方雜居多豪門大族啇賈胡貃天下<lb/>
<pb n="KR3k0012_SBCK_252-3b"/>
四㑹利之所聚而姧之所生也前尹司馬舉其綱而太簡<lb/>
次尹劉静綜其綱而太宏後尹李勝毀常法以收一時之<lb/>
聲嘏立司馬之綱統裁劉氏之綱目以經緯之李氏所毀<lb/>
以漸𥙷之郡有七百吏半非舊也河南俗黨五官掾功曹<lb/>
典選職皆授其夲國人無用異邦人者嘏各舉其良而用<lb/>
之分官曹之職次考栲之其治以德教爲夲然持法有恒<lb/>
而不可犯見理識情獄訟不枉檟楚而得其實不爲小惠<lb/>
有所薦逹及大益於民事皆隱其端迹若不由巳出故當<lb/>
時無赫赫之名使民乆而後安者也<lb/>
又曰司馬芝字子華爲河南尹教群下曰蓋君設教不能使<lb/>
吏必不犯也吏能犯教而不能使君必不聞也夫設教而<lb/>
犯君之劣也犯教而聞吏之禍也君劣於上吏禍於下此<lb/>
政事所以不理也可不勉之哉於是下吏莫不自厲<lb/>
<pb n="KR3k0012_SBCK_252-4a"/>
又曰劉馥字子靖出爲河南尹散騎常侍應璩以書與子<lb/>
靖曰入作納言出臨京任冨民之術日引月長<lb/>
王隱晉書曰樂廣字彦輔爲河南尹故郡中前多恠後人<lb/>
皆於廊下郵傳中治事無敢在㕔事者唯廣處之自若白戸<lb/>
自閉二子凱模等懾怖廣使掘牆孔得狸乃絶代者乃相<lb/>
承入止<lb/>
又曰庾純字謀甫太始六年詔曰河南大郡四方表則中書<lb/>
令庾純清粹忠正才紹治化其以純爲河南尹<lb/>
又曰劉隗𥙷丹陽尹雖在外而萬機秘密皆預聞之<lb/>
晉書曰羊㬅爲丹陽尹時朝士過江𥘉拜官相飾供饌㬅<lb/>
拜丹陽尹客來早者得佳設日晏則漸罄不復及精隨客<lb/>
早晚而不問貴賤有羊固拜東海太守竟日皆美雖晚至<lb/>
者猶獲盛饌論者以固之豐腆乃不如㬅之真率<lb/>
<pb n="KR3k0012_SBCK_252-4b"/>
晉起居注曰武帝咸寧三年詔曰河南百郡之首其風教<lb/>
冝爲遐邇所模以導齊之侍中奉車都尉王恂忠亮篤誠<lb/>
才兼外内明於治化其以恂爲河南尹<lb/>
晉中興書云晉天興元年改丹陽内史爲丹陽尹<lb/>
宋書劉秀之遷丹陽尹先是秀之從叔穆之爲丹陽尹與<lb/>
子弟於㕔事上飲宴秀之亦與焉㕔事柱有一穿穆之謂<lb/>
子弟及秀之汝等試以栗遥擲此柱若能入穿後必得此<lb/>
郡穆之諸子並不能中唯秀之獨入焉<lb/>
唐書曰開元𥘉改雍州長史爲京兆尹揔理衆務<lb/>
又曰鄭珣瑜出爲河南尹珣瑜旣入境官吏以逼降延曰<lb/>
珣瑜到即後於事乃送所獻馬賫印於路以例告珣瑜曰<lb/>
未上官不可遽有進獻及旣上即過時矣遂不獻<lb/>
又曰郭英乂時嚴武卒元載薦英乂代之遂兼成都尹充<lb/>
<pb n="KR3k0012_SBCK_252-5a"/>
劒南節度使英乂到成都肆行不䡄無所忌憚玄宗舊宫<lb/>
置爲道士觀内有玄宗鑄金真容及乗輿侍衛圖畫先是<lb/>
節度使毎至皆先拜而後視事英乂以觀地有形勝乃入<lb/>
居之其真容及圖畫悉遭毀壞見者無不憤怒<lb/>
又曰英乂爲成都尹頗恣狂蕩聚女人騎鑪擊毬製鈿驢<lb/>
鞍及諸服用皆侈靡裝飾日費數萬以爲笑樂未甞問百<lb/>
姓間事人頗㤪之<lb/>
又曰許孟容爲京兆尹神䇿軍吏李昱假貸長安冨人錢八<lb/>
千貫满三歳不償孟容遣吏收捕械繫尅日命還之曰不<lb/>
及其當死自興元巳後禁軍有功又中貴之尤有渥恩者<lb/>
方得護軍故軍士日益横府縣不能制孟容剛正不懼以<lb/>
法繩之一軍盡驚冤訴於上立命中使宣旨令送夲軍孟<lb/>
容繫之不遣中使再至乃執奏曰臣誠知不奉詔當誅然<lb/>
<pb n="KR3k0012_SBCK_252-5b"/>
臣職司輦轂合爲陛下彈抑豪強錢未盡輸昱不可得上<lb/>
以其守正許之自此豪右歛迹威望大震<lb/>
又曰劉栖楚爲京兆尹摧抑豪右不頋患難事無大小必<lb/>
設鈎鉅故時人重之或稱其機變徃徃有類於西漢時趙<lb/>
廣漢者<lb/>
又曰李傑爲河南尹傑旣勤於聽理毎有訴列雖衢路當<lb/>
食無廢處斷由是官無留事人吏愛之先是河汴之間有<lb/>
梁公堰年乆堰破江淮漕運不通傑奏調發汴鄭丁夫以濬<lb/>
之省功速就公私深以爲利刻石水濵以紀其績<lb/>
又曰栁仲郢爲河南尹以寛惠爲政言事者以爲不類京<lb/>
兆之政仲郢曰輦轂之下彈壓爲先郡邑之治惠養爲夲<lb/>
何取類耶<lb/>
又曰蘇震爲太常卿是歳東都耆老表乞行幸上重違其<lb/>
<pb n="KR3k0012_SBCK_252-6a"/>
心選勤舊勲賢爲之牧守遂以震爲河南尹兼御史中丞<lb/>
仍充東都畿甸觀察使<lb/>
英雄記曰董卓廢少帝自公卿巳下莫不卑下於卓唯京<lb/>
兆尹盖勲長揖争禮見者皆爲失色<lb/>
李爕別傳曰爕字德公京兆人拜京兆尹吏民愛敬乃作<lb/>
歌曰我府君道教舉恩如春威如虎愛如母訓如父<lb/>
李郃別傳曰鄧騭弟豹爲將作大匠河南尹缺豹欲得之<lb/>
上及騭兄弟亦欲用難便召拜下詔令公卿舉騭以旨遣<lb/>
人諷公卿悉舉豹李郃曰司隷河南尹當整頓京師檢御<lb/>
貴戚今反使親家爲之必不可爲後法公舉司隷羊浸不<lb/>
舉豹豹竟不得尹恨公卿不舉對士大夫曰李公寕能不<lb/>
舉我故我不得尹耶〇莊子曰孫叔敖能以爵禄爲巳害故<lb/>
三爲令尹三去令尹而色不變<lb/>
<pb n="KR3k0012_SBCK_252-6b"/>
語林曰蘇峻新平温庾諸公以朝廷𥘉復京尹冝得望實<lb/>
唯孔君平可以處之孔固辭二公逼諭甚苦孔敖然曰先<lb/>
帝大漸卿軰身侍御床口行詔令孔垣尓時正璅臣耳<lb/>
何與國家事不可今日䘮亂而猥見逼迫吾爼豆上腐肉<lb/>
任人割截耶庾愧不能荅〇說苑曰楚令尹子文之族干法<lb/>
者廷理釋之子文責之曰吾豈爲私意耶何廷理之駮於<lb/>
法也不寘刑地吾將死廷理懼遂刑其人國人聞之曰若<lb/>
令尹之公也吾黨何憂乃相與作歌曰子文之族犯國法<lb/>
程廷理釋之子文不聽<lb/>
通典曰凡帝王所都皆曰尹南朝曰丹陽尹後魏𥘉曰代<lb/>
尹東魏曰魏尹北齊曰清都尹<lb/>
楊雄河南尹箴曰茫茫天區畫兾爲京啇邑翼翼四方之<lb/>
經爰作卿士以尹王州風化攸興萬國承流<lb/>
<pb n="KR3k0012_SBCK_252-7a"/>
梁邵陵王讓丹陽尹𥘉表曰臣進非民譽退異宗英尸居<lb/>
戎號已紊彛典况京兆五守西漢難追河南二尹東京罕<lb/>
繼審已循涯自知莫可街談巷議尤見不勝<lb/>
梁庾肩吾爲南康王讓丹陽尹表曰臣聞劒鏤七星非有<lb/>
司天之用縑圖五嶽寕識崇朝之雲是知䇿彼泥龍不能<lb/>
令其逐日乗斯流馬安可使其奔電方今振鷺盈庭白駒<lb/>
空谷惟帝念功惟明克允君子之國罕聞其讓石門之水<lb/>
獲免於貪<lb/>
　　　　　少尹<lb/>
唐書曰李憕爲東京少尹時蕭胤爲尹依倚權貴蒞事多<lb/>
不法憕以公直正之人用繄頼又道士孫甑生以左道求進<lb/>
託以修功德徃來嵩山求請無度憕必挫之<lb/>
五代史後唐書曰李承勲累遷至太原少尹劉守光之僣<lb/>
<pb n="KR3k0012_SBCK_252-7b"/>
號也莊宗遣承勲徃使伺其亹端承勲至幽州見守光如<lb/>
藩方交聘之禮謁者曰燕王爲帝矣可行朝禮承勲曰吾<lb/>
大國使人太原亞尹是唐帝除授燕主自可臣其部人安<lb/>
可臣我哉守光聞之不恱拘留於獄數日出而訊之曰臣<lb/>
我乎承勲曰燕君能臣我王則我臣之吾有死而巳安敢<lb/>
辱命㑹王師討守光承勲竟没於燕中<lb/>
　　　　　留守<lb/>
東觀漢記曰和帝南廵祠園廟張禹以太尉留守北宫太<lb/>
官朝夕送食<lb/>
後漢書曰車駕征張歩留伏湛居守時蒸祭髙廟<hi>冬祭日蒸也</hi>
而河南尹司隷校尉於廟中争論湛不舉奏坐䇿免呉志曰<lb/>
孫權征新城使登居守揔知留事時年榖不豐頗有賊盗<lb/>
乃表定科令所以防禦甚得止姧之要<lb/>
<pb n="KR3k0012_SBCK_252-8a"/>
晉書日張方刼惠帝幸長安僕射荀藩等與其遺官在洛<lb/>
陽爲留臺承制行事号爲東西臺<lb/>
後魏書曰髙祖南伐以太尉元丕廣陵王羽留守京師並<lb/>
加持節<lb/>
又曰荀頽大駕行幸三州頽留守京師沙門法秀謀反頽<lb/>
率禁兵収掩畢獲内外晏然駕還飲至文明太后曰當爾之<lb/>
日卿若持疑不即収捕處分失所則事成不測矣今京畿<lb/>
不擾宗廟社稷安者實卿之功也<lb/>
隋書曰楊瓉平齊之役諸王咸從留瓉居守帝謂之曰六<lb/>
府事殷一以相付重朕將遂事東方無西頋之憂矣其見<lb/>
親信如此<lb/>
唐書曰儀鳯元年司農卿韋弘機爲東都留守時有道士<lb/>
朱欽遂爲中宫所使至都所爲横恣弘機執而囚之因奏<lb/>
<pb n="KR3k0012_SBCK_252-8b"/>
曰道士假稱中宫駈使依倚形勢臣恐虧損皇明爲禍患<lb/>
之漸髙宗特發中使賜書慰諭仍云不湏漏洩<lb/>
又曰武后垂拱中文昌右丞相蘇良嗣爲京留守時尚方<lb/>
監裴匪躬檢校京苑將鬻苑中果菜以収其利良嗣駮之<lb/>
曰昔公儀休相魯猶能拔葵去織未聞萬乗之主鬻其果<lb/>
菜以與下人争利也<lb/>
又曰栁公綽爲北都留守充河東節度觀察使等是歳北<lb/>
虜遣梅禄將軍李暢以馬萬疋來市且曰朝貢所經過守<lb/>
帥毎假禮分嚴其兵備留館則戒卒于外懼有襲奪太原<lb/>
故事亦出兵送之暢至界上公綽獨使牙門將祖孝㳟單<lb/>
馬勞焉待以修好之意暢感義出涕徐駈道中不妄馳獵<lb/>
及至關牙門令譯引謁宴以常禮及市馬歸竟不敢有所<lb/>
犯　︻太平御覽卷第二百五十二<lb/>
</p>
<p>
</p>
  </div>
</body>
</text>
</TEI>