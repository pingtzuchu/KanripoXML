<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR3k0012_SBCK_889-1a"/>
太平御覽卷第八百八十九<lb/>
　　獸部一<lb/>
　　　叙獸　猛獸　師子　麒麟<lb/>
　　　　　叙獸<lb/>
國語曰獸三爲群<lb/>
爾雅曰四足而毛謂之獸<lb/>
說文曰獸守備者也獸足謂之畨毳獸細毛也翰獸豪也<lb/>
薦獸所食草也<lb/>
周禮天官上曰獸人掌罟田獸辨其名物<hi>罟網也以網摶所當田之獸</hi>
冬獻狼夏獻麋春秋獻獸物<hi>狼膏聚麋膏散聚則温散則凉以救時之苦也獸物凡獸</hi>
<hi>皆可獻也及狐狸</hi>時田則守罟<hi>備獸/觸攫</hi>及弊田令禽注于虞中<hi>鄭司農云</hi>
<hi>弊田謂春火弊夏車弊秋羅弊冬徒弊虞中謂虞人釐所田之野及弊田植虞旗於其中致禽而珥焉獸人主令曰</hi>
<hi>衆得禽者置虞人所立虞旗之中當以給四時社廟之祭珥焉者取左耳以致攻若斬首折馘</hi>凡祭祀喪<lb/>
<pb n="KR3k0012_SBCK_889-1b"/>
紀賔客共其死獸生獸<hi>共其完者</hi>凡獸入于腊人<hi>當乾之皮</hi>皮毛䈥<lb/>
角入于玉府<hi>給作器物</hi>凡田獸者掌其政令<lb/>
又天官下曰獸醫掌療獸病療獸瘍<hi>畜獸之疾病及瘍療同醫</hi>凡療獸<lb/>
病灌而行之以節之以動其氣觀其所發而飬之<hi>療畜獸必灌行</hi>
<hi>之者爲其病狀難知灌以緩之且強其氣也節趨聚之節也氣謂脉氣旣行之乃以脉視之以知所病</hi>凢療<lb/>
獸瘍灌而劀之以發其惡然後藥之飬之食之<hi>亦先攻之而後飬之</hi>
凢獸之有病者有瘍者使療之死則計其數以進退之<lb/>
又天官上曰内饔辨腥臊羶香之不可食者牛夜鳴則庮<lb/>
羊泠毛而毳羶犬赤股而躁臊鳥皫色而沙鳴貍豕盲眡<lb/>
而交睫腥馬黒脊而般臂螻<hi>腥臊羶香可食者是别其不可食者則所謂者皆臭味也</hi>
<hi>冷毛毛長緫結也皫失色不澤美也沙斯也交睫腥腥當爲星聲之誤也肉有如米者似星般臂臂毛有文鄭司農</hi>
<hi>云庮朽木臭也螻螻蛄臭也杜子春云盲眡當爲望視</hi>
又夏官上曰服不氏掌飬猛獸而教擾之<hi>猛獸虎豹熊羆之屬擾馴也教</hi>
<pb n="KR3k0012_SBCK_889-2a"/>
<hi>習使之馴服王者之教無不服</hi>凡祭祀共猛獸<hi>謂中膳羞者獸人冬獻狼春秋傳曰熊蹯不熟</hi>
又秋官下曰穴氏掌攻蟄獸各以其物火之<hi>蟄獸熊羆之屬冬藏者也</hi>
<hi>將攻之必先燒其所食之物於穴以誘出之乃可得之者也</hi>以時獻其珎異皮革<lb/>
又曰囿人掌囿㳺之獸禁<hi>囿游囿之離宫小苑觀處也</hi>牧百獸<hi>備飬衆物也今掖庭</hi>
<hi>有鳥獸自熊虎孔雀至於狐狸鳬鶴備</hi>祭祀喪紀賔客共其生獸死獸之物<lb/>
又司馬職曰中軍以鼙令皷皷人皆三皷群司馬振鐸車<lb/>
徒皆作遂皷行徒衘枚而進大獸公之小獸私之<hi>大獸公之輸於</hi>
<hi>公也小獸私之以自卑也</hi>
又曰東北曰幽州畜冝四擾<hi>四擾馬牛羊豕</hi>西北曰并州畜冝五<lb/>
擾<hi>五擾馬牛羊犬豕也</hi>
孟子曰當堯之時天下猶未平洪水横流汎濫於天下草<lb/>
木暢茂禽獸繁殖五榖不登禽獸偪人獸蹄鳥迹之道交<lb/>
於中國〇列子曰東方有國人數解六畜語盖偏智之所<lb/>
<pb n="KR3k0012_SBCK_889-2b"/>
得〇吕氏春秋曰堯以天下讓舜鯀爲諸侯怒於堯曰得<lb/>
天之道者爲帝得地之道者爲三公我得地之道而不以<lb/>
我爲三公乃使猛獸欲以爲亂比獸之角能以爲城舉其<lb/>
尾能以爲旌召之不來彷徉於野以患帝舜於是殛之於<lb/>
羽山〇又曰故享獸不足以盡獸嗜其脯則幾矣<hi>幾近</hi>然則<lb/>
王者有嗜乎理義也<lb/>
又曰季秋之月菊有黄華犲祭獸戮禽<hi>戮殺也</hi>
淮南子曰猛獸不群鷙鳥不雙<lb/>
又曰毛犢生應龍應龍生建馬建馬生騏驎騏驎生庶獸<lb/>
凡毛者生於庶獸食草者善走而愚食肉者勇敢而悍<lb/>
又曰鳥排虚而飛獸蹠實而走也<lb/>
抱朴子曰稱虞吏者虎也稱當路君者狼也稱令長者老<lb/>
狸稱丈人者兎也稱東王父者麋也稱西王母者鹿也稱三<lb/>
<pb n="KR3k0012_SBCK_889-3a"/>
公者馬也稱主人者羊也稱吏者麞也稱人君者猴也稱<lb/>
九卿者猿也稱將軍者老馬也稱姓字者犬也稱陽城公<lb/>
者狐也<lb/>
齊卞彬禽獸决録曰羊性淫而很猪性卑而率狗性險而<lb/>
出皆指斥當時貴勢羊淫很謂吕文顯猪卑率謂朱隆之<lb/>
狗險岀謂吕文庶也<lb/>
異苑曰永康舒夀夫與同里獵於逺山群犬吠深茂異而<lb/>
㸔之見樹下有一老公長可三尺頭鬚蒙然面縐齒落通<lb/>
身黃衣裁能動揺因問爲是何人而來在此直云我有三<lb/>
女姿容羙兼多伎藝彈琴賦詩閑究五典舒夫等共縛束令<lb/>
出女公曰我女仍居深房洞庭之中非自徃喚不可得也<lb/>
請解我繩當呼女也獵人猶不置俄而變成一獸黃色四<lb/>
足其形似臯又復如狐頸長三尺頭生一角耳髙於頂面<lb/>
<pb n="KR3k0012_SBCK_889-3b"/>
故類人舒夫等大懼狼狽放解倐忽失處<lb/>
又曰東陽西寺七佛屋太元中龕下有一物岀頭如鹿有<lb/>
法獻道人迫而觀之於是吐沬噴洒氣若雲霧至元嘉十<lb/>
四年四月七日此頭復出尋覔其處亦無孔穴年年有聲<lb/>
殷若小雷<lb/>
　　　　　猛獸<lb/>
十洲記曰漢武帝時月支國獻猛獸一頭形如犬子似狸<lb/>
而色黃帝恠其羸細秃悴問使者何謂猛獸使者對曰猛<lb/>
獸生崑崙食氣飮露帝使使者令猛發聲忽叫如天雷霹<lb/>
靂之聲諸牛羊馬豕犬之屬皆驚駭以付上林苑徑上虎<lb/>
頭溺虎口去十許歩虎輙閉目明日失使者及猛獸所在<lb/>
慱物志曰魏武伐蹹頓經白狼山逢師子使格之殺傷甚<lb/>
衆忽見一物從林中出如狸上帝車軛上師子將至便跳<lb/>
<pb n="KR3k0012_SBCK_889-4a"/>
上其頭師子伏不敢起遂殺之得師子兒還未至四十里<lb/>
鷄犬皆無鳴吠也<lb/>
後周書曰楊忠甞從太祖狩於龍門忠獨當一猛獸左挾<lb/>
其腰右抜其舌太祖壯之北臺謂猛獸爲揜于因以字之<lb/>
　　　　　師子<lb/>
說文曰虓師子也<lb/>
爾雅曰狻猊如虥猫食虎豹<hi>郭璞注曰即師子也狻音酸猊音倪虥音姧文淺毛也</hi>
穆天子傳曰狻猊日走五百里郭璞注曰師子也食虎豹<lb/>
東觀漢記曰陽嘉中䟽勒國獻師子封牛師子形似虎正<lb/>
黃有髯耏<hi>音而</hi>尾端茸毛大如斗<lb/>
司馬彪續漢書曰章和元年安息國遣使獻師子符枝形<lb/>
似麟而無角<lb/>
魏略曰大秦國無盗賊但有師子爲害行道不群則不得<lb/>
<pb n="KR3k0012_SBCK_889-4b"/>
過也<lb/>
宋書曰宗慤討林邑王范陽邁傾國來逆以具裝𬒳象前<lb/>
後無際慤以爲外國有師子威服百獸乃製其形與象相<lb/>
禦象果驚奔衆因此潰亂遂剋林邑<lb/>
蕭子顯齊書曰王敬則晉陵南沙人也母爲巫生敬則而<lb/>
胞紫色謂人曰此兒有皷角相敬則年長兩腋下生乳各<lb/>
長數寸夢騎五色師子後位至太尉㝷陽公<lb/>
唐書曰隋大業中有波斯胡人牧駞於俱紛摩地郍之山<lb/>
忽有師子從地踊出人語謂之曰此山西今有三穴穴中<lb/>
大有兵器汝可取之穴中有刀及槊刄甚多石上有文教<lb/>
反叛於是糺合亡命渡恒昌水刼奪商旅其衆漸盛遂割<lb/>
據波斯西境自立爲王波斯拂菻各遣兵討之反爲所敗<lb/>
其王姓大倉名　宻模末<graphic n="KR1401" url="https://raw.githubusercontent.com/kanripo/KR-Gaiji/master/images/KR1401.png" mimeType="image/png"/>自云有國巳三十四年歴三<lb/>
<pb n="KR3k0012_SBCK_889-5a"/>
王矣<lb/>
又曰中宗朝大石國使請獻師子姚璹上䟽陳曰師子猛<lb/>
獸唯止食肉逺從碎葉以至神都肉旣難得極爲勞費陛<lb/>
下以百姓爲心慮一物有失鷹犬不蓄漁獵惣停不殺以<lb/>
闡大慈好生以敷至德凡在翾飛蠢動莫不感荷仁恩豈<lb/>
容自菲薄於身而厚資給於獸求之至理必不然矣䟽奏<lb/>
遽停此使<lb/>
十洲記曰聚窟洲在西海中申未地靣各方三千里北接<lb/>
崑崙二十六里有師子辟邪鑿齒天鹿長牙銅頭鐡額之<lb/>
獸<lb/>
宋炳師子擊象圗序曰梁伯玉說沙門釋僧吉云甞從天<lb/>
笁欲向大秦其間忽聞數十里外哮噉之聲驚天怖地頃<lb/>
之但見百獸率走蹌地至絶而四巨象虓焉而至以鼻卷<lb/>
<pb n="KR3k0012_SBCK_889-5b"/>
泥自厚塗數尺數噴鼻偶立俄有師子三頭見於山下直<lb/>
摶四象崩血若濫泉巨樹草偃<lb/>
法顯記曰阿育王精舎後立石柱作師子柱内四邊有佛<lb/>
像内外映徹淨若琉璃有外道論師子與沙門爭此住處<lb/>
時沙門理屈於是共誓此處若是沙門住處者當有靈驗<lb/>
作是言巳柱頭師子乃大鳴吼見證外道懼怖心服而<lb/>
還<lb/>
國史𥙷曰開元末西域獻師子至安西道中繫於驛樹近<lb/>
井師子哮吼若不自安俄頃風雷大至有龍岀井而去<lb/>
虞丗南師子賦曰有絶域之神獸因重譯而來擾其爲狀<lb/>
也䈥骨糺纏殊姿異制闊臆脩尾勁毫柔毳鈎瓜踞牙藏<lb/>
鋒畜銳弭耳宛足伺間借勢曁乎奮鬣䑛脣倐來忽徃瞋<lb/>
目電曜發聲雷響拉虎吞貔裂犀分象碎隨兕於齦齶屈<lb/>
<pb n="KR3k0012_SBCK_889-6a"/>
巴虵於指掌踐籍則林麓摧殘哮呼見江河振蕩服猜心<lb/>
與猛氣遂感德以依仁<lb/>
　　　　　麒麟<lb/>
說文曰麒麟仁獸也馬身牛尾肉角<lb/>
春秋運斗樞曰機星得則麟生<lb/>
春秋保乹圗曰歲星散爲麟<lb/>
爾雅曰麟麕身牛尾一角<hi>麕居筠切</hi>
禮記禮運曰天不愛其道地不愛其寳人不愛其情故麒<lb/>
麟在郊藪<lb/>
詩國風麟之趾曰麟之趾振振公子于嗟麟兮<lb/>
左傳曰魯哀公十四年春西狩於大野叔孫氏之車子鉏<lb/>
商獲麟以爲不祥以賜虞人仲尼觀之曰麟也然後取之<hi>時所</hi>
<hi>末甞見故恠之爲不祥麟仁獸聖王嘉瑞時無明王出而遇獲仲尼悲周道之不興感嘉瑞無應故因魯春秋而修</hi>
<pb n="KR3k0012_SBCK_889-6b"/>
<hi>中興之教絶筆於獲麟一句所感而作故所以爲終</hi>
家語曰叔孫氏之車士曰子鉏商<hi>車士將車者也子姓也鉏商名也</hi>採薪<lb/>
於大野<hi>春秋經哀公十四年西狩獲麟傳曰西狩於大野今此日採薪於大野時實自狩鉏商非狩者採薪</hi>
<hi>也而獲麟瑞物時見狩獲故經書西狩</hi>獲麟焉折前左足載以歸叔孫以爲<lb/>
不祥棄之于郭外<hi>傳曰以賜虞人棄之郭外將以賜虞人</hi>使人告孔子曰有<lb/>
麏而角者何也孔子徃而觀之曰麟也孰爲來哉孰爲來<lb/>
哉反𬒮拭靣涕泗沾衿叔孫聞之然後取之子貢問曰夫<lb/>
子何泣矣孔子曰麟之至也爲明王也出非其時而見害<lb/>
是以傷焉<lb/>
孔叢子曰叔孫氏子鉏商獲麟以爲不祥棄之冉有告夫<lb/>
子夫子將觀之泣曰子之於人猶麟之於獸出而死其道<lb/>
窮矣乃歌曰唐虞丗兮麟鳯遊今非其時來何求麟兮麟<lb/>
兮我心憂因此幽憤作春秋焉<lb/>
<pb n="KR3k0012_SBCK_889-7a"/>
孝經右契曰孔子夜夢豐沛邦有赤煙氣起顔回子夏侣<lb/>
徃觀之驅車到楚西北范氏之廟見芻兒捶麟傷其前左<lb/>
足束薪而覆之孔子曰兒汝來姓爲誰兒曰吾姓爲赤松<lb/>
子孔子曰汝豈有所見乎吾所見一禽如麏羊頭頭上有<lb/>
角其末有肉方以是西走孔子發薪下麟視孔子而蒙其<lb/>
耳吐三卷書孔子精而讀之<lb/>
春秋演孔圖曰蒼之滅也麟不榮也麟木精也麒麟鬪日<lb/>
無光<hi>宋均注曰麟木精木生於水故曰隂木氣好土土黄木青故麟色青黄不榮謂見絏也麟龍少陽精鬪作</hi>
<hi>於地則日月亦將爭於上也</hi>
尚書中候曰黄帝時麒麟在囿<lb/>
毛詩義䟽白麟馬足黄色圎蹄角端有肉音中黄鍾王者<lb/>
至仁則岀<lb/>
大戴禮曰毛蟲三百六十而麟爲之長<lb/>
<pb n="KR3k0012_SBCK_889-7b"/>
禮記曰麟鳯龜龍謂之四靈麟以爲畜則獸不狘<hi>呼厥反</hi>
漢書曰終軍從上幸雍獲白麟一角五蹄又得木枝旁出<lb/>
輙復合上異之終軍對曰野獸并角明同本也衆支内附<lb/>
示無外也若此之應殆將有解編髪削左袵襲冠帶要衣<lb/>
裳而蒙至化者焉<lb/>
東觀漢記曰章帝時麟五十一見<lb/>
晉書曰王濬平吴𬒳謗上表曰夫猛獸當塗麒麟恐懼况<lb/>
臣脆弱敢不悚慄<lb/>
何法盛晉中興徴祥說曰麟麕身牛尾狼頭一角黄色馬<lb/>
足也<lb/>
晉書載記曰石虎時郡國前後送蒼麟十六白鹿七季龍<lb/>
命司虞張昌徃調之以駕芝盖列乎充庭之乗<lb/>
又曰吕光入姑臧時麟見金澤縣百獸從之光以爲巳瑞<lb/>
<pb n="KR3k0012_SBCK_889-8a"/>
以孝武太元十四年僣即三河王位<lb/>
三國典略曰徐陵東海郯人梁石右衛率摛之子母甞夢<lb/>
五色雲化而爲鳯集左肩上巳而誕陵年數歳家人携之<lb/>
以候寳誌<hi>寳誌摩其</hi>頂曰天上石麒麟也<lb/>
春秋感精符曰麟一角明海内共一主也王者不刳胎不<lb/>
破卵則岀於郊<lb/>
又曰王者德化旁流四表則麒麟臻其囿<lb/>
蔡邕月令章句曰凡麟生於火遊於土故循其母致其子<lb/>
五行之精也視明禮脩則麟臻<lb/>
孫卿子曰古之王者好生惡殺故麒麟遊其郊野<lb/>
牟子曰昔人不識麟問人荅曰麟如麟問者惡之曽見者<lb/>
曰麟麕身牛尾鹿蹄馬背問者霍然而解<lb/>
何法盛徴祥記曰麒麟者毛虫之長仁獸也牡曰騏牝曰<lb/>
<pb n="KR3k0012_SBCK_889-8b"/>
麟牡鳴曰遊聖牝鳴曰歸和夏鳴曰扶㓜秋鳴曰飬綏<lb/>
說苑曰麒麟麕身牛尾圓頂一角含仁懷義音中律吕行<lb/>
歩中䂓折旋中矩擇土而後踐位平然後處不群居不旅<lb/>
行紛兮其質文也幽間則循循如也<lb/>
西京雜記曰五柞宫前有梧桐樓樓下皆有石騏驎二枚<lb/>
刋其爲文字是秦始皇驪山墓上物也頭髙一丈三尺東<lb/>
邊者前脚折折處赤如血父老謂其神皆含血屬䈥焉<lb/>
抱朴子曰麒麟壽千歳<lb/>
論衡曰蝗虫飛至萬里麒麟湏獻乃逹闕而蝗爲災麟爲<lb/>
瑞麟四足不能自致人兩足安能自逹是以吕望白首而<lb/>
逹也<lb/>
又曰儒者說麟爲聖王來此言妄也章帝之時騏驎五十<lb/>
一至章帝豈聖人也<lb/>
<pb n="KR3k0012_SBCK_889-9a"/>
楚辭曰使騏驎可得羈而繫兮又何以異乎犬羊<lb/>
班固兩都賦曰乃有九真之麟大宛之馬<lb/>
西凉武昭王麒麟頌曰一角圎蹄行中規矩游必擇地翔<lb/>
而後處不入䧟穽不罹網罟無德而至爲之折股<lb/>
太平御覽卷第八百八十九<lb/>
<pb n="KR3k0012_SBCK_889-9b"/>
</p>
<p>
</p>
  </div>
</body>
</text>
</TEI>