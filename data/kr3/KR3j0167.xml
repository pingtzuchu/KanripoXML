<TEI xmlns="http://www.tei-c.org/ns/1.0">
              <teiHeader>
                  <fileDesc>
                     <titleStmt>
                        <title>Title</title>
                     </titleStmt>
                     <publicationStmt>
                        <p>Information about publication or distribution</p>
                     </publicationStmt>
                     <sourceDesc>
                        <p>Information about the source</p>
                     </sourceDesc>
                  </fileDesc>
              </teiHeader>
              <text>
                  <body>
            
<div>
<head>洞天清録</head> <lb/>
    <p>
<pb n="KR3j0167_WYG_001-1a"/>
欽定四庫全書<lb/>
　洞天清録<lb/>
　　　　　　　　　　　　宋　趙希鵠　撰<lb/>
　　古琴辨<lb/>
　　　斷紋<lb/>
古琴以斷紋為證琴不歴五百歲不斷愈久則斷愈多<lb/>
然斷有數等有蛇腹斷有紋横截琴面相去或一寸或<lb/>
二寸節節相似如蛇腹下紋有細紋斷如髪千百條亦<lb/>
<pb n="KR3j0167_WYG_001-1b"/>
停勻多在琴之兩旁而近岳處則無之有面與底皆斷<lb/>
者又有梅花斷其紋如梅花頭此為極古非千餘載不<lb/>
能有也蓋漆器無斷紋而琴獨有之者蓋他器用布漆<lb/>
琴則不用他器安閒而琴日夜為絃所激又嵗久桐腐<lb/>
而漆相離破斷紋隱處雖腐磨礪至再重加光漆其紋<lb/>
愈見然真斷紋如劍鋒偽則否<lb/>
　　　偽斷紋<lb/>
偽作者用信州薄連紙光漆一層於上加灰紙斷則有<lb/>
<pb n="KR3j0167_WYG_001-2a"/>
紋或於冬日以猛火烘琴極熱用雪罨激烈之或用小<lb/>
刀刻畫於上雖可眩俗眼然決無劍鋒亦易辨<lb/>
　　　古琴様制<lb/>
古琴惟夫子列子二様若太古琴或以一段木為之並<lb/>
無脅腰惟加岳亦無焦尾安焦尾處則横嵌堅木以承<lb/>
絃而夫子列子様亦皆肩垂而濶非若今聳而狹也惟<lb/>
此二様乃合古制近世雲和様於岳之外刻作雲頭捲<lb/>
而下通身如壺瓶此或以夫子様周徧皆作竹節形名<lb/>
<pb n="KR3j0167_WYG_001-2b"/>
竹節様其異様不一皆非古制又於第四絃下安徽以<lb/>
求異曰此外國琴尤可笑也<lb/>
　　　古琴陰陽材<lb/>
古琴陰陽材者葢桐木靣陽日照者為陽不靣日者為<lb/>
陰如不信但取新舊桐木置之水上陽靣浮之陰必沈<lb/>
雖反復之再三不易也更有一驗古今琴士所未嘗言<lb/>
陽材琴旦濁而暮清晴濁而雨清陰材琴旦清而暮濁<lb/>
晴清而雨濁此乃靈物與造化同機緘非他物比也<lb/>
<pb n="KR3j0167_WYG_001-3a"/>
　　　取古材造琴<lb/>
古琴最難得於精金美玉得古材者命良工旋製之斯<lb/>
可矣自昔論擇材者曰紙甑水槽木魚鼓腔敗棺古梁<lb/>
柱榱桷然梁柱恐為重物壓損紋理敗棺少用桐木紙<lb/>
甑水槽患其薄而受濕氣太多惟木魚鼔腔晨夕近鐘<lb/>
鼓為金聲所入最為良材然亦有敲損之患别有擇材<lb/>
往監今陳述之云昔吴錢忠懿王能琴遣使以亷訪為<lb/>
名而實物色良琴使者至天台宿山寺夜聞瀑布聲正<lb/>
<pb n="KR3j0167_WYG_001-3b"/>
在簷外晨起視之瀑下淙石處正對一屋柱而柱且向<lb/>
日私念曰若是桐木則良琴處在是矣以刀削之果桐<lb/>
也即賂寺僧易之取陽靣一琴材馳驛以聞乞俟一年<lb/>
斵成獻忠懿一曰洗凡二曰清絶遂為曠代之寶後錢<lb/>
氏納土太宗朝二琴歸御府南渡初流轉至霅州葉夢<lb/>
得上之此乃擇材之良法大抵桐材既堅而又歴千餘<lb/>
年木液已盡復多風日吹曝之金石水聲感入之所處<lb/>
在空曠清幽蕭散之地而不聞塵凡喧雜之聲取以制<lb/>
<pb n="KR3j0167_WYG_001-4a"/>
琴烏得不與造化為妙以此觀之安琴之室亦當如是<lb/>
不宜近塵穢婦女喧雜之地也<lb/>
　　　製琴不當用俗工<lb/>
工人供斤削之役若繩墨尺寸厚薄方圓必善琴高士<lb/>
主之仍不得促辦每一事如槽腹琴靣之類一事畢方<lb/>
治一事必相度審思之既斵削去則不復可增度造一<lb/>
琴并漆必三月或半年方辦合底靣必用膠漆如皮紙<lb/>
厚合訖置琴於卓上横厚木於卓下夾卓以篾絲縛之<lb/>
<pb n="KR3j0167_WYG_001-4b"/>
依法匣訖候一月方解㡳灰必雜以金銅細屑或磁器<lb/>
屑薄如連紙候極乾再上一次靣灰用極細骨灰如薄<lb/>
連紙止一上並一月方乾靣上糙漆僅取遮灰光漆糙<lb/>
㡳灰漆差厚無害又徽者繩也凖繩墨以定聲尤宜留<lb/>
意豈俗工所能哉製造之法諸琴書備載宜擇其善者<lb/>
參用之<lb/>
　　　擇琴不必泥名<lb/>
今人見琴池沼中有雷文張越字便以為至寶殊不知<lb/>
<pb n="KR3j0167_WYG_001-5a"/>
雷張皆開元天寶時人去今能幾何若得古材依法留<lb/>
心斵之雷張未必過也惟求其是而已矣<lb/>
　　　製琴不必求竒<lb/>
湖南有范氏曽守土號范連州自能斵琴今有一琴在<lb/>
折彦質參政家其琴靣乃用方二三寸許小桐木片以<lb/>
膠漆輳成之名曰百衲彈之則與尋常低下琴無異此<lb/>
何益哉木不成段聲必不應又為漆所礙其窒塞可知<lb/>
折氏至今寶之尤可笑今人或以琴材短不及或自岳<lb/>
<pb n="KR3j0167_WYG_001-5b"/>
之外别用桐木接之亦不可也<lb/>
　　　古琴色<lb/>
古琴漆色歴年既久漆光退盡惟黯黯如海舶所貨烏<lb/>
木此最竒古而或者以其無光磨而再漆之不惟頓失<lb/>
古意且滯琴之聲此大戒也<lb/>
　　　純陽琴<lb/>
㡳靣俱用桐謂之純陽琴古無此製近世為之取其暮<lb/>
夜陰雨之際聲不沈黙必不能逹逺葢聲不實也<lb/>
<pb n="KR3j0167_WYG_001-6a"/>
　　　擇琴㡳<lb/>
今人多擇靣不擇㡳縱依法製之琴亦不清葢靣以取<lb/>
聲㡳以匱聲㡳木不堅聲必散逸法當取五七百年舊<lb/>
梓木鋸開以指甲掐之堅不可入者方是<lb/>
　　　桐木不宜太鬆<lb/>
桐木太鬆而理疎琴聲多泛而虚宜擇𦂳實而紋理條<lb/>
條如絲線細宻條達不邪曲者此十分良材亦以掐不<lb/>
入為竒其掐得入而麄疎柔脆者多是花桐乃今用作<lb/>
<pb n="KR3j0167_WYG_001-6b"/>
漆器胎素者非梧桐也今人多誤用之<lb/>
　　　桐木紫色<lb/>
桐木年久木液去盡紫色透裏全無白色更加細密方<lb/>
稱良材<lb/>
　　　燻爆琴材<lb/>
古人以桐梓久浸水中又取以懸竈上或吹曝以風日<lb/>
百種用意終不如自然者蓋萬物在天地間必歴年多<lb/>
然後受陰陽氣足而成材自壯而衰衰而老老而死陰<lb/>
<pb n="KR3j0167_WYG_001-7a"/>
陽之氣去盡然後反本還元復與太虚同體其竒好處<lb/>
乃與造化同功此豈人力所能致哉豈吹曝所能成哉<lb/>
　　　桐木多等<lb/>
有梧桐生子如簸箕有花桐春來開花如玉簮而微紅<lb/>
號折桐花青櫻桐其實頗堪以醡油有刺桐其木身皆<lb/>
生刺大如釘鍖<hi>音斟</hi>
　　　梓木多等<lb/>
有楸梓鋸開色微紫黒用以為琴㡳者也有黄心梓其<lb/>
<pb n="KR3j0167_WYG_001-7b"/>
理正類櫧木而極細黄白不堪若作器用難朽非琴材<lb/>
也漆木亦類梓蓋取其漆液堅凝古人亦以備材料湏<lb/>
不經取漆而老大者方可用<lb/>
　　　琴腹<lb/>
製琴腹宜安鳳足處須小阨之過足則復寛之葢聲過<lb/>
阨則不直達過阨寛則復悠揚而出所以韻長乃唐雷<lb/>
文秘法此論琴腹横廣也靣㡳皆然於阨處空鑿足<lb/>
　　　琴足<lb/>
<pb n="KR3j0167_WYG_001-8a"/>
琴足宜用棗心黄楊及烏木葢取其堅實足之下須令<lb/>
平如鐡切忌尖與凹足之柄與琴之鑿必小大相當毋<lb/>
差毫釐若柄小而以紙副之琴聲必泛岳軫焦尾亦宜<lb/>
用此三等木切不可以金玉犀象為飾多誨盜併為琴<lb/>
害矣<lb/>
　　　雷張槽腹法<lb/>
雷張製槽腹有妙訣於琴㡳悉窪微令如仰瓦葢謂於<lb/>
龍池鳳沼之絃徽令有唇餘處悉窪之正如今銅錢之<lb/>
<pb n="KR3j0167_WYG_001-8b"/>
背穿眼處有絃凸起令聲有闗閉既取其靣㡳若如瓦<lb/>
相合而池沼之唇又關閉不直達故聲有所匱而不散<lb/>
豈論琴腹堅深也余嘗見畢文簡公張越琴於池沼間<lb/>
以指探之果如此<lb/>
　　　琴受土氣<lb/>
人之愛琴者殁則戒子孫蔵之塜間或有用石匣者復<lb/>
出而為世用多是聲沈闇闇然葢以受土氣多濕氣勝<lb/>
耳法當用大甑蒸之以去濕氣一蒸未透再多蒸之於<lb/>
<pb n="KR3j0167_WYG_001-9a"/>
風日處挂曝經月聲復矣<lb/>
　　　浦江古琴<lb/>
婺州浦江一士大夫家發地得琴長大有斷紋紹興間<lb/>
獻之御府為巨璫所阻曰此墟墓中物豈宜進御府遂<lb/>
給還其家至今寶之雖聲帯濁而以作廣陵等大曲彈<lb/>
愈久而聲方出此琴若用前蒸曝法當無比矣<lb/>
　　　琴靣有穿孔<lb/>
南昌一士家有古琴靣上三穿孔然皆不當絃不礙聲<lb/>
<pb n="KR3j0167_WYG_001-9b"/>
號曰玲瓏玉有達官以千緡市之而去紹興諸暨一士<lb/>
大夫家有一穿孔琴亦不當絃今已轉徙他處<lb/>
　　　琴案<lb/>
琴案須作維摩様庶案脚不碍人膝連靣高二尺八寸<lb/>
可入膝於案下而身向前宜石靣為第一次用堅木厚<lb/>
者為靣再三加灰漆亦令厚四脚令壯更平不假坫扱<lb/>
則與石案無異永州石案靣固佳然太薄板須厚一寸<lb/>
半許乃佳若用木靣須二寸以上若得大栢大棗木不<lb/>
<pb n="KR3j0167_WYG_001-10a"/>
用膠合以漆合之尤妙又見今人作琴桌僅容一琴須<lb/>
濶可容四琴長過琴三之一試以案較琴聲便可見琴<lb/>
案上切不可置香爐雜物於前吳自強雲山集云於案<lb/>
靣作小水槽不必爾也<lb/>
　　　琴室<lb/>
前輩或埋瓮於地上鳴琴此説恐妄傳蓋彈琴之室宜<lb/>
實不宜虛最宜重樓之下蓋上有樓板則聲不散其下<lb/>
空曠清幽則聲透徹若高堂大厦則聲散小閣密室則<lb/>
<pb n="KR3j0167_WYG_001-10b"/>
聲不達園囿亭榭尤非所宜若必幽人逸士於高林大<lb/>
木或岩洞石室之下清曠之地更有泉石之勝則琴聲<lb/>
愈清與廣寒月殿何異<lb/>
　　　掛琴<lb/>
掛琴不宜箸壁有土氣惟紙糊格及漆格上當風處為<lb/>
妙然須無人往來小兒婦女猫犬所不到處當掛時加<lb/>
袋以障塵匣之則去袋葢袋能引濕氣梅月須早入匣<lb/>
以厚紙糊縫安樓上陰涼處琴匣之制須低矮窄小僅<lb/>
<pb n="KR3j0167_WYG_001-11a"/>
可容此琴葢令容受于口仍釘鉸加鎻若令僮僕抱琴<lb/>
勿横抱多前遇物觸損雲牙不若於袋上作大襻豎肩<lb/>
背後則不損然襻須𦂳不可寛<lb/>
　　　露下彈琴<lb/>
露下彈琴而聲不泛葢陽材也若鐘鳴雞唱霜清月皎<lb/>
以陽琴鼔之聲更清徹陰材則不然<lb/>
　　　彈琴盥手<lb/>
未彈琴先盥手手澤能膩絃損聲夏月尤甚唯早晚差<lb/>
<pb n="KR3j0167_WYG_001-11b"/>
涼宜弄琴正午炎熱非惟汗汚天氣太燥亦難為絃若<lb/>
陰涼處無害<lb/>
　　　焚香彈琴<lb/>
惟取香清而烟少者若濃烟撲鼻大敗佳興當用水沈<lb/>
蓬萊忌用龍涎篤耨兒女態者<lb/>
　　　對花彈琴<lb/>
彈琴對花惟岩桂江梅茉莉荼䕷薝蔔等香清而色<lb/>
不艷者方妙若妖紅艶紫非所宜也<lb/>
<pb n="KR3j0167_WYG_001-12a"/>
　　　彈琴對月<lb/>
夜深人静月明當軒香爇水沈曲彈古調此與羲皇上<lb/>
人何異但須在一更後三更前葢初更人聲未寂三更<lb/>
則人倦欲眠矣<lb/>
　　　彈琴舞鶴<lb/>
彈琴舞鶴未必能舞觀者閧然彈者心不専此與觀優<lb/>
何異誠非君子之事<lb/>
　　　臨水彈琴<lb/>
<pb n="KR3j0167_WYG_001-12b"/>
湍流曝布凡水之有聲皆不宜彈琴惟澄淨池沼近在<lb/>
軒窗或在竹邉林下雅宜對之微風洒然游魚出聽其<lb/>
樂無涯也<lb/>
　　　膝上横琴<lb/>
春秋二候氣清而和人亦中夜多醒月色臨窗披衣趺<lb/>
坐横琴膝上時作小操然須指法精熟方可為此<lb/>
　　　蚌徽<lb/>
古人所以不用金玉而貴蚌徽者葢蚌有光采得月光<lb/>
<pb n="KR3j0167_WYG_001-13a"/>
相射則愈煥發了然分明此正謂對月及膝上横琴設<lb/>
若金玉則否今人少知此理然當用海産珠蚌更多光<lb/>
采<lb/>
　　　道人彈琴<lb/>
道人彈琴琴不清亦清俗人彈琴琴不濁亦濁而況婦<lb/>
人女子倡優下賤乎<lb/>
　　古硯辨<lb/>
世之論硯者皆曰多用歙石葢未知有端溪殊不知歴<lb/>
<pb n="KR3j0167_WYG_001-13b"/>
代以來皆採端溪至南唐李主時端溪舊坑已竭故不<lb/>
得已而取其次歙乃端之次其失一也近時好事者作<lb/>
硯譜惟分端溪上中下三巖而不知下巖惟有舊坑無<lb/>
新坑上中二巖則皆有舊新坑於歙亦然其失二也世<lb/>
之論端溪者惟貴紫色而不知下巖舊坑惟有漆黑青<lb/>
花二種初未嘗有紫無它未曾觀古硯耳其失三也余<lb/>
慮世人貴耳鑒而無心賞故𫐠古硯辨惟説端歙二溪<lb/>
而不它及葢端歙或強以為硯寜不羞見子墨客卿乎<lb/>
<pb n="KR3j0167_WYG_001-14a"/>
是説非老於用硯者其孰能知之<lb/>
　　　端溪下岩舊坑<lb/>
端溪下巖舊坑卵石黒如漆細潤如玉扣之無聲磨墨<lb/>
亦無聲有眼眼中有暈或六七眼相連排星斗異形石<lb/>
居水㡳須千夫堰水汲盡深數文篝文火下縋深入穴<lb/>
中方得之此岩南唐時已難得至慶厯間坑竭溪下岩<lb/>
舊坑又一種卵石去臕方得材色紫青黒細如玉有花<lb/>
㸃如筯頭大其㸃别是碧玉清瑩與硯質不同唐吳淑<lb/>
<pb n="KR3j0167_WYG_001-14b"/>
硯賦所謂㸃滴青花是也故名青花子石今訛為青花<lb/>
紫石李長吉詩已訛作紫字其實未嘗紫色青黒之中<lb/>
或有白㸃如粟排星斗異象水濕方見扣之無聲磨墨<lb/>
亦無聲此品南唐時已難得慶厯間坑竭以上二品石<lb/>
久用鋒鋩愈出不退鈍不假磨礲下岩上有一坑出此<lb/>
二種石别無新坑所謂新坑葢元坑已盡而别開一坑<lb/>
下岩則否<lb/>
　　　端溪中岩舊新坑<lb/>
<pb n="KR3j0167_WYG_001-15a"/>
端溪中岩舊坑石色紫如新嫩肝細潤如玉冇眼小如<lb/>
菉豆粒純緑色而無暈或有緑絛紋或白絛紋如線葢<lb/>
堅而圓者為眼横而長者為絛紋此種亦是卵石外有<lb/>
黄臕包絡扣之無甚聲磨墨亦無聲久用鋒鋩不退不<lb/>
假磨礲今此坑取之亦竭中岩新坑色淡紫眼如鴝鵒<lb/>
眼大重暈而𦂳小其中如曈人狀石老者扣之有聲嫩<lb/>
者扣之無甚聲磨墨則微有聲石有枯潤者雖難得然<lb/>
久用則鋒鋩退乏必假磨礲今此品難得遂為希竒之<lb/>
<pb n="KR3j0167_WYG_001-15b"/>
寶百硯之中見一二耳世人見其希有又目未曾見古<lb/>
硯遂目此為下岩舊坑不知此去下岩已低三等矣<lb/>
　　　端溪上岩新坑<lb/>
端溪上岩新舊坑皆色灰紫而麄燥眼大為雄鷄眼扣<lb/>
之璫璫然磨墨相拒如鋸聲久用則鋒乏光如鏡靣不<lb/>
堪用然舊坑差勝新坑今士大夫所蔵硯多此品<lb/>
　　　他處石類端溪而非端溪者<lb/>
一種石<graphic n="KR2352" url="https://raw.githubusercontent.com/kanripo/KR-Gaiji/master/images/KR2352.png" mimeType="image/png"/>石出九溪<graphic n="KR2352" url="https://raw.githubusercontent.com/kanripo/KR-Gaiji/master/images/KR2352.png" mimeType="image/png"/>溪表淡青裏深青紫而𢃄紅有<lb/>
<pb n="KR3j0167_WYG_001-16a"/>
極細潤者然以之磨墨則墨澁而不鬆快愈用愈光而<lb/>
頑硬如鏡靣間有金線或黄脈直截如界行相間者號<lb/>
紫袍金𢃄高宗朝戚里吳琚曾以進御不稱旨一種辰<lb/>
沅州黑石色深黑質麄燥或微有小眼黯然不分明今<lb/>
人不知往往稱為黑端溪相去天淵矣今端溪民負販<lb/>
者多市辰沅研璞而歸刻作端溪様以眩人江南士大<lb/>
夫被獲重價岩辰沅人自鐫刻者則太雕琢或作荷蓮<lb/>
水波犀牛龜魚八角六花等様藻飾異常雖極工巧而<lb/>
<pb n="KR3j0167_WYG_001-16b"/>
材不堪用此亦辨辰沅硯之一法<lb/>
　　　歙溪龍尾舊坑新坑<lb/>
歙溪龍尾舊坑新坑色淡青黒湛如秋水並無紋以水<lb/>
濕之微似紫乾則否細潤如玉發墨如汎油並無聲久<lb/>
用不退鋒或有隱隱白紋成山水星斗雲月異象水濕<lb/>
則見乾則否此亦是卵石故難得大者不過四五寸多<lb/>
作月硯就其材也或有純黒如角者東坡最貴此品今<lb/>
得之亦貴重不減端溪下岩然龍尾舊坑雖極細猶微<lb/>
<pb n="KR3j0167_WYG_001-17a"/>
澁墨端溪下岩則直如𨫼盤塌蠟矣以此為辨南唐時<lb/>
方開龍尾舊坑今已無之新坑色亦青黑無紋而麄燥<lb/>
礪墨退筆久用則鈍乏有大盈三尺者<lb/>
　　　歙溪羅紋刷絲金銀間刷眉子四品新舊坑<lb/>
四品舊坑並青黑色紋細而質潤如玉羅紋真如極細<lb/>
羅刷絲如髮宻眉子如甲痕或如蚕大金銀問絲亦細<lb/>
宻久用不退鋒磨墨無聲無濶大者然皆次於龍尾舊<lb/>
坑亦南唐時開坑今已無如得之貴重不減龍尾舊坑<lb/>
<pb n="KR3j0167_WYG_001-17b"/>
四品新坑並紋麄而質枯燥且不堅眉子大者或長二<lb/>
三寸刷絲每條相去一二分羅紋如蘿茯紋拒墨如鋸<lb/>
久用退乏光硬大者盈一二尺<lb/>
　　　金星舊坑新坑<lb/>
金星新舊坑並麄燥淡青色雖金星滿靣然礪墨退筆<lb/>
久用退乏大者盈尺别有一種黑石金星姿質亞端溪<lb/>
下岩漆黒石乃是萬州懸金崖金星石也色漆黒細潤<lb/>
如玉隱隱金星水濕則見乾則否發墨如汎油無聲久<lb/>
<pb n="KR3j0167_WYG_001-18a"/>
用不退乏非歙比也今萬崖亦已取盡如得之不減端<lb/>
溪下岩<lb/>
　　　銀星舊坑新坑<lb/>
銀星新舊坑並麄燥淡青黒色有銀星處不堪磨墨工<lb/>
人多側取之置其星於外謂之銀星墻壁拒墨如鋸久<lb/>
用退乏如鏡靣大者盈尺<lb/>
　　　洮河緑石硯<lb/>
除端歙二石外惟洮河緑石北方最貴重緑如藍潤如<lb/>
<pb n="KR3j0167_WYG_001-18b"/>
玉發墨不減端溪下岩然石在臨洮大河深水之底非<lb/>
人力所致得之為無價之寶耆舊相傳雖知有洮硯然<lb/>
目所未覩今或有緑石硯名為洮者多是<graphic n="KR2352" url="https://raw.githubusercontent.com/kanripo/KR-Gaiji/master/images/KR2352.png" mimeType="image/png"/>石之表或<lb/>
長沙谷山石<graphic n="KR2352" url="https://raw.githubusercontent.com/kanripo/KR-Gaiji/master/images/KR2352.png" mimeType="image/png"/>石潤而光不發墨堪作砥礪耳<lb/>
　　　墨玉硯<lb/>
荆襄鄂渚之間有團塊墨玉璞並與端溪下岩黒卵石<lb/>
同而堅縝過之正堪作硯雖不如玉器出光留其鋒耳<lb/>
但黑中有白玉相問甚者濶寸許玉石謂之間玉瑪瑙<lb/>
<pb n="KR3j0167_WYG_001-19a"/>
其白處又極堅硬拒墨若用純黒處為硯當在端溪下<lb/>
岩之次龍尾舊坑之上<lb/>
　　　硯匣<lb/>
硯匣不當用五金葢石乃金之所自出金為石之精華<lb/>
子母同處則子盜母氣反能燥石而又誨盗當用佳漆<lb/>
為之硯雖低匣葢必令高過寸許方雅觀然只用琴光<lb/>
素漆切忌用鈿花犀皮之屬四角須用布令極牢不宜<lb/>
用紗匣取其容硯而周圍寛三指或作皂絹襯尤妙今<lb/>
<pb n="KR3j0167_WYG_001-19b"/>
人於匣底作小穴小竅容指本以之出硯而多泄潤氣<lb/>
令匣稍寛不必留竅或有黒汁流下多汙几案又或匣<lb/>
底之下作豹脚取其可入手指以移重硯此尤非所宜<lb/>
葢硯實則易發墨虛則否故古人作硯多實其趺又加<lb/>
以絣褥正為是也<lb/>
　　古鐘鼎彛器辨<lb/>
　　　三代制<lb/>
夏尚忠商尚質周尚文其制器亦然商器質素無文周<lb/>
<pb n="KR3j0167_WYG_001-20a"/>
器雕篆細宻此固一定不易之論而夏器獨不然余嘗<lb/>
見夏琱戈於銅上相嵌以金其細如髮夏器大抵皆然<lb/>
歲久金脱則成陰竅以其刻畫處成凹也相嵌今俗訛<lb/>
為商嵌詩曰追琢其章金玉其相<lb/>
　　　水土傳世三等古銅器<lb/>
銅器入土千年純青如鋪翠其色子後稍淡午後乘陰<lb/>
氣翠潤欲滴間有土蝕處或穿或剥並如蝸篆自然或<lb/>
有斧鑿痕則僞也銅器墜水千年則純緑色而瑩如玉<lb/>
<pb n="KR3j0167_WYG_001-20b"/>
未及千年緑而不瑩其蝕處如前今人皆以此二品體<lb/>
輕者為古不知器大而厚者銅性卒未盡其重止能減<lb/>
三分之一或減半器小而薄者銅性為水土蒸淘易盡<lb/>
至有鋤擊破處並不見銅色惟翠緑徹骨或其中有一<lb/>
線紅色如丹然尚有銅聲傳世古則不曾入水惟流傳<lb/>
人間色紫褐而有朱砂班甚者其班凸起如上等辰砂<lb/>
入釡以沸湯煑之良久班愈見僞者以漆調硃為之易<lb/>
辨也<lb/>
<pb n="KR3j0167_WYG_001-21a"/>
　　銅腥<lb/>
三等古銅並無腥氣惟上古新出土尚𢃄土氣久則否<lb/>
若僞作者熱摩手心以擦之銅腥觸鼻可畏<lb/>
　　　識文<lb/>
夏用鳥跡篆商用蟲魚篆周用蟲魚大篆秦用大小篆<lb/>
漢以小篆𨽻書三國用𨽻書晉宋以來用楷書唐秦用<lb/>
楷𨽻三代用陰識謂之偃囊字其字凹入也漢以來或<lb/>
用陽識其字凸間有凹者或用刀刻如鐫碑者葢陰識難<lb/>
<pb n="KR3j0167_WYG_001-21b"/>
鑄陽識易為陽識决非古物也<lb/>
　　　欵文<lb/>
識欵篆字以紀功所謂銘書鍾鼎欵乃花紋以陽識古<lb/>
器欵居外而凸識居内而凹夏周器有欵有識商器多<lb/>
無欵有識<lb/>
　　　欵識眞僞<lb/>
古人作事必精緻工人預四民之列非若後世賤丈夫<lb/>
之事故古器欵必細如髮而勻整分曉無纎毫模糊識<lb/>
<pb n="KR3j0167_WYG_001-22a"/>
文筆畫宛宛如仰瓦而又大小深淺如一亦明浄分曉<lb/>
無纎毫模糊此蓋用銅之精者並無砂顆一也良工精<lb/>
妙二也不吝工夫非一朝夕所為三也今設有古器欵<lb/>
識稍或模糊必是僞作顔色臭味亦自不同<lb/>
　　　蠟模<lb/>
古者鑄器必先用蠟爲模如此器様又加欵識刻畫畢<lb/>
然後以小桶加大而畧寛入模於桶中其桶底之縫微<lb/>
令有絲線漏處以澄泥和水如薄糜日一澆之候乾再<lb/>
<pb n="KR3j0167_WYG_001-22b"/>
澆必令周足遮䕶訖解桶縛去桶板急以細黄土多用<lb/>
鹽并紙筋固濟於元澄泥之外更加黄土二寸留竅中<lb/>
以銅汁瀉入然一鑄未必成此所以為之貴也<lb/>
　　　句容器<lb/>
句容器非古物蓋自唐天寶間至南唐後主時於昇州<lb/>
句容縣置官塲以鑄之故其上多有監官花押其輕薄<lb/>
漆黒欵細雖可愛然要非古器歲久亦有微青色者世<lb/>
所見天寶時大鳳環瓶此極品也<lb/>
<pb n="KR3j0167_WYG_001-23a"/>
　　僞古銅器<lb/>
其法以水銀雜錫汞即今磨境藥是也先上在新銅器<lb/>
上令勻然後以釅醋調細碙砂末筆蘸勻上候如蠟茶<lb/>
之色急入新汲水浸之即成蠟茶色候如漆色急入新<lb/>
汲水浸即成漆色浸稍緩則變色矣若不入水則成純<lb/>
翠色三者並以新布擦令光瑩其銅腥為水銀所匱並<lb/>
不發露然古銅聲徹而清新銅聲洪而濁不能逃識者<lb/>
之鑒<lb/>
<pb n="KR3j0167_WYG_001-23b"/>
　　　古銅瓶鉢養花果<lb/>
古銅器入土年久受土氣深以之養花花色鮮明如枝<lb/>
頭開速而謝遲或謝則就瓶結實若水銹傳世古則爾<lb/>
陶器入土千年亦然<lb/>
　　　古銅器靈異<lb/>
古銅器多能辟祟人家宜畜之葢山精木魅之能為祟<lb/>
者以歴年多耳三代鍾鼎彛器歴年又過之所以能辟<lb/>
祟范文正公家有古鏡背具十二時如博棊子每至此<lb/>
<pb n="KR3j0167_WYG_001-24a"/>
時則博棊子明如月循環不休又有士人家五十二鐘<lb/>
能應時自鳴非古器之靈異乎<lb/>
　　　古印章<lb/>
古之居官者必佩印以𢃄穿之故印鼻上有穴或以銅<lb/>
環相綰漢印多用五字不用孹窠篆上移篆畫停勻故<lb/>
左有三字右有二字者或左二字右三字者其四字印<lb/>
則畫多者占地多少者占地少三代以前尚如此今則<lb/>
否<lb/>
<pb n="KR3j0167_WYG_001-24b"/>
　　　古器無識文<lb/>
古人惟鐘鼎祭器稱功頌徳則有識盤盂寓戒則有識<lb/>
它器亦有無識者不可遽以為非古但辨其體質欵文顔<lb/>
色臭味則無餘藴矣<lb/>
　　　刁斗鐫斗<lb/>
字書曰刁斗以行軍晝炊夕擊今世所見古刁斗柄長<lb/>
尺四五寸其斗僅可容勺合如此則恐非炊具擊之則可<lb/>
此物乃王莽時鑄威斗厭勝家所用耳或於上刻貳師<lb/>
<pb n="KR3j0167_WYG_001-25a"/>
將軍字及其它官號尤表其僞大抵刁斗如世所用有<lb/>
柄銚子宜可炊一人食即古之刁斗訛刁斗字為銚字<lb/>
爾字書以銚為田器不言可知也若鐫斗亦如今有柄<lb/>
斗而加三足予嘗見之辨其質與色真三代物葢刁鐫<lb/>
皆有柄故皆謂之斗刁無足而鐫有足爾又字書以鐫<lb/>
為温器葢古以鼎烹夫鼎大卒難至熱故温已烹之冷<lb/>
物今一二人食則用鐫余所見者正然<lb/>
　　　鼎大小<lb/>
<pb n="KR3j0167_WYG_001-25b"/>
予猶及見漢館陶侯鼎可容今之斗則三代可知矣然<lb/>
近世所存古鼎或有容一升半升者考其欵識則真古<lb/>
物也亦謂之鼎鼎乃大烹之器豈爾耶此葢古之祭器<lb/>
名曰從彞曰從則其品不一葢以貯已熟之物以祭宗<lb/>
廟象鼎之器形而實非鼎也猶今人食器亦有象鉎釡<lb/>
者凡曰鬲曰<graphic n="KR1250" url="https://raw.githubusercontent.com/kanripo/KR-Gaiji/master/images/KR1250.png" mimeType="image/png"/>曰獻曰尊其形有甚小者皆然故小尊<lb/>
或識曰寶尊彞<lb/>
　　　香爐<lb/>
<pb n="KR3j0167_WYG_001-26a"/>
古以蕭艾達神明而不焚香故無香爐今所謂香爐皆<lb/>
以古人宗廟祭器為之爵爐則古之爵狻猊爐則古踽<lb/>
足豆香毬則古之<graphic n="KR1092" url="https://raw.githubusercontent.com/kanripo/KR-Gaiji/master/images/KR1092.png" mimeType="image/png"/>其等不一或有新鑄而象古為之<lb/>
者惟博山爐乃漢太子宫所用者香爐之制始於此亦<lb/>
有僞者當以物色辨之<lb/>
　　　古器不知名<lb/>
餘姚一達官家有古銅盆大如火爐而週迴有十二環<lb/>
婺州馬鋪嶺人家掘得古銅盆而兩環在腹下足之上<lb/>
<pb n="KR3j0167_WYG_001-26b"/>
此二器文字所不載或以環低者為古敧器<lb/>
　　　追蠡<lb/>
禹之聲尚文王之聲以追蠡趙岐注以追為鐘紐於義<lb/>
未安追者琢也詩云追琢其章今畫家滴粉令凸起猶<lb/>
謂之追粉所謂追蠡葢古銅器欵文追起處漫滅也趙<lb/>
氏釋蠡為絶亦非絶葢剥蝕也今人亦以器物用久而<lb/>
剥蝕者為蠡<lb/>
　　　舂陵塜鏡<lb/>
<pb n="KR3j0167_WYG_001-27a"/>
道州民於舂陵侯塜得一古鏡於背上作菱花四朶極<lb/>
精巧其鏡靣背用水銀即今所謂磨鏡藥也鏡色畧昏<lb/>
而不黑並無青緑色及剥蝕處此乃西漢時物入土千<lb/>
餘年其質並未變信知古銅器有青緑剥蝕者非三代<lb/>
時物無此也<lb/>
　　　晉塜古器<lb/>
或傅嵊縣僧舍治地得磚上有永和字及得銅器如今<lb/>
香爐而有葢上仰三足如小竹筒空而透上筒端各有<lb/>
<pb n="KR3j0167_WYG_001-27b"/>
一飛鶴爐下亦三足别有銅盆承之<lb/>
　　怪石辨<lb/>
恠石小而起峯多有岩岫聳秀嶔嵌之狀可登几案觀<lb/>
玩亦竒物也其餘有靈璧英石道石融石川石桂川石<lb/>
邵石太湖石與其它雜石亦出多等今列於其後<lb/>
　　　靈璧石<lb/>
靈璧石出絳州靈璧縣其石不在山谷深山之中掘之<lb/>
乃見色如漆間有細白紋如玉然不起峯亦無巖岫佳<lb/>
<pb n="KR3j0167_WYG_001-28a"/>
者如菡萏或如卧牛如蟠螭扣之聲清越如金玉以利<lb/>
刁刮之畧不動此石能收香齋閣中有之則香雲終日<lb/>
盤旋不散不取其有峯也僞者多以太湖石染色為之<lb/>
葢太湖石亦微有聲亦有白脉然以利刀刮之則成屑<lb/>
　　　英石<lb/>
英州出此石如銅鑛聲亦如銅倒懸生岩下以鋸取之故<lb/>
底有鋸痕大者或長七八尺起峯至二三寸亦几案竒<lb/>
玩然色潤者可愛枯燥者不足貴也<lb/>
<pb n="KR3j0167_WYG_001-28b"/>
　　　道石<lb/>
道州石亦起峯可愛但石麄又枯燥之甚且體脆不任<lb/>
衝撞<lb/>
　　　融石<lb/>
融州老君洞所出亦起峯麄燥體脆又甚於道州石<lb/>
　　　川石<lb/>
竒聳高大可愛然多人力雕刻後置急水中舂撞之其<lb/>
色枯燥<lb/>
<pb n="KR3j0167_WYG_001-29a"/>
　　　桂川石<lb/>
靖江府所出雖出自然然石麄而色不佳或有玲瓏者<lb/>
雅宜置之花檻中它無用也<lb/>
　　　邵石<lb/>
寶慶府所出色黒多以作博棊子刻作筆架並無自然<lb/>
峯巒<lb/>
　　　太湖石<lb/>
出平江太湖土人取大材或高一二丈者先雕刻置急<lb/>
<pb n="KR3j0167_WYG_001-29b"/>
水中舂撞之久如天成或用烟薫或染之色亦能黒微<lb/>
有聲宜作假山用<lb/>
　　　怪石有水自出<lb/>
紹興一士大夫家有異石起峯峯之趾有一穴中有水<lb/>
應潮自生以之供研滴嘉定間越帥以重價得之<lb/>
　　　東坡小有洞天<lb/>
東坡小有洞天石石下作一座子座中蔵香爐引數竅<lb/>
正對岩岫間每焚香則烟雲滿岫今在豫章郡山谷家<lb/>
<pb n="KR3j0167_WYG_001-30a"/>
其家珍重常與谷身同置一匣<lb/>
　　研屏辨<lb/>
　　　山谷烏石硯屏<lb/>
古有研屏或銘硯多鐫於硯之㡳與側自東坡山谷始<lb/>
作硯屏既勒銘於硯又刻於屏以表而出之山谷有烏<lb/>
石研石屏今在婺州義烏一士夫家南康軍烏石葢烏<lb/>
石堅耐它石不可用也<lb/>
　　　宣和玉屏<lb/>
<pb n="KR3j0167_WYG_001-30b"/>
洪景盧夷堅志云一士夫赴官就道其子婦方懷妊轎<lb/>
夫顛僕而半産乃翁呼轎夫欲治之夫曰逼曉不辨道<lb/>
路為一石所碍翁不信親往視之匾濶微吐良玉璞也<lb/>
擕諸玉工解作三片青質白章成山林雲月飛鳥象歴<lb/>
歴分明自取其二以一謝工工治作屏因貴璫以獻御<lb/>
府惜其無對召工問之工具以士夫姓名對被旨以重<lb/>
賞宣輳成三屏置之玉虛殿<lb/>
　　　永州石屏<lb/>
<pb n="KR3j0167_WYG_001-31a"/>
永州祁陽石雖成紋景叢雜不清逺又多刻畫而成以<lb/>
手摸之有凸凹可騐間有自然者不甚佳<lb/>
　　　蜀中松林石<lb/>
蜀中有石解開自然有小松形或三五十株行列成逕<lb/>
描畫所不及又松止高二寸正堪作研屏屏之式止須<lb/>
連腔脚高尺一二寸許闊尺五六寸許方與葢小研相<lb/>
稱若髙大非所宜其腔宜用黑漆并烏木不宜用鈿花<lb/>
犀牛之類<lb/>
<pb n="KR3j0167_WYG_001-31b"/>
　　　畫屏<lb/>
取名畫極低小者嵌屏腔亦佳但難得耳古人多留意<lb/>
作玩靣大如小盌者亦宜嵌背茍非名筆則不可或用<lb/>
古人墨跡亦妙<lb/>
　　筆格辨<lb/>
　　　玉筆格<lb/>
惟黒白琅玕二種玉可用須鐫刻象山峯聳秀而不俗<lb/>
方可或碾作蛟螭尤佳嘗見一士家用玉作二小兒交<lb/>
<pb n="KR3j0167_WYG_001-32a"/>
臂作戲靣白頭黒而紅脚白腹以之格筆竒絶或以小<lb/>
株珊瑚為之以其有枝可以為格也<lb/>
　　　銅筆格<lb/>
銅筆格須竒古者為上然古人少曾用筆格今所見銅<lb/>
鑄盤螭形圓而中空者乃古人鎮紙非筆格也<lb/>
　　　石筆格<lb/>
靈璧英石自然成山形者可用於石下作小漆朱座高<lb/>
半寸許竒雅可愛<lb/>
<pb n="KR3j0167_WYG_001-32b"/>
　　水滴辨<lb/>
　　　晉人水盂<lb/>
余嘗見長沙故官家有小銅器形如桶可容一合號右<lb/>
軍硯水盂其㡳内有永和字此必晉人貯水以添硯池<lb/>
者也古人無水滴晨起則磨墨汁盈硯池以供一日用<lb/>
墨盡復磨故有水盂<lb/>
　　　銅水滴<lb/>
銅性猛烈貯水久則有毒多脆筆毫又滴上有孔受塵<lb/>
<pb n="KR3j0167_WYG_001-33a"/>
水所以不清故銅器不用金銀錫者尤猥俗今所見銅<lb/>
犀牛天禄蟾蜍之屬口衘小盂者皆古人以之貯油㸃<lb/>
燈今誤以為水滴耳正堪作几案玩具<lb/>
　　古翰墨真跡辨<lb/>
　　　南北紙<lb/>
北紙用横簾造紙紋必横又其質鬆而厚謂之側理紙<lb/>
桓温問王右軍求側理紙是也南紙用豎簾紋必豎若<lb/>
二王真跡多是會稽豎紋竹紙葢東晉南渡後難得北<lb/>
<pb n="KR3j0167_WYG_001-33b"/>
紙又右軍父子多在㑹稽故也其紙止高一寸許而長<lb/>
尺有半葢晉人所用大率如此驗之蘭亭押縫可見<lb/>
　　　硬黄紙<lb/>
硬黄紙唐人用以書經染以黄蘗取其辟蠧以其紙如<lb/>
漿澤瑩而滑故善書者多取以作字今世所有二王真<lb/>
跡或有硬黄紙皆唐人倣書非真跡也<lb/>
　　　建安帖真跡<lb/>
王氏所蔵右軍建安帖真跡今在長沙士夫家其帖末<lb/>
<pb n="KR3j0167_WYG_001-34a"/>
云四月五日羲之報建安靈柩至胡世將曾以此帖勒<lb/>
於豫章其建安靈柩字提起别作一行葢古人簡帖寫<lb/>
至它人事或稱尊長耆舊處皆如今人提空此常事也<lb/>
予屢見硬黄倣書亦然今長沙所見建安二字乃與羲<lb/>
之報字相連而不提空豈有硬黄提空而真跡反不提<lb/>
空此乃搨淳化閣帖贗作無疑葢太宗朝刻淳化閣帖<lb/>
乃侍書待詔王著摹勒者小人不學故於古人提空處<lb/>
皆聫屬之此猶可也至於蟲䑕侵蝕與字之漫滅者皆<lb/>
<pb n="KR3j0167_WYG_001-34b"/>
不空缺而強率聫之故多讀不成鬻書者多以故紙浸<lb/>
汁染舊跡墨又以雜朱作為印章令昏闇殊不知塵水<lb/>
浸紙表裏俱透若自然舊者其表故色其裏必新微掲<lb/>
視之則見之矣古人印章必用上等硃譬如古畫著色<lb/>
愈久愈新初未嘗昏闇也<lb/>
　　　魯公真跡<lb/>
顔魯公之後寓居永嘉好事者守郡聞其家有魯公真<lb/>
跡一筐以獄事羅織之而擇其尤者摹郡齋筐書遂歸<lb/>
<pb n="KR3j0167_WYG_001-35a"/>
泉南晚年卜居武夷之下以聲妓自隨一夕暴雨洪水<lb/>
發漂所居無蹤跡其人暴尸溪側筐不知所在<lb/>
　　　宋朝名賢書<lb/>
朝中名賢書惟蔡莆陽蘇許公易簡蘇東坡黄山谷蘇<lb/>
子美秦淮海李龍眠米南宫吳練塘傳朋王逸老皆比<lb/>
肩古人莆陽典重有法度許公無愧楊法華東坡草聖<lb/>
得意咄咄逼顔魯公山谷乃懸腕書深得蘭亭風韻然<lb/>
行不及真草不及行子美乃許公之孫自有家法草聖<lb/>
<pb n="KR3j0167_WYG_001-35b"/>
可亞張長史淮海專學鍾王小楷姿媚遒勁可愛龍眠<lb/>
於規矩中特飄逸綽有晉人風度南宫本學顔後自成<lb/>
一家於側掠拿趯動循古法度無一筆妄作練塘深入<lb/>
太史之室時作鍾體逸老殆欲欺凌懷素或謂過矣<lb/>
　　古今石刻辨<lb/>
　　　北碑紙<lb/>
北紙用横簾其質鬆而厚不甚滲墨以手拂之如薄雲<lb/>
之過青天猶隱隱見白紙處凡北碑皆然且不用油蠟<lb/>
<pb n="KR3j0167_WYG_001-36a"/>
可辨<lb/>
　　　御府珍儲<lb/>
徽宗御府所儲書其前必有御筆金書小楷標題後有<lb/>
宣和玉瓢御寶淳祐壬寅於臨安客舍見永嘉一士人<lb/>
蔵一法帖乃唐人硬黄倣右軍書前有金字御筆云王<lb/>
右軍書長者帖後有宣和玉瓢様御寶今售墨跡者或<lb/>
云古人真跡皆筆勢相聫屬後世贗作者必逐字為之<lb/>
殊不知此論行草者也若楷書則此説難用古人真字<lb/>
<pb n="KR3j0167_WYG_001-36b"/>
跡書雖不連而意實相聫屬觀其意可也若泥其説誤<lb/>
矣<lb/>
　　　古人用墨<lb/>
古人晨起必濃磨墨汁滿硯池中以供一日之用用不<lb/>
盡則棄去來朝再作故池必大而深其真草篆𨽻皆用<lb/>
濃墨至行草過筆處雖如絲髮其墨亦濃近世獨吳傳<lb/>
朋深得古人筆法其它不然也<lb/>
　　　響搨僞墨迹<lb/>
<pb n="KR3j0167_WYG_001-37a"/>
以紙加碑上貼於窗户間以游絲筆就明處圈却字畫<lb/>
填以濃墨謂之響搨然圏隱隱猶存其字亦無精采易<lb/>
見<lb/>
　　　真迹難存<lb/>
世言紙之精者可及千年今去二王纔八百餘年而片<lb/>
紙無存不獨晉人如唐世善書之跡甫三百餘年亦希<lb/>
如星鳳何也嘗攷其故葢物之竒異者常聚於富貴有<lb/>
力之家一經大盜水火則舉羣失之非若它物散落諸<lb/>
<pb n="KR3j0167_WYG_001-37b"/>
處猶有存者桓𤣥之敗取法書名畫一夕盡焚所喪幾<lb/>
何哉良可悲也<lb/>
　　古今紙花印色辨<lb/>
　　　淳化閣帖<lb/>
太宗朝捜訪古人墨跡令王著銓次用棗木板摹刻十<lb/>
張于秘閣故時有銀錠紋前有界行目録者是也當時<lb/>
用李廷珪墨拓打手揩之不汙手惟親王宰執使相拜<lb/>
除乃賜一本人間罕得當時每本價已百貫文至慶厯<lb/>
<pb n="KR3j0167_WYG_001-38a"/>
問禁中火灾其板不存今所見閣帖多乏精神焉有絳<lb/>
帖以閣本重摹而袐閣反不如絳帖精神乎則此可以<lb/>
觀也<lb/>
　　　絳帖<lb/>
絳州法帖二十卷乃潘舜臣用淳化帖重模而參入别<lb/>
帖然比今所見閣帖精神過之舜臣事力單微而自能<lb/>
鐫石雖井䦨堦砌背徧刻無餘所以段數最多或長尺<lb/>
餘者舜臣死二子析而為二長者負官錢没入干<graphic n="KR1505" url="https://raw.githubusercontent.com/kanripo/KR-Gaiji/master/images/KR1505.png" mimeType="image/png"/>于<lb/>
<pb n="KR3j0167_WYG_001-38b"/>
絳州絳守重模下十卷足之幼者復重摹上十卷亦足<lb/>
成一部於是絳州有公私二本靖康兵火石並不存金<lb/>
人百年之間重模至再慶元間予官長沙嘗見舊宰執<lb/>
家有南渡初親自北方携得舜臣元所刻未分析時二<lb/>
十卷其家珍蔵非得千緍官陌不肯與人乃北紙北墨<lb/>
精神煥發視金時所摹者天淵矣<lb/>
　　　潭帖<lb/>
淳化閣帖既頒行潭州即模刻二本謂之潭帖予嘗見<lb/>
<pb n="KR3j0167_WYG_001-39a"/>
其初本當與舊絳帖鴈行至慶厯八年石已殘缺永州<lb/>
僧希白重摹東坡猶嘉其有晉人風度建炎敵騎至長<lb/>
沙守城者以為砲石無一存者紹興初第三次重摹失<lb/>
真逺矣<lb/>
　　　臨江帖<lb/>
劉次莊模閣帖于臨江用工頗精緻且石堅至今不曾<lb/>
重模獨二卷略殘缺然拓本既多頗失鋒芒今若得初<lb/>
本鋒芒未失者當在舊絳帖之次新潭帖之上然其釋<lb/>
<pb n="KR3j0167_WYG_001-39b"/>
文間有訛處<lb/>
　　　蔡州帖<lb/>
上蔡臨模絳帖上十卷雖比舊絳帖少下十卷而迥出<lb/>
臨江之上予嘗見于長沙兩府劉轙家<lb/>
　　　武岡帖<lb/>
武岡軍重摹絳帖二千<graphic n="KR1505" url="https://raw.githubusercontent.com/kanripo/KR-Gaiji/master/images/KR1505.png" mimeType="image/png"/>殊失真石且不堅易失精神<lb/>
後有武臣守郡嫌其字不精采令匠者即舊畫存刻謂<lb/>
之洗碑遂愈不可觀其釋文尤舛謬然武岡紙類北紙<lb/>
<pb n="KR3j0167_WYG_001-40a"/>
今東南所見絳帖多武岡初本耳驗其殘缺處自可見<lb/>
　　　武陵帖<lb/>
武陵帖亦二十卷雜取諸帖重摹而參以人間未見者<lb/>
其間惟右軍小字黄庭最妙他帖無所用也<lb/>
　　　彭州帖<lb/>
彭州帖亦刻歴代法帖十卷不甚精采紙色類北紙人<lb/>
多以為北帖<lb/>
　　　元祐秘閣續帖<lb/>
<pb n="KR3j0167_WYG_001-40b"/>
元祐中奉旨以淳化閣帖之外續所得真跡刻續法帖<lb/>
元本在禁中後過太清樓今會稽重摹本無不減古絳<lb/>
帖也<lb/>
　　　又名太清樓帖<lb/>
淳化閣帖板雖禁中火灾不存而真跡皆藏御府至徽<lb/>
宗朝奉㫖以御府所藏真跡重刋於太清樓而參入他<lb/>
竒跡甚多其中間有蘭亭者是也名曰太清樓帖<lb/>
　　　淳熙秘閣續法帖<lb/>
<pb n="KR3j0167_WYG_001-41a"/>
高宗聖學天成奎文煥發肆筆成書埀法萬世夀皇重<lb/>
規叠矩宸畫尤妙南朝訪遺書多得晉唐舊迹至淳熙<lb/>
間奉旨以御府珍儲摹勒入石名淳熙秘閣續帖置秘<lb/>
書省寶慶火灾其石不存<lb/>
　　　汝州帖<lb/>
汝州帖乃王宷輔道摘諸帖中字牽合為之每卷後有<lb/>
汝州印為黄伯思所掊擊不值一文今㑹稽又以汝帖<lb/>
重開謂之蘭亭帖真實侈靡耳宋宣獻公刻賜書堂帖<lb/>
<pb n="KR3j0167_WYG_001-41b"/>
于山陽金鄉首載古鐘鼎器識文絶妙但二王帖詮擇<lb/>
未精今苦不存胡龍學世將刻豫章法書種種精妙今<lb/>
已重模後有小字𨽻書范忠宣公子弟戒者是初本許<lb/>
提學閑刻二王帖於臨江模勒極精誠少詮擇廬江李<lb/>
氏刻甲秀堂帖前有王顔書多世所未見但繼以本朝<lb/>
名公書頗多大抵今人書自當作一等耳曹尚書彦約<lb/>
刻星鳳樓帖于南康軍雖以衆刻重模精善不茍並無<lb/>
今人書韓郡王侂胄刻羣玉堂帖所載前代遺跡多有<lb/>
<pb n="KR3j0167_WYG_001-42a"/>
未見者後亦多本朝人書韓敗後入秘書省<lb/>
　　　蘭亭帖<lb/>
蘭亭帖世以定武本為冠自薛珦作帥别刻石易去於<lb/>
元石鐫損清流映𢃄四字以惑人然元本亦有法可辨<lb/>
䥴損四字一也管絃之盛上不損處若八行小龜形二<lb/>
也是日也觀宇宙兩行之間界行最肥而直界伸脚十<lb/>
字下出横闌外三也管絃之盛盛字之刀鋸利如鈎四<lb/>
也痛字改筆處勁不模糊五也興感之由由字類申列<lb/>
<pb n="KR3j0167_WYG_001-42b"/>
叙之列其堅如鐵釘此其大畧也然定武又自有肥痩<lb/>
二本而鐫損者乃痩本為真定武無疑何以知之今復<lb/>
州本以真定武本重模亦䥴損四字其字極痩王順伯<lb/>
尤延之爭辨如聚訟然痩本風韻竟勝豈能逃識者之<lb/>
鍳其痩本之石宣和間就薛珦家宣取收入禁中龕於<lb/>
睿思殿東壁建炎南渡宗澤遣人䕶送此石至維揚兵<lb/>
入維揚不知所在或云金人以氊裘裹之車載而去<lb/>
　　　樂毅論<lb/>
<pb n="KR3j0167_WYG_001-43a"/>
世傳二王帖皆以真跡摹勒獨樂毅論就石書丹其石<lb/>
在高學士紳家已殘缺至海字後轉屬趙立之處今重<lb/>
摹者猶有趙立之印予嘉熙庚子自嶺右回至宜春見<lb/>
元本於一士人家用北紙北墨無一殘缺而清勁遒媚<lb/>
正類蘭亭字形比今世所見重摹本幾小一倍此葢齊<lb/>
梁間拓本真人間希世之寶<lb/>
　　　鍾元常帖<lb/>
鍾元常力命帖惟此本與潭州本佳它無足取<lb/>
<pb n="KR3j0167_WYG_001-43b"/>
　　　顔碑<lb/>
顔碑在南北者尚多麻姑壇記吳興石柱誌舊本干禄<lb/>
寺妙喜寺記西林題名皆絶品也<lb/>
　　　歐陽小字千文<lb/>
歐陽小字千文在邢州温彦博墓志在東京九成宫碑<lb/>
仲夏蘭若二帖化度寺碑丹州刺史碑並在北方㑹稽<lb/>
高續古家有重摹化度寺碑咄咄逼真<lb/>
　　　鴈塔題名<lb/>
<pb n="KR3j0167_WYG_001-44a"/>
此帖有北本彭州本然北本為上彭本頗失真<lb/>
　　　徐騎省小篆<lb/>
徐鉉深得古小篆法有篆千文刻石南昌精妙無愧古<lb/>
人今已重摹<lb/>
　　　綏蠻校尉<lb/>
予遡瀟湘歴衡潭永全道五郡並無古刻惟道州有漢<lb/>
綏蠻校尉能君之碑若浯溪中興頌乃唐中世所立爾<lb/>
亦打石之工人每因舊跡加洗刻以為衣食業故愈失<lb/>
<pb n="KR3j0167_WYG_001-44b"/>
真<lb/>
　　　南嶽碑<lb/>
余嘗見南岳一僧云岳山多秦漢以來碑在林莽蔽翳<lb/>
間寺僧懼爲官司所擾匿不敢言亦不敢遷至屋下故<lb/>
愈為霜露剥蝕良可歎也<lb/>
　　　僞作王大令書<lb/>
山陰僧僞作王大令書保母墓志韓伲胄以千緍市其<lb/>
石予每疑其贗作殊無一㸃大令氣象及見東坡所作<lb/>
<pb n="KR3j0167_WYG_001-45a"/>
子由保母墓志語則僧實僞也<lb/>
　　古畫辨<lb/>
古人逺矣曹不興吳道子近世人耳猶不復見一筆况<lb/>
顧陸之徒其可得見之哉是故論畫當以目見者為準<lb/>
若逺指古人曰此顧也此陸也不獨欺人實自欺爾故<lb/>
言山水則當以李成范寛花果則趙昌王友花竹翎毛<lb/>
則徐熙黄筌崔白崔順之馬則韓伯時牛則厲范二道<lb/>
士仙神則孫太古神恠則石恪猫犬則何尊師周炤得<lb/>
<pb n="KR3j0167_WYG_001-45b"/>
此數家已為竒妙士大夫家或有收其妙跡者價已千<lb/>
金矣何必逺求太古之上耳目之所不及者哉<lb/>
　　　李營丘<lb/>
營丘作山水危峯奮起蔚然天成喬木倚磴下自成陰<lb/>
軒甍閒雅悠然逺眺道路深窈儼然深居用墨頗濃而<lb/>
皴散分曉凝坐觀之雲烟忽生澄江萬里神變萬狀予<lb/>
嘗見一雙幅每對之不知身在千巖萬壑中<lb/>
　　　范寛<lb/>
<pb n="KR3j0167_WYG_001-46a"/>
范寛山川渾厚有河朔氣象瑞雪滿山動有千里之逺<lb/>
寒林秀孤挺然自立物態嚴凝儼然三冬在目<lb/>
　　　趙昌王友<lb/>
趙昌折枝有工花則含烟𢃄雨笑臉迎風果則賦形奪<lb/>
真莫辨真僞設色如新年逺不退王友乃昌之上足賦<lb/>
形入昌之室寫生則未逮繼友之後者惟長沙吳澤也<lb/>
　　　徐熙黄筌<lb/>
徐熙乃南唐處士腹飽經史所作寒蘆花烟水鳥野鳬<lb/>
<pb n="KR3j0167_WYG_001-46b"/>
自得天趣黄筌則孟蜀王畫師目閲富貴所作多綺園<lb/>
花錦真似粉堆者而不作圏線孔雀鸂鶒艶麗之禽動<lb/>
止生意<lb/>
　　　崔白<lb/>
崔白作花鳥必先作圏線勁利如鉄絲填以衆彩逼真<lb/>
如生所畫荷蘆颯然風生順之乃白之孫綽有祖風所<lb/>
作翎毛獨步天下上有御寶乃順之所作玉虛殿立屏<lb/>
靣流落人間徽廟時以價得之<lb/>
<pb n="KR3j0167_WYG_001-47a"/>
　　　韓幹<lb/>
幹與李杜同時所作馬世間見一二長幅上作街道䦨<lb/>
干不作馬攏並無他物象其馬神駿不可名狀<lb/>
　　　李伯時<lb/>
伯時惟作水墨不曾設色其畫殆無滯筆凡有筆跡重<lb/>
濁者僞作其於人物靣相尤妙<lb/>
　　　厲歸真<lb/>
厲歸真范子泯皆異人厲多作寒林而牛則逺觀如活<lb/>
<pb n="KR3j0167_WYG_001-47b"/>
近視有未工處范多作楊栁筆嫩而牛亦不及厲然二<lb/>
家近時所無<lb/>
　　　孫太古<lb/>
太古蜀人多用游絲筆作人物而失之軟弱出伯時下<lb/>
然衣褶宛轉曲盡過於李<lb/>
　　　石恪<lb/>
恪亦蜀人其畫鬼神竒恠筆畫勁利前無古人後無作<lb/>
者亦能水墨作蝙蝠水螭之屬筆畫輕盈而曲盡其妙<lb/>
<pb n="KR3j0167_WYG_001-48a"/>
　　　何尊師周炤<lb/>
尊師不知何許人炤則熙寜畫院祗應所作猫大何則<lb/>
有士夫氣周則工人態度生動自然二家皆有<lb/>
　　　直幅横披<lb/>
古畫多直幅至有畫身長八尺者雙幅亦然横披始於<lb/>
米氏父子非古制也<lb/>
　　　畫絹<lb/>
河北絹經緯一等故無背靣江南絹則經麄而緯細有<lb/>
<pb n="KR3j0167_WYG_001-48b"/>
背靣唐人畫或用搗熟絹為之然正是生搗令絲褊不<lb/>
碍筆非如今煮練加漿也古絹自然破者必有鯽魚口<lb/>
與雪絲僞作者則否或用絹包硬物椎成破處然絹本<lb/>
堅易辨也<lb/>
　　　古畫色<lb/>
古畫色黒或淡墨則積塵所成有一種古香可愛若僞<lb/>
作者多作黄色而鮮明不塵暗此可辨也<lb/>
　　　古畫軸<lb/>
<pb n="KR3j0167_WYG_001-49a"/>
古人多作簪頂軸小而重今人所用如蔗段大而輕古<lb/>
人用棗木降眞或烏木象牙它木不用<lb/>
　　　米氏畫<lb/>
米南宫多游江浙間每卜居必擇山水明秀處其初本<lb/>
不能作畫後以目所見日漸摹倣之遂得天趣其作墨<lb/>
戲不專用筆或以紙筋或以蔗滓或以蓮房皆可為畫<lb/>
紙不用膠礬不肯於絹上作今所見米畫或用絹者後<lb/>
人僞作米父子不如此<lb/>
<pb n="KR3j0167_WYG_001-49b"/>
　　　楊補之<lb/>
臨江楊無咎補之學歐陽率更楷書殆所逼真以其筆<lb/>
畫勁利故以之作紙梅下筆便勝花光仲仁補之嘗游<lb/>
臨江城中一娼館作折枝梅於樂工矮壁至今往來士<lb/>
夫多往觀之娼藉此以壯門户端平間爲偷兒竊去其<lb/>
壁車馬頓希今江西人得補之一幅梅價不下百千金<lb/>
又詩筆清新無一㸃俗氣惜其生不遇蘇黄諸公今人<lb/>
止以能作墨梅目之竟無品題之者<lb/>
<pb n="KR3j0167_WYG_001-50a"/>
　　　名畫多無對軸<lb/>
郭忠恕石恪厲歸真范子泯輩皆異人人家多設絹素<lb/>
筆硯以伺其來而求畫然將成必碎間有得之者不過<lb/>
一幅半幅耳李營丘范寛皆士夫遇其適興則留數筆<lb/>
豈能有對軸哉今人或以孤軸為歉不足與之言畫矣<lb/>
　　　掛畫<lb/>
擇畫之名筆一室止可三四軸觀玩三五日别易名筆<lb/>
則諸軸皆見風日决不蒸濕又輪次掛之則不惹塵埃<lb/>
<pb n="KR3j0167_WYG_001-50b"/>
時易一二家則看之不厭然須得謹愿子弟或使令一<lb/>
人細意捲舒出納之日用馬尾或絲拂輕拂畫靣切不<lb/>
可用㯶拂室中切不可焚沈香降真腦子有油多烟之<lb/>
香止宜蓬萊箋耳牕牖必油紙糊户口常垂簾一畫前<lb/>
必設一小案以䕶之案上勿設障靣之物止宜香爐琴<lb/>
硯極暑則室中必蒸熱不宜掛壁大寒於室中漸著小<lb/>
火然如二月天氣候掛之不妨然遇寒必入匣恐凍損<lb/>
　　　裝褙<lb/>
<pb n="KR3j0167_WYG_001-51a"/>
畫不脱落不宜數裝褙一裝禙則一損精神此决然者<lb/>
至墨迹亦然<lb/>
　　　古畫絹<lb/>
古畫絹脱以手指㸃之皆能破損一壞則不可復救又<lb/>
有酒餘汗染食油膩此皆大戒切須片紙先寫此粘窗<lb/>
以呈客方可引客入觀然又多以此獲罪於貴客所以<lb/>
人家有法書名畫止可時以自娛茍以竒品自衒誠賈<lb/>
禍之媒切宜謹之墨迹法帖亦然若古鐘鼎尤脆爛者<lb/>
<pb n="KR3j0167_WYG_001-51b"/>
手觸之則糜潰米元章之言如此<lb/>
　　　辨名畫<lb/>
人物顧盼語言花果迎風𢃄露飛禽走獸精神脱真山<lb/>
水林泉清閒幽曠屋廬深逺橋彴往來山脚入水澄明<lb/>
水源來歴分曉有此數端雖不知名定知妙手<lb/>
　　　辨謬畫<lb/>
人物如尸似塑花果類瓶中所插飛禽走獸但取皮毛<lb/>
山水林泉模糊遮掩屋廬高大不稱橋彴強作斷形山<lb/>
<pb n="KR3j0167_WYG_001-52a"/>
脚水靣水源無來歴几此數病皆謬筆也<lb/>
　　　名畫印識<lb/>
徐熙畫於角有小熙字印趙大年永年則有大年某年<lb/>
筆記永年某年筆記蕭照以姓名作石鼓文書崔順之<lb/>
書姓名於葉下易元吉書于石間王晉卿家蔵者有寶<lb/>
繪堂方寸印米元章有米氏翰墨米氏審定真跡等印<lb/>
或用團印中作米芾字如蛟形江南李主所蔵則有建<lb/>
業文房之印内合同印陳簡齋則有無住道人印蘇武<lb/>
<pb n="KR3j0167_WYG_001-52b"/>
功家則有許國後裔蘇耆國老等印東坡則用二寸長<lb/>
形印文曰趙郡蘇軾圖籍吳傳朋則曰延州吳説又曰<lb/>
吳説私印<lb/>
　　　異畫<lb/>
石恪作飛䑕張之則䑕不入室何尊師作猫則䑕皆逺<lb/>
避闗仝於霅川長興成山寺羅漢壁作猿鶴皆走而復<lb/>
歸吳道子作山水小龍<hi>缺</hi>　　　　家舒之則雲霧生<lb/>
信州懐玉山有名畫畫<hi>缺</hi>　　　　　　請祈雨常有<lb/>
<pb n="KR3j0167_WYG_001-53a"/>
　一二身飛還寺中<lb/>
　　　宋復古<lb/>
宋復古作瀟湘八景初未嘗先命名後人自以為洞庭<lb/>
秋月等目之今畫人先命名非士夫也<lb/>
　　　盧楞伽<lb/>
唐盧楞伽筆世人罕見余於道州見所作羅漢十六衣<lb/>
紋真如銕線惟崔白作圏線頗得緒餘至伯時方不及<lb/>
也<lb/>
<pb n="KR3j0167_WYG_001-53b"/>
　　　畫無筆迹<lb/>
畫無筆迹非謂其墨淡模糊而無分曉也正如善書者<lb/>
蔵筆鋒如錐畫沙印泥耳書之蔵鋒在乎執筆沈著痛<lb/>
快人能知善書執筆之法則能知名畫無筆跡之説故<lb/>
古人如王大令今人如米元章善書必能畫善畫必能<lb/>
書實一事爾<lb/>
　　　畫家㸃睛<lb/>
人物鬼神生動之物全在㸃睛睛活則有生意宣和畫<lb/>
<pb n="KR3j0167_WYG_001-54a"/>
院工或以生漆㸃晴然非要訣要須先圏定目晴填以<lb/>
藤黄夾墨於藤黄中以佳墨濃加一㸃作瞳子然須要<lb/>
參差不齊方成瞳子又不可塊然此妙法也<lb/>
　　　摹臨<lb/>
臨者謂以元本置桉上於旁設絹素象其筆而作之繆<lb/>
工决不能摹此則以絹加畫上摹之墨稍濃則透元本<lb/>
頓失精神若以名畫借摹臨是自棄也就人借而不從<lb/>
尤非明鍳者也米元章就人借名畫輒模本以還而取<lb/>
<pb n="KR3j0167_WYG_001-54b"/>
其元本人莫能辨此人定非鑒賞之精也<lb/>
　　　金碧山水<lb/>
唐小李將軍始作金碧山水其後王晉卿趙大年近日<lb/>
趙千里皆為之大抵山水初無金碧承墨之分要在心<lb/>
匠布置如何耳若多用金碧如今生色罨畫之狀而畧<lb/>
無風韻何取乎墨其為病則均耳<lb/>
　　　畫忌如印<lb/>
畫忌如印吳道子作衣紋或揮霍如蓴菜條正避此病<lb/>
<pb n="KR3j0167_WYG_001-55a"/>
耳由是知李伯時孫太古專作游絲猶未盡善伯時有<lb/>
逸筆太古則去吳天淵逺矣<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR3j0167_WYG_001-55b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　洞天清録<lb/>
</p>
<p>
</p>
  </div></body>
</text>\m</TEI>