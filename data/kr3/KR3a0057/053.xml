<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>經濟文衡續集卷三</head> <lb/>
    <p>
<pb n="KR3a0057_WYG_053-1a"/>
欽定四庫全書<lb/>
　經濟文衡續集卷三<lb/>
　　　　　　　　　　　　　宋　滕珙　撰<lb/>
　脩身類<lb/>
　　謂大學之道以脩身為本<lb/>
　是年春三月召先生赴行在冬十月丙子至在所辛<lb/>
　巳入對垂拱殿首論大學之道在乎誠意正心脩身<lb/>
　以及於齊家治國平天下上為之動容十一月戊辰<lb/>
<pb n="KR3a0057_WYG_053-1b"/>
　除武學博士旣拜命遂歸<lb/>
　此段專一發明格物窮理所以為脩身之本而家齊<lb/>
　國治天下平皆此基焉<lb/>
臣聞大學之道自天子以至於庶人壹是皆以脩身為<lb/>
本而家之所以齊國之所以治天下之所以平莫不由<lb/>
是出焉然身不可以徒脩也深探其本則在乎格物以<lb/>
致其知而已夫格物者窮理之謂也蓋有是物必有是<lb/>
理然理無形而難知物有迹而易睹故因是物以求之<lb/>
<pb n="KR3a0057_WYG_053-2a"/>
使是理瞭然心目之間而無毫髮之差則應乎事者自<lb/>
無毫髮之繆是以意誠心正而身脩至於家之齊國之<lb/>
治天下之平亦舉而措之爾此所謂大學之道雖古之<lb/>
大聖人生而知之亦未有不學乎此者堯舜相授所謂<lb/>
惟精惟一允執厥中者此也自是以來累聖相傳以有<lb/>
天下至於孔子不得其位而筆之於書以示後世之為<lb/>
天下國家者其門人弟子又相與傳述而推明之其亦<lb/>
可謂詳矣而自秦漢以來此學絶講儒者以詞章記誦<lb/>
<pb n="KR3a0057_WYG_053-2b"/>
為功而事業日淪於卑近亦有意其不止於此則又不<lb/>
過轉而求之老子釋氏之門内外異觀本末殊歸道術<lb/>
隠晦悠悠千載雖明君良臣間或一值而卒無以復三<lb/>
代之盛由不知此故也恭惟皇帝陛下聖徳純茂爰自<lb/>
初潛以至為帝仁孝恭儉之徳信於天下紛華盛麗一<lb/>
無所入於其心此其身可謂脩矣而臨御天下朞年於<lb/>
此平治之效未有所聞臣竊疑之意者前日勸講之臣<lb/>
限於程式所以聞於陛下者不過詞章記誦之習而陛<lb/>
<pb n="KR3a0057_WYG_053-3a"/>
下求所以進乎此者又不過取之老子釋氏之書是以<lb/>
雖有生知之性高世之行而未嘗隨事以觀理故天下<lb/>
之理多所未察未嘗即理以應事故天下之事多所未<lb/>
明是以舉措之間動涉疑貳聴納之際未免蔽欺平治<lb/>
之效所以未著由不講乎大學之道而溺心於虛無之<lb/>
過也臣戇愚抵冒罪當萬死然願陛下清閒之燕博訪<lb/>
真儒知此道者講而明之考之於經驗之於史而會之<lb/>
於心以應當世無窮之變則今日之務所當為者不得<lb/>
<pb n="KR3a0057_WYG_053-3b"/>
不為所不當為者不得不止以至於臣下之忠邪計慮<lb/>
之得失不待燭照數計而可否黑白判然矣若是則意<lb/>
不得不誠心不得不正於以脩身齊家平治天下亦豈<lb/>
有二道哉臣之所聞於師者如此自常人觀之疑若迂<lb/>
闊陳腐而不切於用然竊以為正其本萬事理差之毫<lb/>
釐繆以千里天下之事無急於此矣伏惟陛下擴天日<lb/>
之照俯賜開納非獨為臣之幸實天下萬世之幸<hi>癸未垂拱</hi>
<hi>殿奏劄一孝宗朝</hi>
<pb n="KR3a0057_WYG_053-4a"/>
　按先生有與魏國録帖云初讀第一奏論致知格物<lb/>
　之道天顔溫粹酬酢如響第二奏言路壅塞嬖倖乖<lb/>
　張則不復聞聖語矣王詹事十朋與先生書曰過玉<lb/>
　山邂逅侍郎汪丈極口稱道登對三劄所論天理人<lb/>
　事備數千言高見遠識當於古人中求之也<lb/>
　　謂當脩身以齊家<lb/>
　事目見前聖學類第二段<lb/>
　此段專言治國平天下在於先齊其家<lb/>
<pb n="KR3a0057_WYG_053-4b"/>
臣聞天下之本在國國之本在家故人主之家齊則天<lb/>
下無不治人主之家不齊則未有能治其天下者也是<lb/>
以三代之盛聖賢之君能脩其政者莫不本於齊家蓋<lb/>
男正位乎外女正位乎内而夫婦之别嚴者家之齊也<lb/>
妻齊體於上妾接承於下而嫡庶之分定者家之齊也<lb/>
采有徳戒聲色近嚴敬遠技能者家之齊也内言不出<lb/>
外言不入苞苴不達請謁不行者家之齊也然閨門之<lb/>
内恩常掩義是以雖以英雄之才尚有困於酒色溺於<lb/>
<pb n="KR3a0057_WYG_053-5a"/>
情愛而不能自克者茍非正心脩身動以禮義使之有<lb/>
以服吾之徳而畏吾之威則何以正其宮壼杜其請託<lb/>
檢其姻戚而防禍亂之萌哉書曰牝雞之晨惟家之索<lb/>
傳曰福之興莫不本乎室家道之衰莫不始乎閫内惟<lb/>
聖明之留意焉則天下幸甚<hi>己酉擬上封事光宗初政</hi>
　　論大學脩身之義<lb/>
　事目見前聖學類第四段<lb/>
　此段首論身心應物之本以發明大學先後之序末<lb/>
<pb n="KR3a0057_WYG_053-5b"/>
　謂悦親在乎誠身㫖意深切著明可謂得知本之要<lb/>
臣竊謂以身對天下國家而言則身為本而天下國家<lb/>
為末以家對國與天下而言則其理雖未嘗不一然其<lb/>
厚薄之分亦不容無等差矣故不能格物致知以誠意<lb/>
正心而脩其身則本必亂而末不可治不親其親不長<lb/>
其長則所厚者薄而無以及人之親長此皆必然之理<lb/>
也孟子所謂天下國家皆本於身又謂於所厚者薄無<lb/>
所不薄其言皆本於此蓋君猶表也民猶影也表正則<lb/>
<pb n="KR3a0057_WYG_053-6a"/>
影無不正矣君猶源也民猶流也源清則流無不清矣<lb/>
若夫天下之物則有親有疎有近有遠而心之應物則<lb/>
有重有輕有長有短親者重而疎者輕近者長而遠者<lb/>
短重而長者在所先輕而短者在所後亦理勢之必然<lb/>
非人之所能為也是以此章詳陳大學之條目曰格物<lb/>
曰致知曰誠意曰正心曰脩身曰齊家曰治國曰平天<lb/>
下凡有八事而於章末獨以脩身齊家二事結之亦猶<lb/>
前章知所先後之云而其旨益以深矣臣願陛下清閒<lb/>
<pb n="KR3a0057_WYG_053-6b"/>
之燕從容諷味常存於心不使忘失每出一言則必反<lb/>
而思之曰此於脩身得無有所害乎每行一事則必反<lb/>
而思之曰此於脩身得無有所害乎小而嚬笑念慮之<lb/>
間大而號令黜陟之際無一不反而思之必無害也然<lb/>
後從之有害則不敢也則又夙興而思之曰吾於吾親<lb/>
得無有未厚乎夜寐而思之曰吾於吾親得無有未厚<lb/>
乎以至於出入起居造次食息無時不反而思之必已<lb/>
厚也然後守之而勿失一有未厚則又恐懼而益加厚<lb/>
<pb n="KR3a0057_WYG_053-7a"/>
焉念念如此無少間斷則庶乎身脩親悦舉而措諸天<lb/>
下無難矣惟陛下深留聖意臣又謹按大學文自則近<lb/>
道矣以上為前章自古之欲明明徳於天下者以下為<lb/>
後章前章略提綱領後章細分條目鉅細相涵首尾相<lb/>
應極為詳備蓋夫子所誦古經之言而曾子記之自此<lb/>
以下傳文十章則曾子之意而門人記之也然必先讀<lb/>
經文使之習熟而綱領條目羅列胷中如指諸掌然後<lb/>
博考傳文隨事體察而實致其力使吾所以明徳而新<lb/>
<pb n="KR3a0057_WYG_053-7b"/>
民者無不止於至善而天下之人皆有以見其意誠心<lb/>
正身脩家齊國治天下平之效則天下之道不在於書<lb/>
而在於我矣<hi>經筵大學講義寧宗初政</hi>
　<lb/>
　<lb/>
　<lb/>
　<lb/>
　經濟文衡續集卷三<lb/>
</p>
<p>
</p>
  </div>
</body>
</text>
</TEI>