<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>唐新語卷六</head>
    <p>
<pb n="KR3l0004_WYG_006-1a"/>
欽定四庫全書<lb/>
　唐新語卷六　　　　　　　唐　劉肅　撰<lb/>
　　友悌第十二<lb/>
李勣既貴其姊病必親為煮粥火爇其鬚姊曰僕妾幸<lb/>
　多何為自苦若是勣對曰豈無人耶頋姊年長勣亦<lb/>
　年老雖欲長為姊煑粥其可得乎<lb/>
馮元常闔門孝友天下無比或居兄弟服制晝則從事<lb/>
　夜則盡㑹禮堂雖病亦各卧東西壁一床而已服除<lb/>
<pb n="KR3l0004_WYG_006-1b"/>
　乃歸私室歴官左右丞多所釐革朝無留事高宗大<lb/>
　漸勅諸長史曰朕四體不好百司奏事可共元常平<lb/>
　章以聞其委任如此則天深忌之及高宗崩四方多<lb/>
　説怪妄以為祥瑞嵩陽令樊文進瑞石則天命示百<lb/>
　僚元常奏論其妖妄不可誣罔士庶則天甚不恱出<lb/>
　為隴州刺史尋搆害之神龍初詔旌其門為忠臣門<lb/>
　元常忠孝正直冠絶古今而神理福善眇然無依天<lb/>
　下咸悼惜之元常祖慈明李宻之亂為賊所執慈明<lb/>
<pb n="KR3l0004_WYG_006-2a"/>
　乃潜使人奉表江都論賊形勢宻義而釋之慈明知<lb/>
　天命有歸勸宻歸國宻不納賊帥翟讓怒罵慈明慈明<lb/>
　曰天子使我剪除爾輩不圖為賊所執合殺但殺何<lb/>
　煩罵也譲大怒亂斫而死煬帝聞而傷之贈銀青光<lb/>
　禄大夫諡曰壯武公拜二子為承務郎<lb/>
畢構為益州長史兼按察使多所舉正風俗一變𤣥宗<lb/>
　降璽書以慰之卿孤㓗獨行有古人之風自臨蜀川<lb/>
　弊訛頓易覽卿前後執奏何異破柱求奸諸使之中<lb/>
<pb n="KR3l0004_WYG_006-2b"/>
　在卿為最乃賜以衣服終於户部尚書構性至孝初<lb/>
　丁繼親憂其蕭氏盧氏兩妹皆在襁褓親乳之乳為<lb/>
　之出及其亡也二妹皆慟哭絶者乆之言曰雖兄弟<lb/>
　無三年之禮吾荷鞠育豈同常人遂三年服朝野之<lb/>
　人莫不涕泗構弟栩任太府主簿留司東都聞構疾<lb/>
　星馳赴京侍醫藥者累月既而哀毁骨立變服視事<lb/>
　逾年未嘗言笑深為朝野所重<lb/>
薛王業母早亡為賢妃親自鞠養開元初業迎賢妃歸<lb/>
<pb n="KR3l0004_WYG_006-3a"/>
　私第以申供養業同母妹淮陽凉陽二公主亦早亡<lb/>
　業撫愛其子如己子𤣥宗以業孝友特加親愛嘗疾<lb/>
　上親為祈禱及瘳幸其第置酒宴樂更為初生之懽<lb/>
　因賦詩曰昔見漳濱卧言將人事違今逢慶誕日猶<lb/>
　謂學仙歸常棣花重發鴒原鳥再飛其恩遇如此<lb/>
陸南金博涉經史言行修謹開元初太常少卿盧崇道<lb/>
　犯贓自嶺南逃歸匿于南金家俄為讎人所發侍御<lb/>
　史王旭按之崇道詞引南金旭處以極法南金弟趙<lb/>
<pb n="KR3l0004_WYG_006-3b"/>
　璧請代兄死南金執稱弟實自誣身以當罪兄弟争<lb/>
　死旭問其故趙璧曰兄長有能幹家亡母未䘮小妹<lb/>
　未嫁自惟㓜劣生無所益身自請死旭上其狀𤣥宗<lb/>
　嘉而宥之張說陸象先等咸相欽重累遷庫部員外<lb/>
　南金祖士季為隋王侗記室兼侍讀侗稱制授著作<lb/>
　郎王世充將行簒奪侗謂士季曰隋有天下三十餘載<lb/>
　朝廷文武遂無忠烈乎士季對曰見危授命臣之宿<lb/>
　心今請因其啓事便加手刃後事洩世充遂停士季侍<lb/>
<pb n="KR3l0004_WYG_006-4a"/>
　讀貞觀初為太學博士而卒<lb/>
　　舉賢第十三<lb/>
李大亮隋末為賊所獲同輩餘人皆死賊帥張弼見而<lb/>
　異之獨釋與語遂定交於幕下大亮既貴每懷張弼<lb/>
　之恩貞觀末張弼為將作丞自匿不言大亮遇諸途<lb/>
　而識之持弼而泣悉推家産以遺之弼辭而不受言<lb/>
　於太宗曰臣有今日之榮貴乃張弼之力也乞廽臣<lb/>
　之官爵以授之太宗即以弼為中郎俄遷代州都督<lb/>
<pb n="KR3l0004_WYG_006-4b"/>
　大亮性志忠謹雖妻子不見惰容外若不能言而内<lb/>
　剛烈房𤣥齡每稱曰李大亮忠貞文武有大將節比<lb/>
　之周勃王陵矣後收𦵏五宗之無後者三十餘柩送<lb/>
　終之禮莫不備具所賜賞分遺親戚事兄嫂如父母<lb/>
　焉臨終歎曰吾聞禮男子不死婦人之手於是命屏<lb/>
　婦人言終而卒家無餘財無珠玉以為含親戚孤遺<lb/>
　為大亮鞠養服之如父者五十人天下歎服之<lb/>
髙祖以唐公舉義于太原李靖與衛文昇為隋守長安<lb/>
<pb n="KR3l0004_WYG_006-5a"/>
　乃收皇族害之及闗中平誅文昇等次及靖靖言曰<lb/>
　公定闗中唯復私讎若為天下未得殺靖乃赦之及<lb/>
　為岐州刺史人或希㫖告其謀反高祖命一御史按<lb/>
　之謂之曰李靖反且實便可處分御史知其誣罔與<lb/>
　告事者行數驛佯失告狀驚懼鞭撻行典乃祈求於<lb/>
　告事者曰李靖反狀分明親奉進㫖今失告狀幸救<lb/>
　其命更請狀告事者乃疏狀與御史騐與本狀不同<lb/>
　即日還以聞髙祖大驚御史具奏靖不坐亡御史名<lb/>
<pb n="KR3l0004_WYG_006-5b"/>
　氏惜哉<lb/>
封德彝在隋見重於楊素素乃以從妹妻之隋文帝令<lb/>
　素造仁智宫引德彝為土工監宫成文帝大怒曰楊<lb/>
　素竭百姓之力雕飾離宫為我結怨於天下素惶恐<lb/>
　慮得罪德彝曰公勿憂待皇后至必有恩賞明日果<lb/>
　召素良乆又入對獨孤皇后勞之曰大用意知吾夫<lb/>
　妻年老無以娱心盛飾此宫室豈非孝順賞賚甚厚<lb/>
　素退問德彝曰卿何以知之對曰至尊性儉雖初見<lb/>
<pb n="KR3l0004_WYG_006-6a"/>
　而怒然雅聽后言婦人唯麗是好后心既恱聖慮必<lb/>
　移所以知耳素歎曰揣摩之才非吾所及也素時勲<lb/>
　略在位下唯激賞德彝撫其床曰封郎後時必據吾<lb/>
　座後素南征泊海曲素夜召之德彝落海人救而免<lb/>
　乃易衣見素深加嗟賞亟薦用焉<lb/>
薛收隋吏部侍郎道衡之子聰明博學秦府初開為記<lb/>
　室參軍未㡬卒太宗深追悼之後謂房𤣥齡曰薛收<lb/>
　不幸短命若在以中書令處之<lb/>
<pb n="KR3l0004_WYG_006-6b"/>
魏徴王珪韋挺俱事𨼆太子時或稱告東宫異圖髙祖<lb/>
　不欲彰其事將黜免官寮以解之流挺珪于嶲州徴<lb/>
　但免官徴言於裴寂封德彝曰徴與韋挺王珪並承<lb/>
　東宫恩遇俱以𬒳責退今挺珪得罪而徴獨留何也<lb/>
　寂等曰此由在上寂等不知徴曰古人云成王欲殺<lb/>
　召公周公豈得不知無何挺等徴還<lb/>
馬周少落拓不為州里所敬𥙷州助教頗不親事刺史<lb/>
　逵奚怒杖之乃拂衣去客汴為浚儀令崔賢育所辱<lb/>
<pb n="KR3l0004_WYG_006-7a"/>
　遂感激西之長安止于將軍常何家貞觀初太宗命<lb/>
　文武百官陳時政利害何以武吏不涉學乃委周草<lb/>
　状周備陳損益四十餘條何見之驚曰條目何多也<lb/>
　不敢以聞周曰將軍蒙國厚恩親承聖㫖所陳利害<lb/>
　己形翰墨業不可止也將軍即不聞其可得耶何遂<lb/>
　以聞太宗大駭召問何遽召周與語甚竒之直門下<lb/>
　省寵冠卿相累遷中書令周所陳事六街設鼓以代<lb/>
　傳呼飛驛以達警急納居人地稅及宿衛大小交即<lb/>
<pb n="KR3l0004_WYG_006-7b"/>
　其條也太宗有事遼海詔周輔皇太子留定州監國<lb/>
　及凱旋髙宗遣所留貴嬪承恩寵者迓于行在太宗<lb/>
　喜恱問髙宗髙宗曰馬周教臣耳太宗笑曰山東輙<lb/>
　窺我錫賚甚厚及薨太宗為之慟毎思之甚將假道<lb/>
　術以求見其恩遇如此初周以布衣直門下省太宗<lb/>
　命就監察裏行俄拜監察御史裏行裏行之名自周<lb/>
　始也<lb/>
岑文本初仕蕭詵江陵平授祕書郎直中書省李靖<lb/>
<pb n="KR3l0004_WYG_006-8a"/>
　驟稱其才擢拜中書舍人漸蒙恩遇時顔師古諳練<lb/>
　故事長於文誥時無逮者冀復用之太宗曰我自舉<lb/>
　一人公勿復也乃以文本為中書侍郎專典樞宻及<lb/>
　遷中書令歸家有憂色其母怪而問之文本對曰非<lb/>
　勲非舊濫登寵榮位髙責重古人所戒所以憂耳賀<lb/>
　者至輒曰今日受弔不受賀遼東之役凡所支度一<lb/>
　以委之神用頓竭太宗憂之曰文本與我同行恐不<lb/>
　與我同反俄病卒矣<lb/>
<pb n="KR3l0004_WYG_006-8b"/>
太宗嘗問侍臣曰朕子弟孰賢魏徴對曰臣愚不盡能<lb/>
　知唯霍王元軌數與臣言臣未嘗不自失太宗曰卿<lb/>
　以為前代誰比徴曰經學文雅亦漢之宣平至如孝<lb/>
　行古之曽閔也由是寵遇彌厚令聘徴女為妃元軌<lb/>
　髙祖子也髙祖崩毁瘠過禮恒衣布衣示有終身之<lb/>
　戚嘗使國令徴封令曰請依諸王國賦貿易取利元<lb/>
　軌曰汝為國令當正吾失返說吾以利也令慙而退<lb/>
　則天時越王貞舉兵元軌隨例配流行至陳倉死於<lb/>
<pb n="KR3l0004_WYG_006-9a"/>
　檻中天下寃痛之<lb/>
岑文本太宗顧問曰梁陳名臣有誰可稱復有子弟堪<lb/>
　引進否文本對曰頃日隋師入陳百司奔散莫有留<lb/>
　者唯袁憲獨坐在後主之傍王世充將受禪羣寮勸進<lb/>
　憲子承家託疾獨不署名此之父子足稱忠烈承家<lb/>
　弟承序清貞雅操實繼兄風乃由是召拜晉王友記<lb/>
　髙宗更贈金紫光禄大夫吏部尚書<lb/>
隨𢎞智事父以孝聞學通三禮漢史武德中為詹事府<lb/>
<pb n="KR3l0004_WYG_006-9b"/>
　主簿與諸儒同修六代史又同令狐德棻袁朗等修<lb/>
　藝文𩔖聚事兄𢎞安同於事父凡所動止諮而後行<lb/>
　累遷黄門侍郎高宗令𢎞智於百福殿講孝經召宰<lb/>
　臣已下聽之𢎞智演暢㣲言略陳五孝諸儒難問相<lb/>
　繼酬應如嚮髙宗怡然曰朕頗躭墳籍至於孝經偏<lb/>
　所留意然孝之為德𢎞益實深故云德教加於百姓<lb/>
　刑于四海是知孝徳之為益大矣顧謂𢎞智曰宜略<lb/>
　陳此經切要者以輔不逮𢎞智對曰昔者天子有争<lb/>
<pb n="KR3l0004_WYG_006-10a"/>
　臣七人雖無道不失其天下㣲臣願以此言奉獻髙<lb/>
　宗大恱賜綵二百疋遷國子祭酒文集二十卷行於<lb/>
　代<lb/>
李遜為貝州刺史甘露遍於庭中樹其邑人曰美政所<lb/>
　致請以聞遜謙退寢其事歴官十七政俸禄先兄弟<lb/>
　嫂姪謂其子曰吾厚爾曹以衣食不如厚之以仁義<lb/>
　勿辭弊也天下莫不嗟尚<lb/>
姚崇初不恱學年逾弱冠嘗過所親見修文殿御覽閱<lb/>
<pb n="KR3l0004_WYG_006-10b"/>
　之喜遂耽翫墳史以文華著名歴牧常揚吏並建碑<lb/>
　紀德再秉衡軸天下欽其公直外甥任弈任异少孤<lb/>
　長在崇家乃與之立家産謂之曰汝吾無間然矣惜<lb/>
　殊宗而代疎矣命與其子同名冀無别也時人多之<lb/>
張楚金年十七與兄越石同以茂才應舉所司以兄弟<lb/>
　不可兩收將罷越石楚金辭曰以順則越石長以才<lb/>
　則楚金不如請某退時李勣為州牧歎曰貢才本求<lb/>
　才行相推如此可雙舉也令兩人同赴上京俱擢第<lb/>
<pb n="KR3l0004_WYG_006-11a"/>
　遷刑部尚書後為周興搆陷將刑仰天歎曰皇天后<lb/>
　土豈不察忠臣乎奈何以無辜獲罪因泣下市人為<lb/>
　之歔欷須臾隂雲四塞若有所感旋降勅免刑宣未<lb/>
　訖天開朗慶雲紛郁時人感其忠正孝悌之報<lb/>
狄仁傑為兒童時門人被害者縣吏就詰之衆咸趨對<lb/>
　仁傑堅坐讀書吏責之仁傑曰黄卷之中聖賢備在<lb/>
　猶未對接何暇偶俗人而見責耶以資授汴州判佐工<lb/>
　部尚書閻立本黜陟河南仁傑為吏人誣告立本驚<lb/>
<pb n="KR3l0004_WYG_006-11b"/>
　謝曰仲尼云觀過斯知仁矣足下可謂海曲明珠東<lb/>
　南遺寳特薦為并州法曹其親在河陽别業仁傑赴<lb/>
　任于并登太行南望白雲孤飛謂左右曰吾親所居<lb/>
　近此雲下悲泣佇立乆之候雲移乃行<lb/>
高智周與郝處俊来濟孫處約同寓於石仲覽家仲覽<lb/>
　宣城人而家于京都破産以奉四子嘗因夜卧各言<lb/>
　其志處俊曰願秉樞軸一日足矣智周及濟願亦然<lb/>
　處約於被中遽起曰大丈夫樞軸不可冀願為通事<lb/>
<pb n="KR3l0004_WYG_006-12a"/>
　舍人殿庭周旋吐納足矣仲覽嘗引相者視濟等相<lb/>
　者曰四人皆貴極人臣而石不及見矣然来早貴所<lb/>
　惜末途屯躓餘達而最夀者夫速登者易顛徐進者<lb/>
　少患天之道也頋謂仲覽曰公因四人而達後各從<lb/>
　宦州縣及濟領吏部處約以瀛州判佐叅選引注之<lb/>
　次濟遽索筆曰如志如志注通事舍人注畢下階叙<lb/>
　平生亦一時之美智周後為費令與佐官均分俸禄<lb/>
　累遷中書侍郎知政事仲覽貞觀末授兵部郎中而<lb/>
<pb n="KR3l0004_WYG_006-12b"/>
　遂卒而濟等乃貴咸如相所言<lb/>
魏元忠為二張所搆左授高要尉王晙宻狀以申明之<lb/>
　宋璟時為鳳閣舍人謂晙曰魏公且全矣已爾今子<lb/>
　冒其威嚴而理之坐見子之狼狽也晙曰魏公忠而<lb/>
　𫉬罪晙為義所激必顛沛無恨璟歎曰璟不能申魏<lb/>
　公之枉深負朝廷矣<lb/>
裴景昇為尉氏尉以無異效不居最課考滿刺史皇甫<lb/>
　亮曰裴尉苦節若是豈可使無上考選司何以甄録<lb/>
<pb n="KR3l0004_WYG_006-13a"/>
　也俗號考終為送路考省校無一成者然敢竭愚思<lb/>
　仰思清德當冀中也為之詞曰考秩已終言歸有日<lb/>
　千里無代歩之焉三月乏聚糧之資食唯半菽室如<lb/>
　懸磬清心苦節從此可知不旌此人無以激勸時人<lb/>
　咸稱亮之推賢景昇之供職後官至青刺<lb/>
李福業為侍御史與桓敬等匡復皇室及桓敬敗福業<lb/>
　放于畨禺匿志州叅軍敬元禮家吏摉獲之與元禮<lb/>
　俱死福業將就刑謝元禮曰子有老親為福業所累<lb/>
<pb n="KR3l0004_WYG_006-13b"/>
　愧甚深矣元禮曰明公窮而歸我我得已乎今貽親<lb/>
　以非疾之憂深所痛切見之者傷之<lb/>
尹思貞為青州刺史勉百姓農桑蠶有四登者廵察使<lb/>
　路敬潜届于境部人以原蠶繭來獻敬潜歎曰非善<lb/>
　政所致孰能至此遂以聞璽書旌賞或問思貞曰公<lb/>
　敏行者徃與李承嘉忿競何㡬若斯思貞曰能言者<lb/>
　時或有言承嘉恃權相侮僕義不受然不知言之從<lb/>
　何而至矣<lb/>
<pb n="KR3l0004_WYG_006-14a"/>
張柬之進士擢第為清源丞年且七十餘永昌初勉復<lb/>
　應制䇿試畢有傳柬之考入下課者柬之歎曰余之<lb/>
　命也乃委歸襄陽時中書舍人劉允濟重考自下第<lb/>
　昇甲科為天下第一擢第拜監察累遷荆州長史長<lb/>
　安中則天問狄仁傑曰朕要一好漢使有乎仁傑對<lb/>
　曰臣料陛下若求文章資歴則今之宰臣李嶠蘇味<lb/>
　道亦足為之使矣豈非文士齷齪思得大才用之以<lb/>
　成天下之務者乎則天恱曰此朕心也仁傑曰荆州<lb/>
<pb n="KR3l0004_WYG_006-14b"/>
　長史張柬之其人雖老真宰相材也且乆不遇若用<lb/>
　之必盡於國家則天乃召以為洛州司馬他日又求<lb/>
　賢仁傑曰臣前言張柬之猶未用也則天曰已遷之<lb/>
　矣仁傑曰臣薦之請為相也今為洛州司馬非用之<lb/>
　也乃遷秋官侍郎及姚崇將赴靈武則天令舉外司<lb/>
　堪為宰相者姚崇曰張柬之沉厚有謀能斷大事且<lb/>
　其人年老陛下急用之登時召見以為同鳳閣鸞臺<lb/>
　平章事年已八十矣與桓彦範敬暉袁恕已崔𤣥暉<lb/>
<pb n="KR3l0004_WYG_006-15a"/>
　等誅討二張興復社稷忠冠千古功格皇天云<lb/>
張沛為同州刺史任正名為録事叅軍劉幽求為朝邑<lb/>
　尉沛奴下諸寮獨呼二人為劉大任大若平常交𤣥<lb/>
　宗誅韋庶人沛兄陟為殿中監伏法并及沛沛將出<lb/>
　就刑正名時在假内聞之遽出止沛曰朝廷初有大<lb/>
　艱同州京之左輔奈何單使一至便害州將請以死<lb/>
　守之於是覆奏而理沛於獄曰正名若死使君可憂<lb/>
　不然無慮也時幽求方立元勲居中用事遂免沛于<lb/>
<pb n="KR3l0004_WYG_006-15b"/>
　難<lb/>
劉幽求既翊戴睿宗後為中書令崔湜所搆放于畨禺<lb/>
　湜令南海都尉周利貞殺之時王晙為桂州都督知<lb/>
　利貞希時宰意留幽求于桂州利貞屢移牒索之晙<lb/>
　終不遣湜又切逼晙遣幽求晙報曰劉幽求有社稷<lb/>
　大功窮投于荒裔無當死之罪奈何坐觀夷滅耶幽<lb/>
　求懼不全謂晙曰吾忤大臣而見保恐勢不可全徒<lb/>
　仰累耳晙曰足下所犯非辜明也晙如獲罪放于滄<lb/>
<pb n="KR3l0004_WYG_006-16a"/>
　海亦無所恨竟不遣俄而湜誅幽求復登用也<lb/>
韓琬少負才華長安中為髙郵主簿使于都場以州縣<lb/>
　徒勞率然題壁曰筋力盡於高郵容色衰於主簿豈<lb/>
　言行之缺而友朋之過歟景龍中自亳州司户應制<lb/>
　集于京吏部貟外薛欽緒考琬䇿入高等謂琬曰今<lb/>
　日非友朋之過歟昔嘗與魏知古崔璩盧藏用聽涅<lb/>
　槃經于大雲寺㑹食之舊舍偶見題壁諸公曰此高<lb/>
　郵主簿歎後時耶頋問主人方知足下即未有含蓄<lb/>
<pb n="KR3l0004_WYG_006-16b"/>
　意祈以相汲今日方申琬謝之曰士感知己豈期十<lb/>
　年之外見君子之深心乎<lb/>
張嘉貞落魄有大志亦不自異亦不下人自卿丞免歸<lb/>
　鄉里布衣環堵之中蕭然自得時人莫之知也張循<lb/>
　憲以御史出還次蒲州驛循憲方復命使務有不决<lb/>
　者意頗病之問驛吏曰此有好客乎驛吏白以嘉貞<lb/>
　循憲召與相見咨以其事積時疑滯者嘉貞隨機應<lb/>
　之莫不豁然及命草表又出其意外他日則天以問<lb/>
<pb n="KR3l0004_WYG_006-17a"/>
　循憲具以實對因請以已官讓之則天曰卿能舉賢<lb/>
　美矣朕豈可無一官自進賢耶乃召見内殿隔簾與<lb/>
　語嘉貞儀貌甚偉神彩俊傑則天甚異之因奏曰臣<lb/>
　生於草萊目不覩闕庭之事陛下過聽引臣天庭此<lb/>
　萬代之一遇然咫尺之間若披雲霧臣恐君臣之道<lb/>
　有所未盡則天曰善遽命卷簾翌日拜監察御史開<lb/>
　元初拜中書舍人遷并州長史天平軍節度使有告<lb/>
　其反者鞫之無狀𤣥宗將罪告事者嘉貞諫曰准法<lb/>
<pb n="KR3l0004_WYG_006-17b"/>
　告事不實雖有反坐此則不然天下無虞重兵利噐<lb/>
　皆委邉將若告事者一不當隨而罪之臣恐握兵者<lb/>
　生心為他日之患且臣備陛下腹心不宜為臣以絶<lb/>
　言事之路𤣥宗大恱許以衡軸處之嘉貞因曰臣聞<lb/>
　時難得而易失及其過也雖賢聖不能為時昔馬周<lb/>
　起徒步謁聖主血氣方盛太宗用之盡其才纔五十<lb/>
　而終向用稍晚則無及已今臣幸少壯陛下不以臣<lb/>
　不肖雅宜及時用之他日衰老何能為也𤣥宗曰卿<lb/>
<pb n="KR3l0004_WYG_006-18a"/>
　第徃太原行當召卿卒用之為相在職尚簡易善疏<lb/>
　决論者稱之<lb/>
姜皎薦源乾曜𤣥宗見之驟拜為相謂左右曰此人儀<lb/>
　形莊肅似蕭至忠朕故用之左右對曰至忠以犯逆<lb/>
　死陛下何故比之𤣥宗曰我為社稷計所以誅之然<lb/>
　其人信美才也至忠嘗與友人期街中俄而雪下人<lb/>
　或止之至忠曰焉有與人期畏雪不去遂命駕徑徃<lb/>
　立於雪中深尺餘期者方至及登廊廟居亂后邪臣<lb/>
<pb n="KR3l0004_WYG_006-18b"/>
　之間不失其正出為晉州刺史甚有異績晩年失職<lb/>
　為太平公主所引與之圖事以及於禍害<lb/>
𤣥宗謂宰臣曰從工部侍郎有得中書侍郎者否對曰<lb/>
　任賢用能非臣等所及上曰蘇頲可除中書侍郎仍<lb/>
　令移入政事院便供政事食明日加知制誥有政事<lb/>
　食自頲始也及入謝固辭上曰朕常欲用卿每有一<lb/>
　好官闕即望諸宰臣論及此皆卿之故人遂無薦者<lb/>
　朕嘗為卿歎息中書侍郎朕極重惜自陸象先改後<lb/>
<pb n="KR3l0004_WYG_006-19a"/>
　朕毎思無出卿者俄而弟詵為給事中頲上表陳譲<lb/>
　上曰古来有内舉不避親者乎頲曰晉大夫祁奚是<lb/>
　也上曰若然朕自用蘇詵何得屢言近日卿父子猶<lb/>
　同兄弟中書有何不得卿言非至公也他日謂頲曰<lb/>
　前朝有李嶠蘇味道時謂之蘇李朕今有卿及李乂<lb/>
　亦不謝之卿所制文誥朕自識之自今已後進書皆<lb/>
　須别録一本云臣某撰朕便留箧中也至今為故事<lb/>
　<lb/>
<pb n="KR3l0004_WYG_006-19b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　唐新語卷六<lb/>
</p>
<p>
</p>
  </div>
</body>
</text>
</TEI>