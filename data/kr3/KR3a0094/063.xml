<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>格物通卷六十三</head>
    <p>
<pb n="KR3a0094_WYG_063-1a"/>
欽定四庫全書<lb/>
　格物通卷六十三　　　　明　湛若水　撰<lb/>
　　　舉措一<lb/>
易泰彖曰内陽而外隂内徤而外順内君子而外小人<lb/>
君子道長小人道消也<lb/>
　臣若水通曰陽為徤為君子隂為順為小人泰卦乾<lb/>
　陽來居内是徤在内也坤隂往居外是順在外也君<lb/>
　子小人之進退國家之治亂所係也何謂内君子内<lb/>
<pb n="KR3a0094_WYG_063-1b"/>
　者主之也自朝廷以至百執事皆君子也何謂外小<lb/>
　人外者黜之也小人無得以干政也内君子則君子<lb/>
　之道長矣外小人則小人之道消矣陽剛之道大為<lb/>
　世用隂邪不得而間之人君舉措之公則天下開泰<lb/>
　矣書曰任賢勿貳去邪勿疑若使君子小人雜出乎<lb/>
　其間則君子以直道而退小人以邪佞而進甚至小<lb/>
　人衆而君子獨雖欲不亡不可得已有國者不可以<lb/>
　不慎也<lb/>
<pb n="KR3a0094_WYG_063-2a"/>
頥彖曰天地養萬物聖人養賢以及萬民頥之時大矣<lb/>
哉<lb/>
　臣若水通曰此彖辭賛頥道之大也夫天地人物一<lb/>
　氣者也故天地之於萬物聖人之於萬民因其氣之<lb/>
　同而以彼所固有者養之使日益盛耳非謂民物所<lb/>
　本無而强附益之也萬物有生意不能以自養養之<lb/>
　者天地也雨露霜雪皆天地之致養乎物者也一氣<lb/>
　之通也萬民有生理不能以自養養之者聖人也教<lb/>
<pb n="KR3a0094_WYG_063-2b"/>
　養刑政皆聖人之致養乎民者也一理之運也然自<lb/>
　養賢始必尊其位重其禄以達其用也以賢者而養<lb/>
　天下者使承君教養刑政之道以致之民也故天下<lb/>
　皆得其所矣萬物與萬民遂其養聖人與天地極其<lb/>
　功頥之時大矣哉雖然天地之於物無弗養者至於<lb/>
　天下之民之失其養者多矣蓋所養未必賢賢者未<lb/>
　必養掊尅在位而民失所生矣故人君養得其賢則<lb/>
　萬民遂其養養不得其賢則萬民失其生可不謹哉<lb/>
<pb n="KR3a0094_WYG_063-3a"/>
解六五君子維有解吉有孚于小人<lb/>
　臣若水通曰六五以隂居君位為解之主然與三隂<lb/>
　同類顧其能去之否耳孚者驗而可信也隂者小人<lb/>
　也能解與不能解皆未可决惟驗信於小人之黨能<lb/>
　去與否也小人亂天下者也不解則惡黨親而善類<lb/>
　逺矣君子小人不相為謀也解則小人去而君子進<lb/>
　天下之慶也然難退易進者小人也必其放流之屏<lb/>
　逐之小人退而後驗其能解不然則未見其能解也<lb/>
<pb n="KR3a0094_WYG_063-3b"/>
　彼見不善而不能退退而不能逺夫豈知解之道哉<lb/>
夬揚于王庭孚號有厲告自邑不利即戎利有攸往<lb/>
　臣若水通曰此夬之彖辭孚者信之在中也號者命<lb/>
　於衆也厲危也邑者私邑告自邑自治其私也即戎<lb/>
　尚武也蓋夬者以五陽决去一隂是君子决小人也<lb/>
　不明其罪無以屈其心揚于王庭者聲其罪於公朝<lb/>
　使皆顯然明善惡之歸也其揚而號之必誠信由中<lb/>
　出以呼號衆類相與合力而後為公然小人在上故<lb/>
<pb n="KR3a0094_WYG_063-4a"/>
　尚有危道不敢忘戒懼也必先自治然後可以治人<lb/>
　故告自邑先治其已正己以正人也以力角力君子<lb/>
　未有能勝於小人不利即戎言不可過用威武也如<lb/>
　是而往以决之彼有可伐之罪我無可乘之隙隂類<lb/>
　盡而陽道大行矣寧不利於攸往邪夫攻之者君子<lb/>
　也主之者君也君不惑于小人而君子得盡其謀矣<lb/>
　不然小人之依憑城社又豈得以易决邪<lb/>
井九三井渫不食為我心惻可用汲王明並受其福<lb/>
<pb n="KR3a0094_WYG_063-4b"/>
　臣若水通曰渫清潔也汲注也九三以陽剛而得正<lb/>
　在井下之上君子之德之純有濟世之才如井之潔<lb/>
　清者也困於下而澤不及於人猶井之清潔不食也<lb/>
　秉彞好德人皆有之有君子而不用則為人心之惻<lb/>
　者亦情也何也其才德之可用猶井之可汲也明王<lb/>
　汲之以居於位而其致君澤民之福上下並受之矣<lb/>
　故君子之不用豈獨君子之窮哉亦天下之不利也<lb/>
　有天下者能使朝野無遺賢之嗟其慶寧有已邪<lb/>
<pb n="KR3a0094_WYG_063-5a"/>
書虞書舜典流共工于幽州放驩兠于崇山竄三苖于<lb/>
三危殛鯀于羽山四罪而天下咸服<lb/>
　臣若水通曰此史臣記大舜錯枉之政共工驩兠鯀<lb/>
　三臣名三苖國名言舜知共工之象恭滔天故流之<lb/>
　於幽州北裔之地使之逺去知驩兠之同惡相濟故<lb/>
　放置之於崇山南裔之地使不得他適又知三苗之<lb/>
　恃險為亂故竄之於三危西裔之地驅逐而錮禁之<lb/>
　又因鯀之悻愎自用湮汩洪水故殛之于羽山東裔<lb/>
<pb n="KR3a0094_WYG_063-5b"/>
　之地拘囚困苦之此四人者天下之四兇也各因其<lb/>
　罪而罪之舜以至明之心而行至公之法故宋儒程<lb/>
　顥曰舜之誅四兇怒在四兇舜何與焉蓋聖人之心<lb/>
　如鑑之空物之來也妍媸自形鑑何與焉故流放竄<lb/>
　殛各適其可而天下咸服其用刑之當罪蓋以得其<lb/>
　心之所同然者故也後世之君皆以一己之喜怒而<lb/>
　賞罰人故不合乎天下人心之同然何服之有人君<lb/>
　用刑可不以此為法乎<lb/>
<pb n="KR3a0094_WYG_063-6a"/>
臯陶謨曰都亦行有九德亦言其人有德乃言曰載采<lb/>
采禹曰何臯陶曰寛而栗柔而立愿而恭亂而敬擾而<lb/>
毅直而温簡而廉剛而塞彊而義彰厥有常吉哉<lb/>
　臣若水通曰此臯陶陳知人之謨都者嘆美辭亦者<lb/>
　緫也緫言德之見於行者其凡有九載行也采事也<lb/>
　亂治也擾馴也而轉語辭彰著也吉美士也臯陶嘆<lb/>
　而言觀人者緫言其人之有九德必指言其所行之<lb/>
　實某事合某德某事合某德為可信驗而不徒託名<lb/>
<pb n="KR3a0094_WYG_063-6b"/>
　溢美矣禹曰何者問其九德之目也臯陶遂言所謂<lb/>
　九德者寛𢎞而莊栗也柔順而植立也謹愿而恭恪<lb/>
　也有治才而敬畏也馴擾而果毅也徑直而温和也<lb/>
　簡易而㢘隅也剛徤而篤實也彊勇而好義也九者<lb/>
　皆其成德之自然有中正和樂之懿無偏倚駁雜之<lb/>
　私德著之於身而始終有常其吉士矣哉臣謂德者<lb/>
　吾心所得之天理也天理一而已矣而以為有九者<lb/>
　何邪夫理一而分殊者也存於心者一而見於行者<lb/>
<pb n="KR3a0094_WYG_063-7a"/>
　九耳德藴於中而難知行著於外而可見故言人有<lb/>
　德必證之於某事某事則有核實之行矣夫德之未<lb/>
　成者則不能有其常今日行某事之善而他日或不<lb/>
　能然若夫盛德之至則九德雖不必一時並見而其<lb/>
　歲月之久則隨感而應隨事而見於是乎九德咸著<lb/>
　夫然後知其有常不變而為盛德之至也古之聖賢<lb/>
　觀人之詳用人之慎如此後世以文字取士以身言<lb/>
　書判選官不亦淺乎伏惟聖明欲復唐虞三代之治<lb/>
<pb n="KR3a0094_WYG_063-7b"/>
　當法其觀人用人之道然後可焉<lb/>
周書武成乃反商政政由舊釋箕子囚封比干墓式商<lb/>
容閭<lb/>
　臣若水通曰此史臣記武王克商舉措之大政也舊<lb/>
　者先王之政也箕子諫紂被囚比干諫紂為紂所殺<lb/>
　商容者商之賢人也閭者族居里門也式者憑車前<lb/>
　横木以起敬也言武王克商之後乃反紂之虐政其<lb/>
　政一由先王之舊箕子為紂所囚則釋其囚而放之<lb/>
<pb n="KR3a0094_WYG_063-8a"/>
　比干為紂所殺則即其墓而封之過商容之閭乃式<lb/>
　而起敬焉夫人君之政在服人心而已天下之人心<lb/>
　好善惡惡一而己好惡之公在得其本心而已故君<lb/>
　人者得其本心則好惡公好惡公則能得天下之人<lb/>
　之心而天下之政舉矣<lb/>
康誥庸庸祗祗威威顯民<lb/>
　臣若水通曰此武王命康叔為衛侯之言也庸用也<lb/>
　祗敬也威刑也庸庸者用其所當用用當其賢祗祗<lb/>
<pb n="KR3a0094_WYG_063-8b"/>
　者敬其所當敬敬得其人威威者威其所當威刑當<lb/>
　其罪言文王用能敬賢討罪一聽於理而已無與焉<lb/>
　廓然大公隨感而應物各付物天之理也德誠於已<lb/>
　而著於民誠之不可掩而能動物也其造區夏脩友<lb/>
　邦怙冐西土皆誠之所感也人君舉措可不一本於<lb/>
　誠乎<lb/>
詩小雅正月瞻彼阪田有菀其特天之扤我如不我克<lb/>
彼求我則如不我得執我仇仇亦不我力<lb/>
<pb n="KR3a0094_WYG_063-9a"/>
　臣若水通曰此大夫所作以刺幽王用舍之無常也<lb/>
　阪田﨑嶇墝埆之田菀者茂盛貌特者特生之苗也<lb/>
　扤動也力謂用力也言瞻視彼阪田猶有特生之苗<lb/>
　而天之扤我而頓挫之而恐其不我勝焉蓋不敢歸<lb/>
　咎於時故歸之於天也又言始焉以我為賢而求之<lb/>
　惟恐弗得終焉執之如仇讎又不能用舉措顛倒無<lb/>
　常如此者何也蓋由此心之蔽惑而無所定主故或<lb/>
　因一人譽而舉之或因一人毁而棄之舉措不由吾<lb/>
<pb n="KR3a0094_WYG_063-9b"/>
　心之衡鑑一出於在人之毁譽故輕舉易棄始終無<lb/>
　常固如此無足怪也故有國家者於舉措人才之際<lb/>
　惟在自正此心之衡鑑衡鑑既定則心有所主心有<lb/>
　所主則明明則斷既明且斷不肖者必知之而不舉<lb/>
　賢者必舉之而不棄安有始終無常如此者哉故人<lb/>
　主不患舉措之不公惟患此心之不明且斷耳<lb/>
春秋桓公五年天王使仍叔之子來聘<lb/>
　臣若水通曰胡安國傳云仍叔之子云者譏世官非<lb/>
<pb n="KR3a0094_WYG_063-10a"/>
　公選也帝王不以私愛害公選故仕者世禄而不世<lb/>
　官任之不以其賢也使之不以其能也卿大夫子弟<lb/>
　以父兄故而見任使則非公選而政由是敗矣上世<lb/>
　有自耕野釣渭擢居輔相而人莫不以為宜伊陟象<lb/>
　賢復相太戊丁公世美入掌兵權不以世故疑之也<lb/>
　崇伯殛死禹作司空蔡叔既囚仲為卿士亦不以其<lb/>
　父故廢之也惟其公而已矣及周之衰小人得政視<lb/>
　朝廷官爵為己私援引親黨分據要途施及童稚賢<lb/>
<pb n="KR3a0094_WYG_063-10b"/>
　者退處於蓽門老身而不用公道不行然後四夷侵<lb/>
　陵國家傾覆雖有智者不能善其後矣春秋書武氏<lb/>
　仍叔之子云者戒後世人主徇大臣私意而用其子<lb/>
　弟之弱者居公選之地以敗亂其國家欲其深省之<lb/>
　也臣謂安國之説可謂得春秋之㫖矣夫舉措用舍<lb/>
　者王政之大端治亂之所由成者也不以其賢惟以<lb/>
　其世文王之政至是冺滅無餘矣此王綱之所以不<lb/>
　振禮樂征伐不自天子出也惜哉<lb/>
<pb n="KR3a0094_WYG_063-11a"/>
禮記王制命鄉論秀士升之司徒曰選士司徒論選士<lb/>
之秀者而升之學曰俊士升於司徒者不征於鄉升於<lb/>
學者不征於司徒曰造士大樂正論造士之秀者以告<lb/>
于王而升諸司馬曰進士司馬辨論官材論進士之賢<lb/>
者以告于王而定其論論定然後官之任官然後爵之<lb/>
位定然後禄之大夫廢其事終身不仕<lb/>
　臣若水通曰命鄉論者必鄉人乃知之真也秀者頴<lb/>
　出也俊士者才過千人者也不征於鄉免鄉之徭役<lb/>
<pb n="KR3a0094_WYG_063-11b"/>
　也不征於司徒者免司徒之役也造士者成就其才<lb/>
　德者也司馬者掌爵禄之官也定論者考評其行藝<lb/>
　之詳也官之謂初試仕也任官能勝任也爵之謂一<lb/>
　命也位即爵也禄之養以禄也官而後爵爵而後禄<lb/>
　察之詳矣故不及惡德也廢其事如敗國殄民荒淫<lb/>
　亂俗也終身不仕懲之重所以勸後人也夫先王之<lb/>
　養士用人命之鄉論之司徒造之樂正告之王辨之<lb/>
　司馬論而官官而爵爵而禄焉則其所養所用無非<lb/>
<pb n="KR3a0094_WYG_063-12a"/>
　才徳之良天下豈有不治哉<lb/>
緇衣子曰唯君子能好其正小人毒其正故君子之朋<lb/>
友有鄉其惡有方<lb/>
　臣若水通曰鄉向也天下之治亂邪正而已矣正人<lb/>
　進者治之表也君子以正感正與同類同道故好其<lb/>
　正小人以邪召邪而異類異道故害其正君子之所<lb/>
　以好其正者以其好同向惡同方也故其進也必㧞<lb/>
　茅連茹焉故人君用一君子則百君子進而邦其昌<lb/>
<pb n="KR3a0094_WYG_063-12b"/>
　矣用一小人則百小人進而國事非矣是以人君必<lb/>
　正其好惡以公其心故能鑒天下之善惡而用舍之<lb/>
　則正人出而天下治矣昔在東漢以黨人目君子逮<lb/>
　於有宋以偽學斥真儒蓋即其彚征之迹而中傷之<lb/>
　而不知為好正之實此亂亡所以不旋踵也吁<lb/>
周禮地官司救凡民之有衺惡者三讓而罰三罰而士<lb/>
加明刑恥諸嘉石役諸司空其有過失者三讓而罰三<lb/>
罰而歸于圜土<lb/>
<pb n="KR3a0094_WYG_063-13a"/>
　臣若水通曰衺不正也讓責也罰撻之也衺惡在心<lb/>
　故為不善者也過失在事誤䧟于惡者也民有衺惡<lb/>
　姑以責之責之至三而不改姑又撻之撻之至三而<lb/>
　不改然後加以明刑去其冠飾而書其罪狀以示諸<lb/>
　人又使之坐于嘉石以恥辱之役諸司空以困苦之<lb/>
　過失輕于衺惡故三讓三罰以啓其遷善改過之心<lb/>
　不加明刑不坐嘉石不役司空惟犯則收之圜土而<lb/>
　已若然則措所當措而民焉有不直者乎<lb/>
<pb n="KR3a0094_WYG_063-13b"/>
地官鄉大夫三年則大比考其德行道藝而興賢者能<lb/>
者鄉老及鄉大夫帥其吏與其衆寡以禮禮賔之厥<lb/>
明鄉老及鄉大夫羣吏獻賢能之書于王王再拜受之<lb/>
登于天府内史貳之<lb/>
　臣若水通曰三年大比者以其三年有成也於是時<lb/>
　攷其德行道藝而舉其賢能賢即上之所謂德行者<lb/>
　能即上之所謂道藝者鄉大夫三歲考其賢能者以<lb/>
　鄉飲酒之禮而禮接以賔興之明日獻賢能之書于<lb/>
<pb n="KR3a0094_WYG_063-14a"/>
　王王於是拜受之拜受之者重其賢能也登於天府<lb/>
　者蓋崇重之與寳玉同也内史書其副以詔王爵禄<lb/>
　之也夫先王之養士取士德行道藝本其心性之所<lb/>
　固有者成之而已故用而見之政事成之功業皆其<lb/>
　德行道藝之發也故養之以實學用之以實德而國<lb/>
　家賴焉為人君者可不務乎<lb/>
論語哀公問曰何為則民服孔子對曰舉直錯諸枉則<lb/>
民服舉枉錯諸直則民不服<lb/>
<pb n="KR3a0094_WYG_063-14b"/>
　臣若水通曰此孔子答哀公以舉措之道也哀公魯<lb/>
　君名蔣錯者捨置也諸衆也哀公問於孔子以何所<lb/>
　為而民心服從孔子對之以為人同此心心同此理<lb/>
　欲得民心之服者以舉措得宜合民心之同然故也<lb/>
　否則不合民之同然而民心有不服者矣故有徳有<lb/>
　才得天理之公正直者也則舉而用之列於公卿大<lb/>
　夫士之位其無才無德悖乎天理之公正者則捨而<lb/>
　置之是一舉一措合乎民心天理之公矣民何為而<lb/>
<pb n="KR3a0094_WYG_063-15a"/>
　不服乎若無才德而頗僻是謂枉者則舉而用之列<lb/>
　於公卿士大夫之位而才德方正之士反棄之在野<lb/>
　屈之下僚是一舉一措拂乎民性秉彞之公矣民何<lb/>
　為而服乎由是言之服民之心者以得民心是非之<lb/>
　公也欲得民心是非之公者必得吾是非之本心天<lb/>
　理之本體也人君可不加之意乎<lb/>
舜有天下選於衆舉臯陶不仁者逺矣湯有天下選於<lb/>
衆舉伊尹不仁者逺矣<lb/>
<pb n="KR3a0094_WYG_063-15b"/>
　臣若水通曰舜有虞之君臯陶其臣也湯有商之君<lb/>
　伊尹其臣也樊遲聞孔子舉直錯枉能使枉者直之<lb/>
　言而未喻其指子夏既嘆其言之富於此遂釋其兼<lb/>
　仁知之意也言帝舜受堯之禪而有天下知臯陶之<lb/>
　為仁賢也舉而用之為士師以明刑弼教是舜之知<lb/>
　也卒之民協于中皆化而為仁而不仁者逺去矣非<lb/>
　帝舜之仁乎成湯放桀而有天下知伊尹之一德也<lb/>
　舉而用之為阿衡以堯舜其君民是湯之知也卒之<lb/>
<pb n="KR3a0094_WYG_063-16a"/>
　夏民革正皆化而為仁而不仁者逺矣非成湯之仁<lb/>
　乎然則用得其人而天下化成矣非具仁知之體用<lb/>
　其孰能之哉夫天下之民之仁即臯陶伊尹之仁也<lb/>
　臯陶伊尹之仁即大舜成湯之仁也舜湯能舉臯陶<lb/>
　伊尹能化天下之民者以其同此心同此仁也然則<lb/>
　後之人君欲舉賢以化理者可不先以知明諸心而<lb/>
　仁以體之以為本哉故曰為政在人取人以身<lb/>
仲弓曰焉知賢才而舉之子曰舉爾所知爾所不知人<lb/>
<pb n="KR3a0094_WYG_063-16b"/>
其舍諸<lb/>
　臣若水通曰仲弓名雍孔子弟子為季氏宰問政孔<lb/>
　子既告之以先有司赦小過舉賢才然欲專任人而<lb/>
　畧其過必得賢才而後可若不得賢才而先濫及惡<lb/>
　德則又將何以畧其過而專任之乎仲弓又慮無以<lb/>
　盡知一時之賢才孔子又告之言知賢才者豈能以<lb/>
　一人之聰明盡天下之幽逺哉各以其類耳茍自爾<lb/>
　一身之聰明所及者知孰為賢而有德孰為才而有<lb/>
<pb n="KR3a0094_WYG_063-17a"/>
　能也而舉用之賢者在位能者在職則斯賢也必能<lb/>
　舉其所知之賢而我所未知之賢皆以類進矣斯才<lb/>
　也必能舉其所知之才而我所未知之才皆以類進<lb/>
　矣况由是而推之彼所舉之賢才亦必各舉其賢才<lb/>
　近而四境逺而四海其賢者能者皆無遺矣故曰人<lb/>
　各親其親然後不獨親其親㧞茅連茹以其類此之<lb/>
　謂也夫然後見聖人公天下之心而普天下之智也<lb/>
　惜乎時君不能用也噫<lb/>
<pb n="KR3a0094_WYG_063-17b"/>
公叔文子之臣大夫僎與文子同升諸公<lb/>
　臣若水通曰文子衛大夫公孫枝之諡也臣者其家<lb/>
　臣名僎也文子知其家臣僎之賢遂舉之以同升于<lb/>
　公朝而為大夫非智之明心之公者其孰能之夫大<lb/>
　臣以人事君者賢才進則已責盡矣尊孰甚焉後世<lb/>
　之為人臣見天下之賢必媢嫉而惡之非上天不賦<lb/>
　之以辭讓是非之心也惟以己之短忌人之長恐其<lb/>
　逼己耳如臧文仲知栁下惠之賢而不與立者是也<lb/>
<pb n="KR3a0094_WYG_063-18a"/>
　不公不明孰大於是夫然後知文子之賢出於尋常<lb/>
　萬萬矣惜其不得遇孔子之聖而薦用之則其賢又<lb/>
　有大於此者矣臣又以悲文子之不幸也<lb/>
孟子左右皆曰賢未可也諸大夫皆曰賢未可也國人<lb/>
皆曰賢然後察之見賢焉然後用之左右皆曰不可勿<lb/>
聽諸大夫皆曰不可勿聽國人皆曰不可然後察之見<lb/>
不可焉然後去之<lb/>
　臣若水通曰好賢惡不肖人人是非之本心也故國<lb/>
<pb n="KR3a0094_WYG_063-18b"/>
　人之心即大夫之心大夫之心即左右之心左右之<lb/>
　心即人君之心惟衆則公獨則私故不察於一人之<lb/>
　獨而必察於衆人之同者其公也然而必人君明其<lb/>
　是非之心而後可以辨其毁譽而善惡賢否可得矣<lb/>
　不然則左右逺近之交譽如阿大夫者何以能自定<lb/>
　其是非邪正之歸邪<lb/>
　<lb/>
　格物通卷六十三<lb/>
</p>
<p>
</p>
  </div>
</body>
</text>
</TEI>