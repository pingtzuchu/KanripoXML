<TEI xmlns="http://www.tei-c.org/ns/1.0">
              <teiHeader>
                  <fileDesc>
                     <titleStmt>
                        <title>Title</title>
                     </titleStmt>
                     <publicationStmt>
                        <p>Information about publication or distribution</p>
                     </publicationStmt>
                     <sourceDesc>
                        <p>Information about the source</p>
                     </sourceDesc>
                  </fileDesc>
              </teiHeader>
              <text>
                  <body>
            
<div>
                <head>省心雜言</head>
    <p>
<pb n="KR3a0038_WYG_001-1a"/>
欽定四庫全書<lb/>
　省心雜言　　　　　　　　宋　李邦獻　撰<lb/>
簡言擇交可以無悔吝可以免憂辱<lb/>
無瑕之玉可以為國器孝悌之子可以為家瑞<lb/>
為政之要曰公與勤成家之道曰儉與清<lb/>
聞善言則拜告有過則喜非聖賢不能<lb/>
寳貨用之有盡忠孝享之無窮<lb/>
和以處衆寛以接下恕以待人君子人也<lb/>
<pb n="KR3a0038_WYG_001-1b"/>
坐宻室如通衢馭寸心如六馬可以免過<lb/>
䜛言巧佞言甘忠言直信言寡<lb/>
多言則背道多慾則傷生<lb/>
語人之短不曰直濟人之惡不曰義<lb/>
好勝者必争貪榮者必辱<lb/>
知足則樂務貪則憂<lb/>
好名則立異立異則身危故聖人以名為戒<lb/>
内睦者家道昌外睦者人事濟<lb/>
<pb n="KR3a0038_WYG_001-2a"/>
不匿人短不周人急非仁義人也<lb/>
心不清則無以見道志不確則無以立功<lb/>
結怨於人謂之種禍捨善不為謂之自賊<lb/>
諾輕者信必寡靣譽者背必非<lb/>
孝於親則子孝欽於人則衆欽<lb/>
聲色者敗德之具思慮者殘生之本<lb/>
為善不如捨惡救過不如省非<lb/>
欲不匱則博施欲長樂則守分<lb/>
<pb n="KR3a0038_WYG_001-2b"/>
廣積不如教子避禍不如省非<lb/>
勉强為善勝於因循為惡<lb/>
責人者不全交自恕者不改過<lb/>
自滿者敗自矜者愚自賊者忍<lb/>
多言獲利不如黙而無害<lb/>
寡言省謗寡慾保身<lb/>
行坦途者肆而忽故疾走則蹷行險途者畏而謹故徐<lb/>
歩則不跌然後知安樂有致死之道憂患為養生之本<lb/>
<pb n="KR3a0038_WYG_001-3a"/>
可不省諸<lb/>
太廟之犧被文繡而悔不及鷦鷯深林一枝之樂也<lb/>
廣積聚者遺子孫以禍害多聲色者殘性命以斤斧<lb/>
以衆資已者心逸而事濟以已禦衆者心勞而怨聚<lb/>
自信者人亦信之胡越猶弟兄自疑者人亦疑之身外<lb/>
皆敵國<lb/>
漁獵不同風舟車不並容飲食嗜好禮義貪殘四夷與<lb/>
中國殊若冰炭至於推誠則不欺守信則不疑非但六<lb/>
<pb n="KR3a0038_WYG_001-3b"/>
合之内可行動天地感鬼神非誠信不可<lb/>
為善如負重登山志雖確而力猶恐不及為惡如乗駿<lb/>
走坂雖不加鞭策而足亦不能制<lb/>
務名者殺其身多財者禍其後<lb/>
善惡報緩者非天網踈是欲成君子而㓕小人也<lb/>
禍福者天地所以愛人也如雷雨雪霜皆欲生成萬物<lb/>
故君子恐懼而畏小人僥倖而忽畏其禍則福生忽其<lb/>
福則禍至傳所謂禍福無門惟人自召也<lb/>
<pb n="KR3a0038_WYG_001-4a"/>
薄於所親而責人重者不可與言交好名欲速者不可<lb/>
與共謀貪而喜詐者不可與同利害忍而好勝者不可<lb/>
與同逸樂<lb/>
以忠沽名者訐以信沽名者詐以亷沽名者貪以潔沽<lb/>
名者汙忠信亷潔立身之本非釣名之具也有一於此<lb/>
鄉原之徒又何足取哉<lb/>
為已重者不仁好廣積者不義足恭者無禮貪名者無<lb/>
智<lb/>
<pb n="KR3a0038_WYG_001-4b"/>
功名官爵貨財聲色皆謂之欲俱可以殺身或聞之曰<lb/>
欲可去乎曰不可饑者欲食寒者欲衣無後者欲子孫<lb/>
是甘於自殺也然知足而不貪知節而不滛無沽名之<lb/>
心而不求功亦庻㡬乎欲可窒也<lb/>
立身之道内剛外柔肥家之道上遜下順不和不可以<lb/>
接物不容不可以馭下<lb/>
天下有甚於饑食渴飲之道而世或以名稱已或以為<lb/>
能事哀哉臣之忠子之孝弟之悌是也孔子以文學為<lb/>
<pb n="KR3a0038_WYG_001-5a"/>
孝悌之餘事孟子謂良知良能不出於學是非聖人强<lb/>
人以甚難耳豈愛欲汩其心而妻子爵禄為賊忠孝之<lb/>
具間有得臣子之道者宜乎表出於世苟以孔孟之道<lb/>
反求諸已則知捨孝悌不足以為人移孝悌為忠順則<lb/>
立身行已之道當然世或可稱已何能之有<lb/>
前輩論醫云閉門㸔古方三年知天下無病不可治及<lb/>
其出而用藥療疾知古今無方可用此無他聞見力極<lb/>
則止至於應變則無有窮盡噫豈但論醫也士之學問<lb/>
<pb n="KR3a0038_WYG_001-5b"/>
其失正在是苟以是心反之孳孳旦夜自不知為有餘<lb/>
縱未能盡愈天下之疾亦庻㡬乎十失二三也<lb/>
知不足者好學恥問者自滿一為君子一為小人自取<lb/>
如何耳<lb/>
不自重者取辱不自畏者招禍不自滿者受益不自是<lb/>
者博聞吉㓙悔吝自天然無有不由己者<lb/>
夀夭在天安危在人知天理者夭或可夀忽人事者雖<lb/>
安必危<lb/>
<pb n="KR3a0038_WYG_001-6a"/>
千斤之石置之立坂之上一力可以落九仭萬斛之舟<lb/>
溯於急流之中片㠶可以去千里勢使然也若馳羣馬<lb/>
於平陸集多士於大庭非駿足竒才不可得先<lb/>
人之有過失猶身之有疾病攻之以藥石誨之以㢘恥<lb/>
雖過失不害為賢者雖疾病不失為全人<lb/>
為善者不云利逐利者不見善舜跖之徒自此分捨生<lb/>
取義固不可得見利思義聖人亦取之殆哉不可言况<lb/>
可為乎孟子答梁惠王之言至矣<lb/>
<pb n="KR3a0038_WYG_001-6b"/>
口腹不節致疾之因念慮不正殺身之本<lb/>
驕富貴者戚戚安貧賤者休休所以景公千駟不及顔<lb/>
子之一瓢也<lb/>
外事無大小中慾無淺深有斷則生無斷則死大丈夫<lb/>
以斷為先<lb/>
人皆有好生惡死之心人皆有捨生取死之道何也見<lb/>
善不明耳<lb/>
教子弟無他術使耳所聞者善言目所見者善行善根<lb/>
<pb n="KR3a0038_WYG_001-7a"/>
於心則動容周旋無非善譬如胡越交居再世則語音<lb/>
變㓜則視父兄長則視朋友雖然善惡有種視先世如<lb/>
何耳<lb/>
有過能悔者不失為君子知過遂非者其小人歟<lb/>
官爵富貴在人謂之儻來道德行義在我謂之自得儻<lb/>
來者足以驕妻妾自得者可以輕公卿君子所以脩天<lb/>
爵而人爵從之<lb/>
事親有隐而無犯事君有犯而無隐事師無犯無隐聖<lb/>
<pb n="KR3a0038_WYG_001-7b"/>
人不易之論也古之所謂犯者以己所見而陳之於君<lb/>
不以犯上為犯也後世所謂犯者處卑位而言非其職<lb/>
徒以沽名之心務行其說直前詆訐無益於世愚以謂<lb/>
若能以事師之道事君無隐則不敢逄君之惡無犯則<lb/>
不忍暴君之失諫可行言可聽膏澤可下於民不亦美<lb/>
歟<lb/>
欲去病則正本本固則病可攻藥石可以效欲齊家則<lb/>
正身身端則家可理號令可以行固其本端其身非一<lb/>
<pb n="KR3a0038_WYG_001-8a"/>
朝一夕之事也<lb/>
事親孝者事君必忠何以知之良知固存雖妻子不能<lb/>
移其愛推此以盡為臣之道則爵禄安能易其守子惟<lb/>
知有親焉得不孝臣惟知有君安得不忠所以良知者<lb/>
其可忘乎<lb/>
父慈子孝兄友弟恭相須之理也然子不可待父慈而<lb/>
後孝弟不可待兄友而後恭譬猶責人以信然後報之<lb/>
以誠盡己之當為君子所以立身之道非求偹於人也<lb/>
<pb n="KR3a0038_WYG_001-8b"/>
以禮義為交際之道以亷恥為律己之法遊息於是朋<lb/>
友見欽而不敢欺妻子取法而不敢侮盡思患預防之<lb/>
理所以譬之四維其可廢而不張乎<lb/>
畋獵聲色之娯易而難反車服口體之奉相尚而無厭<lb/>
皆非逸豫安樂之道静吉動㐫德休偽拙聖人戒告甚<lb/>
切至反身而求樂莫大焉知此為君子昧此為小人<lb/>
恐懼者脩身之本事前而恐懼則畏畏可以免禍事後<lb/>
而恐懼則悔悔可以改過知者以畏消悔愚者無所畏<lb/>
<pb n="KR3a0038_WYG_001-9a"/>
而不知悔故智者保身愚者殺身大哉所謂恐懼也<lb/>
心可逸形不可不勞道可樂身不可不憂形不勞則怠<lb/>
惰易弊身不憂則荒淫不立故逸生於勞而嘗休樂生<lb/>
於憂而無厭是逸樂也憂勞其可㤀乎<lb/>
毁譽雜至觀其事則毁譽明善惡混淆公其心則善惡<lb/>
判此在上之職也若智効一官能効一職行其所當為<lb/>
而不問毁譽立乎其中道則善惡如白黑也<lb/>
古之人修身以避名今之人飾己以要譽所以古人臨<lb/>
<pb n="KR3a0038_WYG_001-9b"/>
大節而不奪今人見小利而易守君子人則不然無古<lb/>
無今無治無亂出則忠入則孝用則智捨則愚<lb/>
事親孝則專其愛而妻子不能移事君忠則盡其職而<lb/>
爵禄不能動竭力於親者不必湏士類致身於君者不<lb/>
必問品秩<lb/>
黼藻太平戡定禍亂可以謂之忠乎苟有隐於君不若<lb/>
愚下不欺之忠也列侯而封擊鮮而食可以謂之孝乎<lb/>
苟有違於親不若貧賤養志之孝也<lb/>
<pb n="KR3a0038_WYG_001-10a"/>
有聖賢之君無忠直之臣則聰明不能逹逺雖聖賢或<lb/>
可欺大哉所謂為君難<lb/>
財用足以富國家一夫可為風俗所以繫治亂非有位<lb/>
君子不能變必欲弭禍亂致太平非風俗淳儉不可<lb/>
愛君切者不知有富貴為己重者不能立功名<lb/>
木有所養則根本固而枝葉茂棟梁之材生水有所養<lb/>
則泉源壯而流𣲖長灌溉之利博人有所養則志氣大<lb/>
而識見明忠義之士出可不養哉故孟子所謂苟得其<lb/>
<pb n="KR3a0038_WYG_001-10b"/>
養無物不長也<lb/>
財不難聚也取予當則富足國不難治也邪正辨則丕<lb/>
平風不難化也自上及下而風行俗不難革也自邇及<lb/>
逺而俗變<lb/>
以愛妻子之心事親則曲盡其孝以保富貴之策奉君<lb/>
則無徃不忠以責人之心責己則寡過以恕己之心恕<lb/>
人則全交<lb/>
士大夫若止以一官之廩禄計則不知其為素餐請以<lb/>
<pb n="KR3a0038_WYG_001-11a"/>
驅役之卒奉承之吏供帳居處詳陳悉算則廪然如履<lb/>
氷岌然如臨淵有媿於方寸者多矣若於奉公治民之<lb/>
道不加思則竊人之財不足為盗矣<lb/>
堂下逺於千里况於九重之深雖堯舜不能知比屋有<lb/>
人能以所聞所見上體人君愛民求治之意委曲詳陳<lb/>
之則都俞之間可以弭禍亂不兵而致太平也<lb/>
以忠孝遺子孫者昌以智術遺子孫者亡以謙接物者<lb/>
强以善自衛者良<lb/>
<pb n="KR3a0038_WYG_001-11b"/>
爾謀不臧悔之何及爾見不長教之何益<lb/>
利心專則背道私意確則㓕公<lb/>
能自愛者未必能成人自欺者必㒺人能自儉者未必<lb/>
能周人自忍者必害人此無他為善難為惡易也<lb/>
子之事親不能承顔養志則必不能忠於君弟之事兄<lb/>
不能致恭盡禮則必不能遜於長上<lb/>
家不和無以見孝子國不亂無以見忠臣如是則孝子<lb/>
忠臣不容見於世也僕竊疑之有人能克諧六親欽順<lb/>
<pb n="KR3a0038_WYG_001-12a"/>
父母家不使不和莫大之孝也有人能引君當道將順<lb/>
正救國不使之亂莫大之忠也<lb/>
嘗謂風俗不淳儉則財用無豐足葢貴富者奢侈相尚<lb/>
奉養之外棄廢寳貨窮極土木惟務相勝貧賤者專於<lb/>
工巧伎藝古所未見一日之直可以獲農夫終嵗之利<lb/>
故棄本逐末耕桑者少而衣食者多求其盈餘儲積不<lb/>
亦難哉甲胄之士可以責以禦侮州縣之吏不過委以<lb/>
簿書事君而變薄俗非大有力者不可<lb/>
<pb n="KR3a0038_WYG_001-12b"/>
婦人悍者必淫醜者必妬如士大夫繆者忌險者疑必<lb/>
然之理也<lb/>
費萬金為一瞬之樂孰若散而活餒者㡬千百人處𦕈<lb/>
軀以廣厦何如庇寒士以一席之地乎<lb/>
知足者貧賤亦樂不知足者富貴亦憂<lb/>
夙興夜寐無非忠孝者人不知天必知之飽食暖衣恬<lb/>
然自衛者身雖安其如子孫何<lb/>
人之所以異於禽獸草木者以其有為耳皮毛齒角禽<lb/>
<pb n="KR3a0038_WYG_001-13a"/>
獸以用而名香味補㵼草木以功而著人之生也無德<lb/>
以表俗無功以及物曾禽獸草木之不若也哀哉<lb/>
噐滿則溢人滿則䘮<lb/>
用心專者雷霆不聞其響寒暑不知其勞為己重者不<lb/>
知富貴可以殺身功名可以及後行四通八達之衢者<lb/>
不迷思大公至正之道者不惑<lb/>
蠻夷不可以力勝而可以信服鬼神不可以情通而可<lb/>
以誠達况渉世與人為徒誠信其可捨諸<lb/>
<pb n="KR3a0038_WYG_001-13b"/>
嵗月己徃者不可復未來者不可期見在者不可失為<lb/>
善則善應為惡則惡報成名㓕身惟自取之<lb/>
以德遺後者昌以禍遺後者亡謙柔卑退者德之餘强<lb/>
忍姦詐者禍之始<lb/>
舜之所以為孝者有頑父嚚母傲弟人不幸而有此當<lb/>
克諧如舜不為甚難孟子曰舜何人也予何人也有為<lb/>
者亦若是<lb/>
韓非作說難而卒斃於說豈非所謂多言數窮之戒耶<lb/>
<pb n="KR3a0038_WYG_001-14a"/>
屈己者能處衆好勝者必遇敵<lb/>
欲常服者不争欲常樂者自足<lb/>
有限之噐投之滿盈則溢太虚之空物物自容静躁寛<lb/>
猛視量之如何耳<lb/>
張飽帆於大江驟駿馬於平陸天下之至快反思則憂<lb/>
處不争之地乘獨後之馬人或我嗤樂莫大焉<lb/>
勝於己者可師拙於己者可役愛於己者知善而不知<lb/>
惡憎於己者見惡而不見善<lb/>
<pb n="KR3a0038_WYG_001-14b"/>
强辨者飾非不知過之可改謙恭者無諍知善之可遷<lb/>
善惡在自為父子不相授堯為父而有丹朱舜為子而<lb/>
有瞽瞍堯與賢易舜克諧以孝難<lb/>
與善人交有終身了無所得者與不善人交動静語黙<lb/>
之間亦從而似之何耶人性如水為不善如就下交友<lb/>
之間安可不擇<lb/>
人之制性當如隄防之制水朝培暮植猶恐蟻漏之易<lb/>
壊若汎濫不固一傾而不可覆也<lb/>
<pb n="KR3a0038_WYG_001-15a"/>
近世士大夫多為子弟所累是溺於愛而甘受其謗殊<lb/>
不知父當不義聖人猶許子諍子弟不肖而不能令是<lb/>
納於邪而不知義方之訓也父兄之罪大矣<lb/>
綺語背道雜學亂性<lb/>
邪正者治亂之本賞罰者治亂之具舉正措邪賞善罰<lb/>
惡未有不治者邪正相雜賞罰不當求治亦難矣哉<lb/>
不臨難不見忠臣之心不趨利不知義士之節<lb/>
予奪者上之柄臣不得専賞罰者上之權其可私以循<lb/>
<pb n="KR3a0038_WYG_001-15b"/>
人乎<lb/>
天下有正道邪不可干以邪干正者國不治天下有公<lb/>
議私不可奪以私奪公者人弗服<lb/>
富貴在天取捨在人在天者聽在人者斷善良者聽之<lb/>
道謙損者斷之本<lb/>
富貴以道得伊尹是也貧賤以道守顔淵是也俱為聖<lb/>
為賢負鼎干湯與簞瓢陋巷勞逸憂樂不可同日而語<lb/>
也<lb/>
<pb n="KR3a0038_WYG_001-16a"/>
聖賢師心不師跡雖百世而道同後世師跡不師心雖<lb/>
時同而術異<lb/>
目主明五色可以盲其明耳主聰五音可以聾其聰非<lb/>
耳目之罪心不正則視聽狂聰不聰明不明也<lb/>
大則治亂邪正小則晝夜死生皆反手耳反邪則正反<lb/>
亂則治反夜則晝反死則生豈可猶豫苟且而為哉<lb/>
耳雖聞目不親見者不可從而言之流言可以惑衆若<lb/>
文其言而貽後世恐是非邪正失實<lb/>
<pb n="KR3a0038_WYG_001-16b"/>
憂國者不顧身愛民者不㒺上<lb/>
以是為非以非為是者强辯足以惑衆以無為有以有<lb/>
為無者便僻足以媚人心可欺天可欺乎<lb/>
君子獨立而持正故助之者鮮小人挾黨以濟私故從<lb/>
之者多<lb/>
君子周身以道小人周身以術<lb/>
憂天下國家者其慮深其志大其利博其言似迃其合<lb/>
亦寡其遇亦難吾孔孟是也<lb/>
<pb n="KR3a0038_WYG_001-17a"/>
趨㨗徑者不問大路喜佞言者不親正人<lb/>
得天地之至和者為君子故溫良慈儉秉隂陽之繆盭<lb/>
者為小人故凶詐奸邪<lb/>
重名節者識有餘而巧不足保富貴者智不足而才有<lb/>
餘智識明者君子才巧勝者小人<lb/>
善惡之性不可易如水不能燥火不能濕形色語黙之<lb/>
間善惡自見<lb/>
古之人孝弟力田行著於鄉州黨族名聞於朝故命之<lb/>
<pb n="KR3a0038_WYG_001-17b"/>
以官其臨民也安得不豈弟其從事也安得不服勞其<lb/>
事君也安得不忠<lb/>
愛身者所以孝於親愛民者所以忠於君<lb/>
高不可欺者天也尊不可欺者君也内不可欺者親也<lb/>
外不可欺者人也四者既不可欺心其可欺乎我心不<lb/>
欺人其欺我乎<lb/>
溺愛者受制於妻子患失者屈己於富貴<lb/>
大丈夫見善明故重名節於泰山用心剛故輕生死如<lb/>
<pb n="KR3a0038_WYG_001-18a"/>
鴻毛<lb/>
父善教子者教於孩提君善責臣者責於冗賤葢嗜慾<lb/>
可以奪孝富貴可以奪忠<lb/>
為善易避為善之名難不患人易<hi>案此句疑有脫文</hi>犯而不校<lb/>
難<lb/>
渉世應物有以横逆加我者譬由行草莽中荆棘之在<lb/>
衣徐行緩解而已所謂荆棘者亦何心哉如是則方寸<lb/>
不勞而怨可釋<lb/>
<pb n="KR3a0038_WYG_001-18b"/>
以言傷人者利如刀斧以術害人者毒如虎狼言不可<lb/>
不擇術不可不擇也<lb/>
古人畏四知者謂天地彼我必有一知者不得不畏况<lb/>
處八達之衢為萬目所視畏乎所當畏行乎所無畏可<lb/>
也<lb/>
誠無悔恕無怨和無仇忍無辱<lb/>
為子孫作富貴計者十敗其九為人作善方便者其後<lb/>
受惠<lb/>
<pb n="KR3a0038_WYG_001-19a"/>
耳不聞人之非目不視人之短口不言人之過庻㡬為<lb/>
君子<lb/>
為善不求人知者謂之隂德故其施廣其惠博天報必<lb/>
豐是故聖人惡要譽君子恥姑息<lb/>
仁言不如仁心之誠利近不如利逺之博仁言或失於<lb/>
口惠利近或㡬於姑息<lb/>
智大心勞者狂力小任重者踣<lb/>
知過之為過者恐懼不敢為不知過之為過者殺身而<lb/>
<pb n="KR3a0038_WYG_001-19b"/>
後已<lb/>
攫金於市者欲心勝而不知有羞惡求珠於淵者利心<lb/>
專而不顧其沉溺<lb/>
晝之所為夜必思之有善則樂有過則懼君子人也晝<lb/>
之所為夜不敢思行險蹈禍以苟僥倖其小人之徒歟<lb/>
沽虛譽於小人不若受之於天遺貨財於子孫不若周<lb/>
人之急<lb/>
私心勝者可以㓕公為己重者不知利物<lb/>
<pb n="KR3a0038_WYG_001-20a"/>
不欺不吝不隘不强者可與人為徒<lb/>
禮義亷耻可以律己不可以繩人律己則寡過繩人則<lb/>
寡合寡合則非渉世之道是故君子責己小人責人<lb/>
德有餘而為不足者謙財有餘而為不足者鄙<lb/>
愚勝智拙勝巧訥勝辯知此者全身昩此者蹈禍<lb/>
合天地者或不能周人情圖近利者必知其無逺慮<lb/>
塊土不能障狂瀾匹夫不能振頽俗<lb/>
蘇張通六國而皆合孔孟走天下而不遇易進難入王<lb/>
<pb n="KR3a0038_WYG_001-20b"/>
霸之道豈止如霄壤<lb/>
陶淵明無功德以及人而名節與古忠臣義士等何耶<lb/>
豈顔氏子以退為進寗武子愚不可及之徒歟<lb/>
巧辯者與道多悖拙訥者渉世必踈寜踈於世不可悖<lb/>
於道<lb/>
華藻見於外者謂之文今古積於中者謂之學苟見道<lb/>
不明用心不正徒只以文過飾非所以在德行言語政<lb/>
事之下<lb/>
<pb n="KR3a0038_WYG_001-21a"/>
求師問友急於教子弟者始於章句中於文彩終於科<lb/>
第所謂入孝出悌汎愛親仁則瞢然如𠖇行豈不違吾<lb/>
宣聖之言乎<lb/>
人性如水曲直方圓隨所寓善惡邪正隨所習富貴聲<lb/>
色皆就下不勞習者也若非見善明用心剛强忍力行<lb/>
則决堤壞防不流蕩者㡬希<lb/>
責越人以鞍馬强胡人以舟楫其猶詢民瘼於貴㳺索<lb/>
寳玩於寒士艱哉<lb/>
<pb n="KR3a0038_WYG_001-21b"/>
用不節財何以豐民不蘓國何以足<lb/>
君容而斷臣恪而忠父嚴而慈子孝而敬兄愛而訓弟<lb/>
恭而勞夫和而莊婦貞而順人倫之道盡矣處内以睦<lb/>
處外以義檢身以正交際以誠行己之道至矣<lb/>
飽藜莧者鄙膏粱樂貧賤者薄富貴安義命者輕死生<lb/>
逺是非者惡臧否<lb/>
不欺暗室者肯自欺於心乎不媿屋漏者肯有媿於人<lb/>
乎不欺於心無媿於人庻㡬可以希君子<lb/>
<pb n="KR3a0038_WYG_001-22a"/>
外重者内輕故保富貴而䘮名節内重者外輕故守道<lb/>
義而樂貧賤<lb/>
愛親者保其身愛君者輕其位<lb/>
飽肥甘衣輕暖不知節者損福廣積聚驕富貴不知止<lb/>
者殺身<lb/>
窮不易操達不患失非見善明用心剛者不能<lb/>
身之中有小疾痛則毉卜雜進愈而後已殊不知烹宰<lb/>
物命以快口腹豈不甚於己之疾痛乎戒之哉戒之哉<lb/>
<pb n="KR3a0038_WYG_001-22b"/>
人有過失己必知之己有過失豈不自知喜是非者檢<lb/>
人畏憂患者檢身<lb/>
人以巧勝天天以直勝人<lb/>
小人詐而巧似是而非故人悅之者衆君子誠而拙似<lb/>
迃而直故人知之者寡<lb/>
君子小人不並用如薰蕕不同噐用君子則逺小人用<lb/>
小人則害君子<lb/>
舜耕於歴山伊尹耕於莘野聖賢力田見於經傳後世<lb/>
<pb n="KR3a0038_WYG_001-23a"/>
以文學明道其弊至於菽麥不分豈止不知稼穡艱難<lb/>
也哀哉<lb/>
人以麟鳯比君子以豺狼比小人徒論其表耳麟鳯能<lb/>
瑞世而不能移風易俗君子能厚風俗致太平以來麟<lb/>
鳯豺狼能害人其狀易别人得以避之小人深情厚貌<lb/>
毒人而不可防閑豺狼之不若也<lb/>
善惡之報速則人畏而為善天網雖勿漏恐太踈則流<lb/>
中下之性<lb/>
<pb n="KR3a0038_WYG_001-23b"/>
少不勤苦老必艱辛少不伏勞老不安逸<lb/>
明出處者可以保身輕死生者可以守節<lb/>
梁棟朽者屋傾賢不肖分者國治上節下儉者財用足<lb/>
本重末輕者天下平<lb/>
輕財足以聚人律己足以服人量寛足以得人身先足<lb/>
以率人<lb/>
無常德者不可以作毉存亡所繫耳庸人假毉以自誣<lb/>
其初則要厚利虛實補㵼未必適當幸而不死則呼湏<lb/>
<pb n="KR3a0038_WYG_001-24a"/>
百出病者甘心以足其欲不幸而斃則曰飲食不知禁<lb/>
嗜欲不能節非藥之過也厚載而去死者何辜焉世無<lb/>
扁鵲望而知死生華佗滌腸而愈疾輕以性命託庸夫<lb/>
何如畏致疾之因固養其本以全天年耶嗚呼哀哉<lb/>
憂患疾痛皆養生善知識放逐閒廢皆仕宦善知識不<lb/>
有憂安知樂可為戒<lb/>
女相妬於室士相嫉於朝古今通患也若無貪榮擅寵<lb/>
之心何嫉妬之有<lb/>
<pb n="KR3a0038_WYG_001-24b"/>
情相親者禮必寡道相悖者術不同禮簡者誠術異者<lb/>
争<lb/>
人不可無識識暗者小人無識者禽獸小人捨正而趨<lb/>
邪假善而為惡識明者果如是乎禽獸不知父子之親<lb/>
君臣之分識安在哉<lb/>
利可共而不可獨謀可寡而不可衆獨利則敗衆謀則<lb/>
泄<lb/>
火之炎上水之就下順其性則烹飪之功成灌溉之利<lb/>
<pb n="KR3a0038_WYG_001-25a"/>
博<lb/>
越鳥巢南胡馬嘶北物之直情而况於人乎<lb/>
葢棺能定士之賢愚臨事能見人之操守<lb/>
食能止饑飲能止渴畏能止禍足能止貪<lb/>
猛虎能食人不幸而遇之必疾走以避小人能媚人人<lb/>
喜與之親不幸而同利害必巧為中傷毒人而人不知<lb/>
然機穽之設未若天網之勿漏也<lb/>
父之教子必以孝君之責臣必以忠子不子臣不臣安<lb/>
<pb n="KR3a0038_WYG_001-25b"/>
則為之<lb/>
以仁為宅以禮為門以義為路居處於是踐履於是安<lb/>
得不謂之君子<lb/>
仁義忠信本自修人必欽崇之放辟邪侈本自賊人必<lb/>
輕鄙之<lb/>
莫尊於事君莫嚴於事親莫逺於天地鬼神莫踈於禽<lb/>
獸夷狄一於誠則交際之道無不至矣<lb/>
内不欺於妻子者事親必孝外不欺於朋友者事君必<lb/>
<pb n="KR3a0038_WYG_001-26a"/>
忠<lb/>
人性如水水一傾則不可復性一縱則不可反制水者<lb/>
必以隄防制性者必以禮法<lb/>
保生者寡欲保身者避名無欲易無名難<lb/>
善人種德降祥於天惡人種禍貽殃於後<lb/>
妻子之書可以示朋友袵席之言可以白神明俯仰無<lb/>
媿君子之樂也<lb/>
以巧得者不肯以拙守巧過則失以力進者不肯以謙<lb/>
<pb n="KR3a0038_WYG_001-26b"/>
退力窮則墜<lb/>
人欲有所為不必謀於人當謀於心一人之心千萬人<lb/>
之心也若我心為可則人亦必以為可或人心有不可<lb/>
為者我豈可為耶<lb/>
孝弟忠信之在身猶金玉寳貨之在室擴而行之於己<lb/>
猶發而施之於人豈不美哉放棄而不知求埋藏而不<lb/>
知用是誰之過歟<lb/>
天下無甚難事若度己而取量才而授事㒺不濟若責<lb/>
<pb n="KR3a0038_WYG_001-27a"/>
聾者修聲瞽者司火非不為是不能也<lb/>
大匠掄材梁棟榱桷非一律良醫用藥温凉補㵼不槩<lb/>
用譬猶造屋瓦者不可為盤盂鑿柱礎者不可琢璞玉<lb/>
似是而非非工之過用者之不審也<lb/>
出必告反必面昏定晨省問寢視膳是人子之於親無<lb/>
頃刻㤀也今士大夫之家子弟㓜則視乳哺長則命師<lb/>
友非不愛也及其一命在身則挈妻携子從事於外以<lb/>
親為客寄父欲子之進而㤀其愛子欲自致顯宦而㤀<lb/>
<pb n="KR3a0038_WYG_001-27b"/>
其親是父不父子不子豈不為名教罪人求忠臣於孝<lb/>
子之門固不足誅賢父兄之過亦多矣<lb/>
用過其才則敗事享過其分則䘮身<lb/>
量有餘則不隘力有餘則不乏德有餘則不争色有餘<lb/>
則不妬<lb/>
用捨在人不在我行藏在我不在人在我者道在人者<lb/>
時<lb/>
言心聲也心正者言直心詖者言誕心不公者言不中<lb/>
<pb n="KR3a0038_WYG_001-28a"/>
理心誇大者言不究實<lb/>
事君如事父以實不以文以誠不以巧尊而畏之愛而<lb/>
敬之尊則不敢欺畏則不敢侮愛則不忍隐敬則不忍<lb/>
犯<lb/>
伊吕起耕釣傅說舉版築湯文高宗致治之本也漢高<lb/>
祖得先聖之心故用蕭何追亡臣為將削平禍亂與黼<lb/>
藻太平舉措不同<lb/>
欲飽暖者事農桑興王覇者圖秦晉農桑者衣食之本<lb/>
<pb n="KR3a0038_WYG_001-28b"/>
秦晉者兵馬之區<lb/>
臥重冰而厚䄄褥耽大慾而儲藥石知所患而不知所<lb/>
畏宴安之惑也<lb/>
不深耕易耨難以責天時不正心誠意難以服衆議<lb/>
有違於親者不足以言孝有欺於君者不足以言忠有<lb/>
慾者無剛有私者無斷<lb/>
養剛大之氣者不溺於富貴明取舍之義者不戚於貧<lb/>
賤然後可以斷大事立大節豈小丈夫所能<lb/>
<pb n="KR3a0038_WYG_001-29a"/>
鍜者夏不畏烈火漁者冬不畏寒氷好名者不顧安危<lb/>
耽欲者不顧生死<lb/>
貴賤有分大小有量分在天賤不能貴量在人小不能<lb/>
大君子修己以俟天小人怨天而不度己<lb/>
憂國者不謀身周人者不私己<lb/>
君子去取以是非小人毁譽以好惡君子合以同道小<lb/>
人合以附己<lb/>
事無大小理在其中當理者必能踐其言而卒於成理<lb/>
<pb n="KR3a0038_WYG_001-29b"/>
不當者雖詞窮力竭而終於有畫<lb/>
孝弟忠信立身之大本禮義亷耻行己之先務<lb/>
竊富貴以巧者甚於穿窬殘性命以慾者過於焚溺<lb/>
忠言似苦味之則有理㨗徑似直行之則背道忠言難<lb/>
於求知直道惟可行己<lb/>
　　藻嘗謂踐履之學見於日用其本在於正心誠意<lb/>
　　其效小用之以齊家大用之以治國平天下乃聖<lb/>
　　賢相授受之心法也河内李公太中先生著省心<lb/>
<pb n="KR3a0038_WYG_001-30a"/>
　　雜言一編以貽訓子孫始終不離乎孝弟忠信仁<lb/>
　　義道德之說踐履至到發而為言簡而有法與大<lb/>
　　學篇相表裏先生不以藻為愚暇日出所藏以相<lb/>
　　付授竊怪子房跪而進履老人夜半授以兵書未<lb/>
　　免教以殺人雖富貴可獵取非藻所願學焉是書<lb/>
　　也實聖賢心法所寓如老子之言道德聖人將有<lb/>
　　取焉乃刋而集之以公其傳吁今之學者文有餘<lb/>
　　而實不足涸源蹙本能踐其言者鮮矣微此書何<lb/>
<pb n="KR3a0038_WYG_001-30b"/>
　　以見聖賢之心法也夫門生右奉議郎權通判興<lb/>
　　元軍府主管學事兼管内勸農事賜緋魚袋馬藻<lb/>
　　䟦<lb/>
　　人有過己必知之己有過豈不自知喜是非者檢<lb/>
　　人畏憂患者檢身善哉言乎此省心之要法也李<lb/>
　　公生於太平之世富貴之家老於南遷之後故其<lb/>
　　所自得者如此嘉泰甲子二月戊午江陵項安世<lb/>
　　謹書<lb/>
<pb n="KR3a0038_WYG_001-31a"/>
　　君子之學必盡其心而後能知其性然心難盡也<lb/>
　　操則存舍則亡出入無時莫知其鄉可畏也哉今<lb/>
　　李氏之學省察之功見於日用者如此其殆庻㡬<lb/>
　　乎嘉定壬申嵗重陽節日荆江樂章書<lb/>
　　先大父敷文平居自號省心雜言一編皆箴規訓<lb/>
　　戒之辭耆岡兒童時尚及見其手藁板行于蜀名<lb/>
　　公鉅卿書其前後者非一士大夫愛重之以其本<lb/>
　　刋于池陽于新安皆以為大父之文也嘉定戊辰<lb/>
<pb n="KR3a0038_WYG_001-31b"/>
　　耆岡調官都城見書坊有刋小本鬻於市以為林<lb/>
　　和靖之作按和靖處士隐于西湖以詩名坡谷淮<lb/>
　　海皆稱道之設有此書諸公樂善好賢豈不揄揚<lb/>
　　而賛美之而和靖畧無一字自叙一以為品題者<lb/>
　　不知妄人俗子何所據而云然甚可怪也耆岡通<lb/>
　　守邵陽敬以舊本摹寫鋟木以廣其傳可以破流<lb/>
　　俗之惑使來世鶡冠晏子春秋之疑尚於是乎可<lb/>
　　攷嘉定壬申仲秋孫奉議郎通判邵州軍州兼管<lb/>
<pb n="KR3a0038_WYG_001-32a"/>
　　内勸農營田事賜緋魚袋權州事耆岡拜手謹識<lb/>
　　景初四世祖提刑敷文乃丞相文和公之介弟生<lb/>
　　長太平中更憂患禀賦厚而神氣正識見逺而界<lb/>
　　限明抱負偉而發舒竒經渉多而酬應定人不知<lb/>
　　其為貴人也是以仕建紹間歴事三朝險夷一節<lb/>
　　疊被玉音襃寵曰朕知卿所至有愛民之譽又曰<lb/>
　　卿平素愛民一時縉紳歆羡年踰耳順力上掛冠<lb/>
　　之請人以比漢二䟽優㳺林下夀踰八袠人以比<lb/>
<pb n="KR3a0038_WYG_001-32b"/>
　　洛中諸老晚年書所見於坐右凡數十條以訓子<lb/>
　　孫名曰省心雜言明白洞逹沉著痛快雜之語録<lb/>
　　中莫辨刋行已久景初王父通守古邵亦嘗鋟梓<lb/>
　　不自意萬里流落之餘徃蹇來連連山水郡唐韓<lb/>
　　昌黎劉賔客我宋濓溪周元公南軒張宣公或宦<lb/>
　　遊或客寄轍跡猶香膏馥沾匄士皆希古則是編<lb/>
　　又且鋟梓昔五峯胡先生論通書之指人見其書<lb/>
　　之約而不知其道之大見其文之質而不知其義<lb/>
<pb n="KR3a0038_WYG_001-33a"/>
　　之精見其言之澹而不知其味之長雜言以之東<lb/>
　　坡蘇先生作王氏三槐堂記嘉其四世孫鞏好德<lb/>
　　而文以世其家景初愧焉敷文公名與字及出處<lb/>
　　大槩見諸太史氏書墓今併刻之省心乃其道號<lb/>
　　文和公名邦彦擢進士第一實政和宰相云景定<lb/>
　　三年太嵗壬戌良月朔旦四世孫朝㪚郎知連州<lb/>
　　軍州事節制屯戍軍馬提舉民兵借紫李景初拜<lb/>
　　手謹䟦<lb/>
<pb n="KR3a0038_WYG_001-33b"/>
　　雜言共二百二十八條小子曾㞧復之熟之旦夕<lb/>
　　筮仕蒼梧在輿則見其倚於衡猶以六經佐三尺<lb/>
　　法下元日景初又識<lb/>
</p>
<p>
</p>
  </div></body>
</text>\m</TEI>