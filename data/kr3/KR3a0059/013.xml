<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>西山讀書記卷十三</head> <lb/>
    <p>
<pb n="KR3a0059_WYG_013-1a"/>
欽定四庫全書<lb/>
　西山讀書記卷十三<lb/>
　　　　　　　　　　　　宋　真徳秀　撰<lb/>
　　　夫婦<lb/>
易説卦有天地然後有萬物有萬物然後有男女有男<lb/>
女然後有夫婦有夫婦然後有父子有父子然後有君<lb/>
臣有君臣然後有上下有上下然後禮義有所錯<lb/>
　程子曰天地萬物之本夫婦人倫之始所以上經首<lb/>
<pb n="KR3a0059_WYG_013-1b"/>
　乾坤下經首咸繼以恒也天地二物故二卦分為天<lb/>
　地之道男女交合而成夫婦故咸與恒皆二體合為<lb/>
　夫婦之義咸感也以説為主恒常也以正為本而説<lb/>
　之道自有正也正之道固有説焉咸之為卦兑上艮<lb/>
　下少女少男也男女相感之深莫如少者故二少為<lb/>
　咸也艮體篤實止為誠慤之義男志篤實以下交女<lb/>
　心説而上應男感之先也男先以誠感則女説而應<lb/>
　也<lb/>
<pb n="KR3a0059_WYG_013-2a"/>
夫婦之道不可以不久也故受之以恒<lb/>
　恒久也咸夫婦之道夫婦終身不變者也故咸之後<lb/>
　受之以恒也咸少男在少女之下以男下女是男女<lb/>
　交感之義恒長男在長女之上男尊女卑夫婦居室<lb/>
　之常道也論交感之情則至為深切論尊卑之敘則<lb/>
　長當謹正故兑艮為咸而震巽為恒也○荀子曰易<lb/>
　之咸見夫婦之道不可不正也君臣父子之本也咸<lb/>
　感也以髙下下以男下女柔上而剛下聘仕之義親<lb/>
<pb n="KR3a0059_WYG_013-2b"/>
　迎之道重始也○此章論人倫之始<lb/>
禮記天地合而后萬物興焉夫昏禮萬世之始也取於<lb/>
異姓所以附逺厚别也幣必誠辭無不腆<lb/>
　鄭氏曰誠信也腆猶厚也<lb/>
告之以直信<lb/>
　直猶正也此二者所以教婦正直信也<lb/>
信事人也信婦徳也壹與之齊終身不改故夫死不嫁<lb/>
　事猶立也齊謂共牢而食同尊卑也齊或為醮<lb/>
<pb n="KR3a0059_WYG_013-3a"/>
男女親迎男先於女剛柔之義也天先乎地君先乎臣<lb/>
其義一也<lb/>
　先謂倡道也<lb/>
執摯以相見敬章别也<lb/>
　言不敢相䙝也摯所奠雁也<lb/>
男女有别然後父子親父子親然後義生義生然後禮<lb/>
作禮作然後萬物安<lb/>
　言人倫有别則氣性醇也<lb/>
<pb n="KR3a0059_WYG_013-3b"/>
無别無義禽獸之道也<lb/>
　言聚麀之亂類也<lb/>
壻親御授綏親之也親之也者親之也<lb/>
　言已親之所以使之親已也<lb/>
出乎大門而先男帥女女從男夫婦之義由此始也<lb/>
　先者車居前也○郊特牲<lb/>
昏禮者将合二姓之好上以事宗廟而下以繼後世也<lb/>
故君子重之是以昏禮納采問名納徵請期皆主人筵<lb/>
<pb n="KR3a0059_WYG_013-4a"/>
几於廟而拜迎於門外入揖讓而升聴命於廟所以敬<lb/>
慎重正昏禮也<lb/>
　鄭氏曰聴命謂主人聴使者所傳壻家之命也○䟽<lb/>
　曰問名者問其女之所生母之姓名<lb/>
父親醮子而命之迎男先於女也子承命以迎主人筵<lb/>
几於廟而拜迎於門外壻執雁入揖讓升堂再拜奠雁<lb/>
盖親受之於父母也降出御婦車而壻授綏御輪三周<lb/>
先俟於門外婦至壻揖婦以入共牢而食合卺而酳所<lb/>
<pb n="KR3a0059_WYG_013-4b"/>
以合體同尊卑以親之也<lb/>
　酌而無酬酢曰醮醮之禮加冠醮所以異者於寝耳<lb/>
　壻御婦車輪三周御者代之壻自乗其車先道之歸<lb/>
　也共牢而食合卺而酳成婦之義○䟽曰所以必命<lb/>
　迎者欲使男往迎之女則從男而來是男子先迎女<lb/>
　從後至也拜迎於門外者壻來先迎而以敵體待之<lb/>
　也卺謂半瓢以一瓠分為兩瓢謂之卺壻之與婦各<lb/>
　執一片以酳故云合卺而酳同尊卑謂共牢也所以<lb/>
<pb n="KR3a0059_WYG_013-5a"/>
　合體同尊卑者欲使壻之親婦婦亦親壻所以體同<lb/>
　為一不使尊卑有殊也<lb/>
敬慎重正而后親之禮之大體而所以成男女之别而<lb/>
立夫婦之義也男女有别而后夫婦有義夫婦有義而<lb/>
后父子有親父子有親而后君臣有正故曰昏禮者禮<lb/>
之本也<lb/>
　言子受氣性純則孝孝則忠也○䟽曰所為昏禮本<lb/>
　者昏姻得所則受氣純和生子必孝事君必忠孝則<lb/>
<pb n="KR3a0059_WYG_013-5b"/>
　父子親忠則朝廷正昏禮為諸禮之本也<lb/>
夙興婦沐浴以俟見質明賛見婦於舅姑執筓棗栗腶<lb/>
修以見賛醴婦婦祭脯醢祭醴成婦禮也<lb/>
　成其為婦之禮也賛醴婦當作禮<lb/>
舅姑入室婦以特豚饋明婦順也<lb/>
　以饋明婦順者供養之禮主於孝順○䟽曰士昏故<lb/>
　有特豚饋於舅姑若大夫以上非惟特豚而已<lb/>
厥明舅姑共饗婦以一獻之禮奠酬舅姑先降自西階<lb/>
<pb n="KR3a0059_WYG_013-6a"/>
婦降自阼階以著代也<lb/>
　言既獻之而授之以室事也降者各還其燕寝婦見<lb/>
　及饋饗於適寝昏禮不言厥明此言之者容大夫以<lb/>
　上禮多或異日○䟽曰此以士為主亦兼明大夫故<lb/>
　厥明饗婦若士婦見舅姑之日即舅姑饗婦不待厥<lb/>
　明以著代者謂阼階是舅姑所升之處今婦由阼階<lb/>
　而降是著明代舅姑之事也適寝者謂舅姑之適寝<lb/>
　也<lb/>
<pb n="KR3a0059_WYG_013-6b"/>
成婦禮明婦順又申之以著代所以重責婦順焉也婦<lb/>
順者順于舅姑和于室人而後當于夫以成絲麻布帛<lb/>
之事以審守委積盖蔵<lb/>
　室人謂女妐女叔諸婦也當猶稱也後言稱夫者不<lb/>
　順舅姑不和室人雖有善者猶不為稱夫也○䟽曰<lb/>
　以審守委積盖蔵者言以此詳審保守家之所有委<lb/>
　積掩盖蔵聚之物也室人是在室之人非男子也女<lb/>
　妐謂壻之姊女叔謂壻之妹諸婦謂姊姒之屬<lb/>
<pb n="KR3a0059_WYG_013-7a"/>
是故婦順備而后内和理内和理而後家可長久也故<lb/>
聖王重之是以古者婦人先嫁三月祖廟未毁教於公<lb/>
宫祖廟既毁教于宗室教以婦徳婦言婦容婦功教成<lb/>
祭之牲用魚芼之以蘋藻所以成婦順也○昏義<lb/>
　鄭氏曰謂天子諸侯同姓者也嫁女必就尊者教成<lb/>
　之教成之者女師也祖廟女所出之祖也公君也宗<lb/>
　室宗子之家也婦徳貞順也婦言辭令也婦容婉娩<lb/>
　也婦功絲麻也祭之祭其所出之祖也魚蘋藻皆水<lb/>
<pb n="KR3a0059_WYG_013-7b"/>
　物隂類也魚為爼實蘋藻為羮菜祭無牲牢吉事耳<lb/>
　非正祭也其粢盛用黍云君使有司告之宗子之家<lb/>
　若其祖廟已毁則為壇而告焉○白虎通曰婦人所<lb/>
　以有師何學事人之道也學一時足以成矣與君有<lb/>
　緦麻之親者教於公宫三月與君無親者各教於宗<lb/>
　廟宗婦之室國君取大夫之妾士之妻老無子而明<lb/>
　於婦道者又禄之使教宗室五屬之女大夫士皆有<lb/>
　宗族自於宗子之室學事人也<lb/>
<pb n="KR3a0059_WYG_013-8a"/>
男女非有行媒不相知名非受幣不交不親故日月以<lb/>
告君<lb/>
　鄭氏曰周禮凡取判妻入子媒氏書之以告君<lb/>
齋戒以告鬼神<lb/>
　昏禮凡受女之禮皆於廟為神席以告鬼神<lb/>
為酒食以召鄉黨僚友<lb/>
　會賓客也<lb/>
以厚其别<lb/>
<pb n="KR3a0059_WYG_013-8b"/>
　厚重慎也○曲禮○孟子曰丈夫生而願為之有室<lb/>
　女子生而願為之有家不待父母之命媒妁之言鑚<lb/>
　穴隙相窺踰牆相從則父母國人皆賤之○禮娶則<lb/>
　為妻奔則為妾<lb/>
子云夫禮坊民所淫章民之别使民無嫌以為民紀者<lb/>
也故男女無媒不交無幣不相見恐男女之無别也<lb/>
　鄭氏曰重男女之會所以逺别之於禽獸也有幣者<lb/>
　必有媒有媒者不必有幣<lb/>
<pb n="KR3a0059_WYG_013-9a"/>
以此坊民民猶有自獻其身<lb/>
　獻謂進也○䟽曰謂民之女人猶有自進其身以求<lb/>
　男者也○坊記<lb/>
昏禮不用樂幽隂之義也樂陽氣也<lb/>
　鄭氏曰幽深也欲使婦深思其義不以陽散之也䟽<lb/>
　曰陽是動散用樂則令婦志意動散不能深思隂静<lb/>
　之義以修婦道也<lb/>
昏禮不賀人之序也<lb/>
<pb n="KR3a0059_WYG_013-9b"/>
　序猶化也○程子曰昏禮不用樂幽隂之義也此説<lb/>
　非是昏禮豈是幽隂但古人重此大禮嚴肅其事不<lb/>
　用樂也昏禮不賀人之序也此則得之<lb/>
孔子曰嫁女之家三夜不息燭思相離也<lb/>
　離力智反○鄭氏曰思骨肉也<lb/>
取婦之家三日不舉樂思嗣親也<lb/>
　重世變也○䟽曰所以不舉樂者思今已之取妻嗣<lb/>
　續其親則是親之代謝所以悲哀感傷重世之改變<lb/>
<pb n="KR3a0059_WYG_013-10a"/>
　也○以上總言昏禮大意<lb/>
三十曰壯有室<lb/>
　鄭氏曰妻稱室○曲禮下同<lb/>
女子許嫁筓而字<lb/>
　鄭氏曰以許嫁為成人<lb/>
三十而有室始理男事女子十有五年而筓二十而嫁<lb/>
有故二十三年而嫁<lb/>
　鄭氏曰故謂父母之喪○内則<lb/>
<pb n="KR3a0059_WYG_013-10b"/>
魯哀公問於孔子曰禮男必三十而有室女必二十有<lb/>
夫也豈不晩哉孔子曰夫禮言其極也不是過也男子<lb/>
二十冠有為人父之端女子十五許嫁有適人之道於<lb/>
此而往則為昬矣<lb/>
　家語○以上言昏嫁之年○其下文云曰羣生閉蔵<lb/>
　乎隂而為化育之始故聖人因時以合偶男女窮天<lb/>
　數也霜降而婦功成嫁娶者行焉冰泮而農桑起昏<lb/>
　禮殺於此○王肅曰季秋霜降嫁娶者始於此詩云<lb/>
<pb n="KR3a0059_WYG_013-11a"/>
　将子無怒秋以為期正月農事起者採桑昏禮始殺<lb/>
　言未止也詩云士如歸妻迨氷未泮言如欲使妻歸<lb/>
　當及氷未泮散之時○此又言嫁娶之時○按詩桃<lb/>
　夭標有梅皆以男女及時為美而齊之有狐鄭之野<lb/>
　有蔓草皆以男女失時為刺至漢王吉則曰夫婦人<lb/>
　倫大綱夭夀之萌世俗嫁娶太蚤未知為人父母之<lb/>
　道而有子是以教化不明而民多夭二義皆所當知<lb/>
　也<lb/>
<pb n="KR3a0059_WYG_013-11b"/>
孔子曰女有五不取逆家子者謂其逆徳也<lb/>
　何休曰廢人倫也<lb/>
亂家者謂其亂倫也<lb/>
　何休曰類不正也<lb/>
世有刑人者謂其棄於人也有惡疾子者謂其棄於天<lb/>
也喪父長子謂其無受命也<lb/>
　程子曰世人多謹於擇壻而忽於擇婦其實壻易見<lb/>
　婦難知所繫甚重豈可忽也○愚按孔子五不取即<lb/>
<pb n="KR3a0059_WYG_013-12a"/>
　擇婦之法也婦人深居閨閫美不外著賢否未易知<lb/>
　也亦觀其家如何爾逆家子不取是其所取必忠孝<lb/>
　之家也亂家子不娶是其所取必禮義之族也推是<lb/>
　類而求之其不中者鮮矣唯喪父長子一節先儒以<lb/>
　為疑若父雖喪而母賢則其教女必有法又非所拘<lb/>
　也今世俗擇婦不謹其失有二一曰以色二曰以財<lb/>
　晉叔向欲取於申公巫臣氏其母曰吾聞之甚美必<lb/>
　有甚惡昔有仍氏生女黰黑而甚美光可以鑑名曰<lb/>
<pb n="KR3a0059_WYG_013-12b"/>
　𤣥妻樂正后䕫娶之生伯封實有豕心貪惏無饜后<lb/>
　羿滅之䕫以是不祀夫有尤物足以移人茍非徳義<lb/>
　則必有禍叔向卒娶之遂滅羊舌氏此可為色娶者<lb/>
　之戒文中子曰昏娶而論財夷虜之道也君子不入<lb/>
　其鄉古者男女之族各擇徳焉不以財為禮此又深<lb/>
　譏財娶者之失也又先賢有言嫁女必求勝吾家者<lb/>
　則女之事人也恭取婦必不若吾家者則婦之執禮<lb/>
　也謹今之士起於寒㣲而驟結昏於權要鮮有不慢<lb/>
<pb n="KR3a0059_WYG_013-13a"/>
　其夫者晉大夫董叔將娶於范氏叔向曰范氏富盍<lb/>
　已乎欲為繋援焉他日董祁愬於范獻子曰不吾敬<lb/>
　也獻子執而縛於庭之槐叔向過之曰子盍為我請<lb/>
　乎叔向曰求繋既繫矣求援亦援矣欲而得之又何<lb/>
　請焉韋昭曰董祁者范宣子之女獻子之妹也此又<lb/>
　可為扳援貴勢而自取羞辱者之戒故附著之○此<lb/>
　章言擇婦<lb/>
子云取妻不取同姓以厚别也以此坊民魯春秋猶去<lb/>
<pb n="KR3a0059_WYG_013-13b"/>
夫人之姓曰吳其死曰孟子卒<lb/>
　鄭氏曰吳太伯之後魯同姓昭公取焉去姬曰吳而<lb/>
　已至其死亦畧云孟子卒不書夫人某氏薨孟子盖<lb/>
　其字○坊記<lb/>
衛公使其大夫求婚於季氏桓子問禮於孔子子曰同<lb/>
姓為宗有合族之義故繋之以姓而弗别綴之以食而<lb/>
弗殊<lb/>
　王肅曰君有食族人之禮雖親盡不異之殊食多少<lb/>
<pb n="KR3a0059_WYG_013-14a"/>
　也<lb/>
雖百世婚姻不得通周道然也桓子曰魯衞之先雖寡<lb/>
兄弟今已絶逺矣可乎孔子曰固非禮也夫上治祖禰<lb/>
以尊尊也下治子孫以親親也旁治昆弟所以敦睦也<lb/>
此先王不易之教也<lb/>
　白虎通曰不娶同姓者重人倫防淫佚恥與禽獸同<lb/>
　也外屬小功以上亦不得娶也○以上言不娶同姓<lb/>
　今人知同姓之不可娶而不知有姓雖異而其出同<lb/>
<pb n="KR3a0059_WYG_013-14b"/>
　者如韓毛之類是也又外屬之有服者亦罕知避故<lb/>
　著此義焉<lb/>
春秋文四年夏逆婦姜于齊<lb/>
　胡氏曰逆皆稱女以未成婦而女者在父母家之所<lb/>
　稱也往迎而稱婦入國不書至何哉此春秋誅意之<lb/>
　効也禫制未終思念娶事是不志哀而居約矣方逆<lb/>
　也而已成為婦未至也而如在國中原其意而誅之<lb/>
　也○唐徳宗時張茂宗尚主未昏茂宗母卒遺表請<lb/>
<pb n="KR3a0059_WYG_013-15a"/>
　終嘉禮帝許之起復茂宗左衛将軍諫官蒋乂諫曰<lb/>
　古者兵革之急有墨衰從事者未聞起復尚主者帝<lb/>
　曰人間多借吉成婚者卿何執之堅也又曰昏姻喪<lb/>
　紀人之大倫吉凶不可瀆也委巷之家不知禮教其<lb/>
　女孤貧無恃或有借吉從人未聞男子借吉娶婦者<lb/>
　也帝不悦趣下嫁之期○范氏曰委巷鄙慝之禮法之<lb/>
　所當禁也乃引以為比不亦惑乎今士大夫之家以<lb/>
　喪昏者衆矣非獨委巷為然此失禮之尤不可不戒<lb/>
<pb n="KR3a0059_WYG_013-15b"/>
　故著此義焉○此章言喪娶非禮<lb/>
父醮子命之曰往迎爾相承我宗事<lb/>
　鄭氏曰子壻相助也宗事宗廟之事<lb/>
朂帥以敬先妣之嗣若則有常<lb/>
　朂勉也若猶汝也勉帥道婦以敬其為先妣之嗣女<lb/>
　之行則當有常深戒之詩曰太姒嗣徽音<lb/>
子曰諾惟恐弗堪不敢忘命父送女命之曰戒之敬之<lb/>
夙夜無違命<lb/>
<pb n="KR3a0059_WYG_013-16a"/>
　夙起也早起夜卧命姑舅之戒命<lb/>
母施衿結帨曰勉之勉之夙夜無違宫事庶母及門内<lb/>
施鞶申之以父母之命命之曰敬恭聴宗爾父母之言<lb/>
夙夜無愆視諸衿鞶<lb/>
　庶母父之妾也鞶鞶槖也所以盛帨巾言尊也愆過<lb/>
　也諸之也示之以衿鞶者皆託戒使識之也○士昏<lb/>
　禮○按夫之道在敬身以帥其婦婦之道在敬身以<lb/>
　承其夫故父之醮子必曰勉帥以敬親之送女必曰<lb/>
<pb n="KR3a0059_WYG_013-16b"/>
　敬之戒之夫婦之道盡於此矣○孟子曰女子之嫁<lb/>
　也母命之往送之門戒之曰往之女家必敬必戒無<lb/>
　違夫子以順為正者妾婦之道也<lb/>
易坤文言隂雖有美含之以從王事弗敢成也地道也<lb/>
妻道也臣道也地道無成而代有終也<lb/>
　程子曰為下之道不居其功含晦其章美以從王事<lb/>
　代上以終其事而不敢有其成功猶地道代天終物<lb/>
　而成功則主於天也妻道亦然○書牝雞無晨牝雞<lb/>
<pb n="KR3a0059_WYG_013-17a"/>
　司晨惟家之索此盖婦人用事之譬然則妻道其可<lb/>
　自専其成乎<lb/>
小畜九三輿説輻夫妻反目<lb/>
　程子曰三以陽爻居不得中而宻比於四隂陽之情<lb/>
　相求也又䁥比而不中為隂畜制者也故不能前進<lb/>
　猶車輿説去輪輻言不能行也夫妻反目隂制於陽<lb/>
　者也今反制陽如夫妻之反目也反目謂怒目相視<lb/>
　不順其夫而反制之也婦人為夫寵惑既而遂反制<lb/>
<pb n="KR3a0059_WYG_013-17b"/>
　其夫未有夫不失道而妻能制之者也故説輻反目<lb/>
　三自為也○按三自為謂其自取之也<lb/>
象曰夫妻反目不能正室也<lb/>
　夫妻反目盖由不能正其室家也三自處不以道故<lb/>
　四得制之不使進猶夫不能正其室家故致反目也<lb/>
恒六五恒其徳貞婦人吉夫子凶<lb/>
　程子曰五應於二以隂柔而應陽剛居中而所應又<lb/>
　中隂柔之正也故恒久其徳則為貞也夫以順從為<lb/>
<pb n="KR3a0059_WYG_013-18a"/>
　恒者婦人之道在婦人則為貞故吉若丈夫而以順<lb/>
　從於人為恒則失其剛陽之正乃凶也<lb/>
象曰婦人貞吉從一而終夫子制義從婦凶也<lb/>
　程子曰如五之從二在婦人則為正而吉婦人以從<lb/>
　為正以順為徳當終守於從一夫子則以義制者也<lb/>
　從婦人之道則為凶也<lb/>
姤女壯勿用取女<lb/>
　程子曰一隂始生自是而長漸以盛矣是女之將壯<lb/>
<pb n="KR3a0059_WYG_013-18b"/>
　長也隂長則陽消女壯則男弱故戒勿用取如是之<lb/>
　女取女者欲其柔和順從以成家道姤乃方進之隂<lb/>
　漸壯而敵陽者是以不可取也<lb/>
彖曰勿用取女不可與長也<lb/>
　取女者欲長久而成家也此漸盛之隂將消勝於陽<lb/>
　不可與之長久也<lb/>
歸妺征凶无攸利<lb/>
　程子曰歸妹者女之歸也妹少女之稱為卦震上兑<lb/>
<pb n="KR3a0059_WYG_013-19a"/>
　下以少女從長男也男動而女説又以説而動皆男<lb/>
　説女女從男之義卦有男女配合之義者四咸恒漸<lb/>
　歸妺也咸男女之相感也男下女二氣感應止而説<lb/>
　男女之情相感之象恒常也男上女下巽順而動隂<lb/>
　陽皆相應是男女居室夫婦唱隨之常道漸女歸之得<lb/>
　其正也男下女而各得正位止静而巽順其進有漸<lb/>
　男女配合得其道也歸妹女之嫁謂歸也男上女下<lb/>
　女從男也而有説少之義以説而動動以説則不得<lb/>
<pb n="KR3a0059_WYG_013-19b"/>
　其正矣故位皆不當以説而動動而不當故凶<lb/>
彖曰歸妹天地之大義也<lb/>
　一隂一陽之謂道隂陽交感男女配合天地之常理<lb/>
　也<lb/>
天地不交則萬物不興歸妹人之終始也<lb/>
　天地不交則萬物何從而生女之歸男乃生生相續<lb/>
　之道男女交而後有生息有生息而後其終不窮前<lb/>
　者有終而後者有始相續不窮是人之終始也<lb/>
<pb n="KR3a0059_WYG_013-20a"/>
說以動所歸妹也征凶位不當也<lb/>
　以二體釋歸妹之義男女相感説而動者少女之事<lb/>
　故以説而動所歸者妹也所以征則凶者以諸爻皆<lb/>
　不當位也所處皆不正何動而不凶大率以説而動<lb/>
　安有不失正者<lb/>
无攸利柔乘剛也<lb/>
　不唯位不當也又有乘剛之過三五皆乘剛男女有<lb/>
　尊卑之序夫婦有唱隨之禮此常理也如恒是也茍<lb/>
<pb n="KR3a0059_WYG_013-20b"/>
　不由常正之理徇情肆欲唯説是動則夫婦瀆亂男<lb/>
　率欲而失其剛婦狃説而忘其順如歸妹之乗剛是<lb/>
　也所以凶無所往而利也夫隂陽之配合男女之交<lb/>
　媾理之常也然從欲而流放不由義理則淫邪無所<lb/>
　不至傷身敗徳豈人理哉歸妹之所以凶也<lb/>
象曰澤上有雷歸妹君子以永終知敝<lb/>
　雷震於上澤隨而動陽動於上隂説而從女從男之<lb/>
　象也故為歸妹君子觀男女配合生息相續之象而<lb/>
<pb n="KR3a0059_WYG_013-21a"/>
　以永其終知有敝也永終謂生息嗣續永久其傳也<lb/>
　知敝謂知物有敝壊而為相繼之道也女歸則有生<lb/>
　息故有永終之義又夫婦之道當常永有終必知其<lb/>
　有敝壊之理而戒慎之敝壊謂離隙歸妹説以動者<lb/>
　也異乎恒之巽而動漸之止而巽也少女之説情之<lb/>
　感動動則失正非夫婦正而可常之道久必敝壊知<lb/>
　其必敝則當思永其終也天下之反目者皆不能永<lb/>
　終者也不獨夫婦之道天下之事莫不有終有敝莫<lb/>
<pb n="KR3a0059_WYG_013-21b"/>
　不有可繼可久之道觀歸妹則當思永終之戒也<lb/>
初九歸妹以娣跛能履征吉<lb/>
　女之歸居下而無正應娣之象也剛陽在婦人為賢<lb/>
　貞之徳而處卑順娣之賢正者也處説居下為順義<lb/>
　娣之卑下雖賢何所能為不過自善其身以承助其<lb/>
　君而已如跛之能履言不能及逺也然在其分為善<lb/>
　故以是而行則吉也<lb/>
象曰歸妹以娣以恒也跛能履吉相承也<lb/>
<pb n="KR3a0059_WYG_013-22a"/>
　歸妹之義以説而動非夫婦能常之道九乃剛陽有<lb/>
　賢貞之徳雖娣之㣲乃能以常者也雖在下不能有<lb/>
　所為如跛者之能履然征而吉者以其能相承助也<lb/>
　能助其君娣之吉也<lb/>
九二眇能視利幽人之貞<lb/>
　九二陽剛而得中女之賢正者也上有正應而反隂<lb/>
　柔之質動以説者也乃女賢而配不良故二雖賢不<lb/>
　能自遂以成其内助之功適可以善其身而小施之<lb/>
<pb n="KR3a0059_WYG_013-22b"/>
　如眇者之能視而已言不能及逺也男女之際當以<lb/>
　正禮五雖不正二自守其幽静貞正乃所利也二有<lb/>
　剛正之徳幽静之人也二之才如是而言利貞者利<lb/>
　言宜於如是之貞非不足而為之戒也<lb/>
象曰利幽人之貞未變常也<lb/>
　守其幽貞未失夫婦常正之道也世人以媟狎為常<lb/>
　故以貞静為變常不知乃常久之道也<lb/>
六三歸妺以須反歸以娣<lb/>
<pb n="KR3a0059_WYG_013-23a"/>
　三居下之上本非賤者以失徳而無正應故為欲有<lb/>
　歸而未得其歸須待也待者未有所適也六居三不<lb/>
　當位徳不正也柔而尚剛行不順也為説之主以説<lb/>
　求歸動非禮也上無應無受之者也無所適故須也<lb/>
　女子之處如是人誰取之不可以為人配矣當反歸<lb/>
　而求為娣媵則可也以不正而失其所也<lb/>
象曰歸妹以須未當也<lb/>
　未當者其處其徳其求歸之道皆不當故無取之者<lb/>
<pb n="KR3a0059_WYG_013-23b"/>
　所以須也<lb/>
九四歸妺愆期遲歸有時<lb/>
　九以陽居四四上體地之髙也陽剛在女子為正徳<lb/>
　賢明者也無正應未得其歸也過時未歸故云愆期<lb/>
　女子居髙貴之地有賢明之資人情所願娶故其愆<lb/>
　期乃為有時盖自有待非不售也待得佳配而後行<lb/>
　也九居四雖不當位而處柔乃婦人之道以無應故<lb/>
　為愆期之義而聖人推理以女賢而愆期盖有待也<lb/>
<pb n="KR3a0059_WYG_013-24a"/>
象曰愆期之志有待而行也<lb/>
　所以愆期者由已而不由彼賢女人所願娶所以愆<lb/>
　期乃其志欲有所待待得佳配而後行也<lb/>
六五帝乙歸妹其君之袂不如其娣之袂良月幾望吉<lb/>
　六五居尊位妹之貴髙者也下應於二為下嫁之象<lb/>
　王姬下嫁自古而然至帝乙而後正婚姻之禮明男<lb/>
　女之分雖至貴之女不得失柔巽之道有貴驕之志<lb/>
　故易中隂尊而謙降者則曰帝乙歸妹泰六五是也<lb/>
<pb n="KR3a0059_WYG_013-24b"/>
　貴女之歸惟謙降以從禮乃尊髙之徳也不事容飾<lb/>
　以説於人也娣媵者以容飾為事者也衣袂所以為<lb/>
　容飾也六五尊貴之女尚禮而不尚飾故其袂不及<lb/>
　娣之袂良也良美好也月望隂之盈也盈則敵陽矣<lb/>
　幾望未至於盈也五之貴髙常不至於盈極則不亢<lb/>
　其夫乃為吉也女之處尊貴之道也<lb/>
象曰帝乙歸妺不如其娣之袂良也其位在中以貴行<lb/>
也<lb/>
<pb n="KR3a0059_WYG_013-25a"/>
　以帝乙歸妹之道言其袂不如其娣之袂良尚禮而<lb/>
　不尚飾也五以柔中在尊髙之位以尊髙而行中道<lb/>
　也柔順降屈尚禮而不尚飾乃中道也<lb/>
上六女承筐无實士刲羊无血无攸利<lb/>
　上六女歸之終而无應女歸之无終者也婦者所以<lb/>
　承先祖奉祭祀不能奉祭祀則不可以為婦矣筐篚<lb/>
　之實婦職所供也古者房中之爼葅歜之類后夫人<lb/>
　職之諸侯之祭親割牲卿士大夫皆然割取血以祭<lb/>
<pb n="KR3a0059_WYG_013-25b"/>
　禮云血祭盛氣也女當承事筐篚而无實无實則無<lb/>
　以祭謂不能奉祭祀也夫婦共承宗廟婦不能奉祭<lb/>
　祀乃夫不能承祭祀也故刲羊而無血亦無以祭也<lb/>
　謂不可以承祭祀也婦不能奉祭祀則當離絶矣是<lb/>
　夫婦之無終者也何所往而利哉<lb/>
象曰上六无實承虚筐也<lb/>
　筐無實是空筐也空筐可以祭乎言不可以奉祭祀<lb/>
　也女不可以承祭祀則離絶而已是女歸之無終者<lb/>
<pb n="KR3a0059_WYG_013-26a"/>
　也<lb/>
禮記曰婦人從人者也幼從父兄嫁從夫夫死從子夫<lb/>
也者天也夫也者以知帥人者也<lb/>
　知音智○夫之言丈夫也○昏義<lb/>
家語曰女子者順男子之教而長其理者也是故無専<lb/>
制之義而有三從之道幼從父兄既嫁從夫夫死從子<lb/>
言無再醮之端<lb/>
　王肅曰始嫁言醮禮無再嫁之端言不改事<lb/>
<pb n="KR3a0059_WYG_013-26b"/>
教令不出於閨門事在供酒食而已無閫外之非儀也<lb/>
　閫門限婦人以貞専無閫外之威儀詩云無非無儀<lb/>
　唯酒食是儀孟子之母曰婦人之職精五飯羃五漿<lb/>
　養舅姑縫衣裳而已故有閨門之修而無閫外之志<lb/>
不越境而奔喪言無擅為行無獨成參知而後動可驗<lb/>
而後言晝不逰庭夜行以火所以效匹婦之徳也<lb/>
　白虎通曰婦人之贄以棗栗腶修者婦人無専制之<lb/>
　義御衆之任交接辭讓之禮職在供養饋食之間其<lb/>
<pb n="KR3a0059_WYG_013-27a"/>
　義一也故后夫人以棗栗腶修者凡肉修隂也棗取<lb/>
　其朝早起栗戰慄自正也<lb/>
魯師春姜曰夫婦人以順從為務貞慤為首故婦人事<lb/>
夫有五平旦纚筓而朝則有君臣之嚴沃盥饋食則有<lb/>
父子之敬報反而行則有兄弟之道受期必誠則有朋<lb/>
友之信寝席之交而後有夫婦之際<lb/>
春秋傳臼季使過冀見冀缺耨其妻饁之敬相待如賓<lb/>
與之歸言諸文公曰敬徳之聚也能敬必有徳徳以治<lb/>
<pb n="KR3a0059_WYG_013-27b"/>
民君請用之臣聞出門如賓承事如祭仁之則也文公<lb/>
以為下軍大夫<lb/>
禮始於謹夫婦不敢縣於夫之揮揓不敢蔵於夫之篋<lb/>
笥不敢共湢浴夫不在斂枕篋簟席襡器而蔵之<lb/>
　鄭氏曰不敢䙝也<lb/>
少事長賤事貴咸如之<lb/>
　曲禮○以上言夫婦之道<lb/>
詩召南鵲巢夫人之徳也國君積行累功以致爵位夫<lb/>
<pb n="KR3a0059_WYG_013-28a"/>
人起家而居有之徳如鳲鳩可以配焉<lb/>
　鄭氏曰夫人有均一之徳如鳲鳩然而後可配國君<lb/>
　焉<lb/>
維鵲有巢維鳩居之之子于歸百兩御之<lb/>
　御五嫁反○毛氏曰鳲鳩不自為巢居鵲之成巢百<lb/>
　兩百乗也諸侯之子嫁於諸侯送御皆百乗○滎陽<lb/>
　吕氏曰維鵲有巢維鳩居之但取鳩之不自為巢而<lb/>
　居鵲之成巢非取鵲之强而不淫知義之所在亦非<lb/>
<pb n="KR3a0059_WYG_013-28b"/>
　取鳩有均養之徳也○廣漢張氏曰唯其専静均壹<lb/>
　能端然享之是乃夫人之徳也有所作為則非婦道<lb/>
　矣<lb/>
維鵲有巢維鳩方之之子于歸百兩将之<lb/>
　毛氏曰方有之也将送也<lb/>
維鵲有巢維鳩盈之之子于歸百兩成之<lb/>
　毛氏曰盈滿也○鄭氏曰滿者言衆媵侄婦之多○<lb/>
　朱子曰成成其禮也南國諸侯被文王之化能正心<lb/>
<pb n="KR3a0059_WYG_013-29a"/>
　修身以齊其家其女子亦被后妃之化而有専静純<lb/>
　一之徳故嫁於諸侯而其家人美之曰云云此詩之<lb/>
　意猶周南之有闗雎也○四明袁氏講義曰序言夫<lb/>
　人之徳而詩之所稱惟曰鵲有巢而鳩居之安在其<lb/>
　為徳乎曰此乃夫人之實徳也婦人無外事謙柔正<lb/>
　静保養其良心而已又曰此詩三章不稱其多能而<lb/>
　以不能為貴非惡夫能也安于婦道之常而不願乎<lb/>
　外乃所以為能也至於夫道則不然以發强剛毅為<lb/>
<pb n="KR3a0059_WYG_013-29b"/>
　本以委靡媮安為戒為夫而柔弱則夫不夫矣為婦<lb/>
　而剛强則婦不婦矣各有攸當故也序此詩者曰國<lb/>
　君云云夫人云云兹其所以為夫婦之别乎<lb/>
采蘩夫人不失職也夫人可以奉祭祀則不失職矣<lb/>
　楊氏曰夫人為宗廟社稷主以供祭祀為職<lb/>
于以采蘩于沼于沚于以用之公侯之事<lb/>
　毛氏曰蘩皤蒿也公侯夫人執蘩菜以助祭○長樂<lb/>
　劉氏曰尊祭祀故直謂之事春秋有事于太廟大事<lb/>
<pb n="KR3a0059_WYG_013-30a"/>
　于太廟是也<lb/>
于以采蘩于澗之中于以用之公侯之宫<lb/>
　毛氏曰宫廟也<lb/>
被之僮僮夙夜在公被之祁祁薄言還歸<lb/>
　毛氏曰被首飾也○孔氏曰髮髢也僮僮竦敬也○<lb/>
　劉氏曰僮僮步雖移而被不動之貌○朱氏曰公公<lb/>
　所也謂宗廟之中非私室也○毛氏曰祁祁舒遲也<lb/>
　去事有儀也○朱氏曰祭義曰及祭之後陶陶遂遂<lb/>
<pb n="KR3a0059_WYG_013-30b"/>
　如将復入不欲遽去愛敬之無已也○袁氏曰祭祀<lb/>
　之事古人之所甚重人孰不奉祭祀而可以奉祭祀<lb/>
　者實難是必洞洞屬屬精一不雜有以契夫鬼神之<lb/>
　㣲則可以行此禮矣邦君之配國人所尊謂之小君<lb/>
　而其職非有他事惟曰奉祭祀而已可以奉祭祀是<lb/>
　為稱職不足以奉祭祀則失其職矣然則夫人者可<lb/>
　不職思其憂乎又曰物之可薦者多矣不及其他而<lb/>
　獨有取夫蘩豈不曰交乎神明者在誠而不在物與<lb/>
<pb n="KR3a0059_WYG_013-31a"/>
　誠心不至雖犧牲肥腯粢盛豐備神其吐之矣又曰<lb/>
　僮僮竦敬之貌執蘩以助祭而竦敬於宗廟之中亦<lb/>
　足以明此心之不放逸矣雖然當祭而致敬祭畢而<lb/>
　忘之是誠心易衰也又豈足為敬乎被之祁祁云云<lb/>
　即祭義如将復入之意不即安於私室而猶遲遲其<lb/>
　歸心足以御其形而不為形所役心不懈則形不倦<lb/>
　故既祭之餘無以異于承祭之時也是之謂夫人之<lb/>
　職<lb/>
<pb n="KR3a0059_WYG_013-31b"/>
草蠱大夫妻能以禮自防也喓喓草蠱趯趯阜螽未見<lb/>
君子憂心忡忡亦既見止亦既覯止我心則降<lb/>
　朱氏曰喓喓聲也草蠱蝗屬趯趯躍貌阜螽蠜也忡<lb/>
　忡猶衝衝也覯遇降下也○召南之大夫行役在外<lb/>
　其妻獨居見此二物以類相從似有隂陽之性因感<lb/>
　時物之變而思其君子恐不得保其全而見之也<lb/>
陟彼南山言采其蕨未見君子憂心惙惙亦既見止亦<lb/>
既覯止我心則説<lb/>
<pb n="KR3a0059_WYG_013-32a"/>
　朱氏曰非必大夫妻親出采蕨盖言今其時矣○歐<lb/>
　陽氏曰婦人見時物之變新思其君子<lb/>
陟彼南山言采其薇未見君子我心傷悲亦既見止亦<lb/>
既覯止我心則夷<lb/>
　朱氏曰薇似蕨而差大有芒○袁氏曰人惟有一心<lb/>
　因物而遷非此心之正也況婦人以正静為主此心<lb/>
　不純而以邪思亂之則婦徳虧矣古之所謂賢婦者<lb/>
　惟朝夕從事乎此心心無他念是為大本萬善之所<lb/>
<pb n="KR3a0059_WYG_013-32b"/>
　從出也喓喓云云此鳴彼躍隂陽相求有不能自己<lb/>
　者大夫行役於外其妻獨居感時物之變而惟君子<lb/>
　之思能無動乎然自君子之外非有他念思得其正<lb/>
　則亦未嘗不静也采蕨采薇非必躬自為之觀於他<lb/>
　人采此二物隨時而變於是乎復為君子之思此亦<lb/>
　思之無邪者也未見君子念念不忘既見且遇而此<lb/>
　念釋矣此詩三章曰忡忡曰惙惙曰傷悲皆憂也憂<lb/>
　之如何人心惟危一念有失墮於人欲将何以作配<lb/>
<pb n="KR3a0059_WYG_013-33a"/>
　於君子是則可憂也序詩曰能以禮自防其心以憂<lb/>
　則兢兢業業遵蹈規矩而不違乎禮矣禮者人道之<lb/>
　極也躬行於閨門之中俯仰無所愧怍可不謂賢婦<lb/>
　乎<lb/>
采蘋大夫妻能循法度也能循法度則可以承先祖共<lb/>
祭祀矣于以采蘋南澗之濱于以采藻于彼行潦<lb/>
　毛氏曰蘋大萍也藻聚藻也行潦流潦也○王氏曰<lb/>
　采蘋必於南澗之濱采藻必于行潦言其所薦有常<lb/>
<pb n="KR3a0059_WYG_013-33b"/>
　物所采有常處也<lb/>
于以盛之維筐及筥于以湘之維錡及釜<lb/>
　毛氏曰方曰筐員曰筥湘烹也錡釜屬有足曰錡無<lb/>
　足曰釜○王氏曰言其所用有常器也○長樂劉氏<lb/>
　曰言其誠信之至事事必躬也<lb/>
于以奠之宗室牖下誰其尸之有齊季女<lb/>
　毛氏曰奠置也宗室大宗之廟也大夫士祭于宗廟<lb/>
　奠於牖下尸主齊敬季少也蘋藻薄物也澗潦至質<lb/>
<pb n="KR3a0059_WYG_013-34a"/>
　也筐筥錡釡陋器也少女㣲主也○王氏曰宗室牖<lb/>
　下言其所奠有常地也自所薦之物所采之處所用<lb/>
　之器所奠之地皆有常而不敢變此所謂能循法度<lb/>
　也○長樂劉氏曰季女者大夫之妻也○東萊吕氏<lb/>
　曰采之盛之湘之奠之所為者非一端所厯者非一<lb/>
　所矣煩而不厭久而不懈循其序而有常積其誠而<lb/>
　益厚然後祭事成焉季女之少若未足以勝此而實<lb/>
　尸此者以其有齊敬之心也大夫之妻未必果少特<lb/>
<pb n="KR3a0059_WYG_013-34b"/>
　言茍持敬則雖少艾猶足以當大事云爾采蘩以職<lb/>
　言舉其綱也采蘋以法度言詳其目也尊卑之辨也<lb/>
殷其雷勸以義也召南之大夫逺行從政不遑寧處其<lb/>
室家能憫其勤勞勸以義也<lb/>
　鄭氏曰召南大夫召伯之屬<lb/>
殷其雷在南山之陽何斯違斯莫敢或遑振振君子歸<lb/>
哉歸哉<lb/>
　毛氏曰殷雷聲也山南曰陽何此君子也違去也遑<lb/>
<pb n="KR3a0059_WYG_013-35a"/>
　暇也振振信厚也○張氏曰如鸛鳴婦嘆之義将風<lb/>
　雨則思念行者也○朱氏曰何斯斯此人也違斯斯<lb/>
　此所也歸哉歸哉冀其畢事而還歸也閔之深而無<lb/>
　怨辭所謂勸以義也○吕氏曰再言歸哉者欲慎其<lb/>
　歸以復命也逺行從役不辱君命然後可以言歸<lb/>
殷其雷在南山之側何斯違斯莫敢遑息振振君子歸<lb/>
哉歸哉<lb/>
　毛氏曰息止也<lb/>
<pb n="KR3a0059_WYG_013-35b"/>
殷其雷在南山之下何斯違斯莫敢遑處振振君子歸<lb/>
哉歸哉<lb/>
　毛氏曰處居也○袁氏曰世俗之所謂歸者夫婦共<lb/>
　處足以相歡也此詩所云非是之謂奉命而行事竟<lb/>
　而返有以復命斯其為歸也美矣<lb/>
小星惠及下也夫人無妬忌之行惠及賤妾進御於君<lb/>
知其命有貴賤能盡其心矣<lb/>
　吕氏曰夫人無妬忌之行而賤妾安於其命所謂上<lb/>
<pb n="KR3a0059_WYG_013-36a"/>
　好仁而下必好義者也<lb/>
嘒彼小星三五在東肅肅宵征夙夜在公寔命不同<lb/>
　毛氏曰嘒㣲貌小星衆無名者三心五噣四時更見<lb/>
　○鄭氏曰心在東方三月時也噣在東方正月時<lb/>
　也○毛氏曰肅肅疾貌宵夜征行也○鄭氏曰夙早<lb/>
　也凡妾御於君不敢當夕○朱氏曰命所賦之分也<lb/>
　衆妾進御於君不敢當夕見星而往見星而還故因<lb/>
　其所見以起興○孔氏曰衆妾自知己賤不敢同於<lb/>
<pb n="KR3a0059_WYG_013-36b"/>
　夫人<lb/>
嘒彼小星維參與昴肅肅宵征抱衾與裯寔命不猶<lb/>
　毛氏曰參伐也昴留也釋文曰二星皆西方宿衾<lb/>
　被也裯襌被也猶若也○程子曰賤妾得進御於君<lb/>
　是其僣恣可行而分限得踰之時也乃能謹於抱衾<lb/>
　與裯而知其命之不猶則教化至矣○袁氏曰語曰<lb/>
　不知命無以為君子天之賦分髮毫無差貴與賤殊<lb/>
　體上與下殊位媵之不可同嫡猶臣之不可僣君也<lb/>
<pb n="KR3a0059_WYG_013-37a"/>
　此理甚明而干名犯分者世多有之惟其不知命而<lb/>
　已今曰寔命不同寔命不猶何其審於自知而無歆<lb/>
　羨之心達於天理而無人欲之蔽歟是固有本焉國<lb/>
　君之徳足以刑于寡妻則夫人之惠必能及於賤妾<lb/>
　故妾之知命雖夫人之賢寔國君之徳也<lb/>
江有汜美媵也勤而無怨嫡能悔過也文王之時江沱<lb/>
之間有嫡不以其媵備數媵遇勞而無怨嫡亦自悔也<lb/>
　孔氏曰嫡謂妻媵謂妾古者女嫁必姪娣從謂之媵<lb/>
<pb n="KR3a0059_WYG_013-37b"/>
　○董氏曰江況嫡沱況媵今序言江沱之間失詩指<lb/>
　矣<lb/>
江有汜之子歸不我以不我以其後也悔<lb/>
　爾雅䟽曰凡水決之岐流復還本水曰汜○程氏曰<lb/>
　其嫡不使備嬪妾之數以待君也汜水之分渚水之<lb/>
　岐沱水之别當使媵妾均承其澤○鄭氏曰之子謂<lb/>
　嫡也婦人謂嫁曰歸○范氏曰以之為言用也<lb/>
江有渚之子歸不我與不我與其後也處<lb/>
<pb n="KR3a0059_WYG_013-38a"/>
　范氏曰處媵得其所<lb/>
江有沱之子歸不我過不我過其嘯也歌<lb/>
　鄭氏曰嘯蹙口而出聲嫡既覺自悔而歌○朱氏曰<lb/>
　嘯以舒憤懣之氣言其悔時也歌則得其所處而樂<lb/>
　矣此兼上兩章之意而言○吕氏曰以如不使大臣<lb/>
　怨乎不以之以與如暴虎馮河吾不與也之與過如<lb/>
　過從之過不我過言不我顧也一章曰其後也悔二<lb/>
　章曰其後也處三章曰其嘯也歌始則悔悟中則相<lb/>
<pb n="KR3a0059_WYG_013-38b"/>
　安終則相歡言之序也○愚按此詩不美嫡而美媵<lb/>
　者盖嫡之悔過由媵遇勞無怨之所感也臣之事君<lb/>
　子之事親亦若是焉而已矣○以上専言婦道<lb/>
緑衣衛荘姜傷已也妾上僣夫人失位而作是詩也緑<lb/>
兮衣兮緑衣黄裏心之憂矣曷維其已<lb/>
　朱氏曰緑蒼勝黄之間色黄中央土之正色間色賤<lb/>
　而以為衣正色貴而以為裏言皆失其所也已止也<lb/>
　莊公惑於嬖妾夫人荘姜賢而失位故作此詩言<lb/>
<pb n="KR3a0059_WYG_013-39a"/>
　緑衣黄裏以比賤妾尊顯而正嫡幽㣲使我憂之不<lb/>
　能自己○廣漢張氏曰緑衣之憂言嫡妾之亂其弊<lb/>
　将至於不可勝言者憂在宗國也夫豈為一身之私<lb/>
　哉<lb/>
緑兮衣兮緑衣黄裳心之憂矣曷維其亡<lb/>
　朱子曰上曰衣下曰裳記曰衣正色裳間色今以緑<lb/>
　為衣而黄者自裏轉而為裳其失所益甚矣○曾氏<lb/>
　曰亡失也不須訓為忘<lb/>
<pb n="KR3a0059_WYG_013-39b"/>
緑兮絲兮女所治兮我思古人俾無訧兮<lb/>
　朱氏曰女指其君子而言也治謂理而織之也俾使<lb/>
　訧過也言緑方為絲而女又治之以比妾方少艾<lb/>
　而女又嬖之也然則我将如之何哉我思古人有嘗<lb/>
　遭此而善處之者以自厲焉使不至於有過而已○<lb/>
　愚謂緑之未染也亦絲而已女治之而后為緑妾之<lb/>
　未僣也妾而已汝嬖之而后上僣妾不能自僣由絲<lb/>
　之不能自緑也<lb/>
<pb n="KR3a0059_WYG_013-40a"/>
絺兮綌兮凄其以風我思古人實獲我心<lb/>
　朱氏曰絺綌之遇寒風猶已之過時而見棄也故思<lb/>
　古人之善處此者真能先得我心之所求也<lb/>
燕燕衛荘姜送歸妾也<lb/>
　鄭氏曰荘姜無子陳女戴媯生子名完荘姜以為己<lb/>
　子荘公薨完立而州吁弑之戴媯於是大歸荘姜逺<lb/>
　送之于野作詩見己志<lb/>
燕燕于飛差池其羽之子于歸逺送于野瞻望弗及泣<lb/>
<pb n="KR3a0059_WYG_013-40b"/>
涕如雨<lb/>
　毛氏曰之子去者也歸歸宗也逺送過禮于外也郊<lb/>
　外曰野○蘇氏曰禮婦人送迎不出門逺送至野情之<lb/>
　所不能已也○孔氏曰至野與之訣别已留而彼去<lb/>
　稍稍更逺瞻望之復不能及故念之泣涕○王氏曰<lb/>
　燕方春時以其匹至其羽相與差池其鳴一上一下<lb/>
　故荘姜感所見以興焉○廣漢張氏曰燕燕以興已<lb/>
　與戴媯嫡妾相與之善歟獨言泣涕之情者盖家國<lb/>
<pb n="KR3a0059_WYG_013-41a"/>
　之事有不可勝悲者晉褚太后批桓温廢立詔云未<lb/>
　亡人不幸罹此百憂感念存殁心焉如割其有合於<lb/>
　詩人之情歟<lb/>
燕燕于飛頡之頏之之子于歸逺于将之瞻望弗及佇<lb/>
立以泣<lb/>
　毛氏曰飛而上曰頡飛而下曰頏佇立久立也○鄭<lb/>
　氏曰将亦送也<lb/>
燕燕于飛下上其音之子于歸逺送于南瞻望弗及實<lb/>
<pb n="KR3a0059_WYG_013-41b"/>
勞我心仲氏任只其心塞淵終温且惠淑慎其身先君<lb/>
之思以朂寡人<lb/>
　朱氏曰仲氏戴媯字也以恩相信曰任只語辭塞實<lb/>
　淵深終竟温和惠順淑善也先君謂荘公也朂勉也<lb/>
　寡人寡徳之人莊姜自稱也言戴媯之賢如此又以<lb/>
　先君之思勉我使我常念之而不失其守也○楊氏<lb/>
　曰州吁之暴桓公之死戴媯之歸皆夫人失位不見<lb/>
　荅于先君所致也而戴媯猶以先君之思勉其夫人<lb/>
<pb n="KR3a0059_WYG_013-42a"/>
　真可謂温且惠矣<lb/>
日月衛荘姜傷已也遭州吁之難傷已不見荅于先君<lb/>
以至困窮之詩也<lb/>
　廣漢張氏曰緑衣方妾上僣之時故獨反已以自責<lb/>
　而已至日月之作則在州吁弑嫡之後於是始推原<lb/>
　其致禍之本以為由已不見荅於先君之所致亦猶<lb/>
　孟子所謂過大而不怨是愈䟽也<lb/>
日居月諸照臨下土乃如之人兮逝不古處胡能有定<lb/>
<pb n="KR3a0059_WYG_013-42b"/>
寧不我顧<lb/>
　朱氏曰日居月諸呼而訴之也荘姜不見答於荘公<lb/>
　故呼日月而訴之言日月之照下土久矣今乃有如<lb/>
　是之人而不以古道相處是其心志囬惑亦何能有<lb/>
　定哉而何為其獨不我顧也見棄如此而猶有望之<lb/>
　之意焉此詩之所以為厚也<lb/>
日居月諸下土是冒乃如之人兮逝不相好胡能有定<lb/>
寧不我報<lb/>
<pb n="KR3a0059_WYG_013-43a"/>
　王氏曰冒覆也○張氏曰以禮事荘公不以恩荅已<lb/>
　寧不我報是也<lb/>
日居月諸出自東方乃如之人兮徳音無良胡能有定<lb/>
俾也可忘<lb/>
　毛氏曰日始月盛皆出東方音聲良善也○朱氏曰<lb/>
　徳音美其辭無良醜其實也○袁氏曰徳音天所同<lb/>
　得荘公固有是徳音矣以不定之故良心轉為無良<lb/>
　甚可惜也<lb/>
<pb n="KR3a0059_WYG_013-43b"/>
日居月諸東方自出父兮母兮畜我不卒胡能有定報<lb/>
我不述<lb/>
　朱氏曰畜養卒終也不得於夫而嘆父母養我之不<lb/>
　終盖憂患疾痛之極必呼父母人之至情也○吕氏<lb/>
　曰左傳曰子叔姬妃齊昭公生舍叔姬無寵舍無威<lb/>
　夫人見薄則冢嗣之位望亦輕此國本所以傾搖也<lb/>
　荘公既不見答則桓公之位何能有定乎反覆言之<lb/>
　盖推原禍亂之由而非為己私也俾也可忘謂若思<lb/>
<pb n="KR3a0059_WYG_013-44a"/>
　荘公恩義之薄嫡庶不定之禍誠使我可忘而我自<lb/>
　不忍忘之也末章不欲咎荘公徒自傷父母養我不<lb/>
　終而已報我不述言荘公所以報我不欲稱述之矣<lb/>
　亦不欲咎荘公也○按朱子以此詩為不見答時所<lb/>
　作與序文異○終風詩母子事今不録<lb/>
雄雉刺衛宣公也淫亂不恤國事軍旅數起大夫久役<lb/>
男女怨曠國人患之而作是詩<lb/>
　朱氏曰此詩皆女怨之辭<lb/>
<pb n="KR3a0059_WYG_013-44b"/>
雄雉于飛泄泄其羽我之懐矣自詒伊阻<lb/>
　朱氏曰雉野雞泄泄飛之緩也○曾氏曰雄雉以喻<lb/>
　其夫雄雉于飛雌懐安而不從之今之阻隔盖自遺<lb/>
　也大夫行役婦人本無可從之理其言如此乃怨思<lb/>
　之切耳<lb/>
雄雉于飛下上其音展矣君子實勞我心<lb/>
　毛氏曰展誠也○朱氏曰言誠又言實所以甚言此君<lb/>
　子之勞我心也<lb/>
<pb n="KR3a0059_WYG_013-45a"/>
瞻彼日月悠悠我思道之云逺曷云能來<lb/>
　朱氏曰悠悠長也○鄭氏曰視日月之行迭往迭來<lb/>
　今君子獨久行役而不來使我心悠悠然思之曷何<lb/>
　也何時能來望之也○程氏曰日月取其迭往迭來之<lb/>
　意又日月隂陽相配而不相見又旦暮所見動人情<lb/>
　思總包意其間<lb/>
百爾君子不知徳行不忮不求何用不臧<lb/>
　朱氏曰百猶凡也忮害求貪臧善也言凡爾君子豈<lb/>
<pb n="KR3a0059_WYG_013-45b"/>
　不知徳行乎若能不忮害又不貪求則何所為而不<lb/>
　善哉憂其逺行之犯患冀其善處而獲全也○吕氏<lb/>
　曰婦人思其君子之切而知其未得歸也於是復自<lb/>
　解曰凡百君子我婦人不知孰為徳行也但不忮害<lb/>
　不貪求則何所用而不善雖久處軍旅之間固未害<lb/>
　也<lb/>
谷風刺夫婦失道也衛人化其上淫於新昏而棄其舊<lb/>
室夫婦離絶國俗傷敗焉<lb/>
<pb n="KR3a0059_WYG_013-46a"/>
　朱子曰皆述逐婦之辭也宣姜有寵而夷姜縊是以<lb/>
　其民化之而谷風之詩作所謂一國之事係一人之<lb/>
　本者如此<lb/>
習習谷風以隂以雨黽勉同心不宜有怒采葑采菲無<lb/>
以下體徳音莫違及爾同死<lb/>
　毛氏曰習習和舒貌東風謂之谷風隂陽和而谷風<lb/>
　至○程氏曰隂陽交和則感隂而成雨其感也隂其<lb/>
　成也雨夫婦之道當黽勉和同不宜有怨怒也盖和<lb/>
<pb n="KR3a0059_WYG_013-46b"/>
　則夫婦之道成而室家正如隂陽和而成雨也○鄭<lb/>
　氏曰此二菜者蔓菁與葍之類也皆上下可食然而<lb/>
　其根有美時有惡時采之者不可以根惡時併棄其<lb/>
　葉喻夫婦以禮義合顔色相親不可以顔色衰棄其<lb/>
　相與之禮○程氏曰夫婦之道責其有終徳音好音<lb/>
　也當期好音無違至於偕老<lb/>
行道遲遲中心有違不逺伊邇薄送我畿誰謂荼苦其<lb/>
甘如薺宴爾新昏如兄如弟<lb/>
<pb n="KR3a0059_WYG_013-47a"/>
　朱氏曰遲遲舒行貌違相背也畿門内也荼苦菜薺<lb/>
　甘菜宴樂也新昏夫所更娶之妻言我之被棄行<lb/>
　於道路遲遲不進盖其足欲進而心有所不忍如相<lb/>
　背然而故夫之送我乃不逺而甚邇亦至其門内而<lb/>
　止耳又言荼雖甚苦反甘如薺以比己之見棄其苦<lb/>
　有甚於荼而其夫方且宴樂其新昏如兄如弟而不<lb/>
　見恤盖婦人從一而終今雖見棄猶有望其夫之情<lb/>
　厚之至也<lb/>
<pb n="KR3a0059_WYG_013-47b"/>
涇以渭濁湜湜其沚宴爾新昏不我屑以母逝我梁毋<lb/>
發我笱我躬不閲遑恤我後<lb/>
　朱氏曰涇渭水名湜湜清貌沚水渚也屑潔以與逝<lb/>
　之也梁堰石障水而空其中以通魚之往來也笱以<lb/>
　竹為器而承梁之空以取魚者也閲容也言涇清渭<lb/>
　濁然涇未屬渭之時雖濁而未甚見由二水既合而<lb/>
　清濁益分婦人以自比其容貌之衰久矣又以新昏<lb/>
　形之益見憔悴然其心固猶有可取者但以故夫之<lb/>
<pb n="KR3a0059_WYG_013-48a"/>
　安於新昏故不以我為潔而與之耳○歐陽氏曰禁<lb/>
　其新昏毋逝我梁毋發我笱言棄妻雖去猶顧惜其<lb/>
　家之物既而嘆曰我身不容安得恤後事乎○朱氏曰<lb/>
　知其不能禁而絶意之辭也<lb/>
就其深矣方之舟之就其淺矣泳之㳺之何有何亡黽<lb/>
勉求之凡民有喪匍匐救之<lb/>
　朱氏曰潜行曰泳浮水曰㳺匍匐手足並行急遽之<lb/>
　甚也婦人自陳其治家勤勞之事言我隨事盡其心<lb/>
<pb n="KR3a0059_WYG_013-48b"/>
　力而為之深則方舟淺則泳㳺不計其有無而强勉<lb/>
　以求之又周睦其鄰里鄉黨莫不盡其道也<lb/>
不我能慉反以我為讎既阻我徳賈用不售昔育恐育<lb/>
鞠及爾顛覆既生既育比予於毒<lb/>
　朱氏曰慉養阻却鞠窮也此承上章言我於女家勤<lb/>
　勞如此女既不我養而反以我為仇讎惟其心既拒<lb/>
　郤我之善雖勤勞如此而不見取如賈之不見售也<lb/>
　因念其昔時相與為生惟恐其生理窮盡而及爾皆<lb/>
<pb n="KR3a0059_WYG_013-49a"/>
　至於顛覆今既遂其生矣乃反比我於毒而棄之乎<lb/>
　張子曰育恐謂生於恐懼之中育鞠謂生於困窮之<lb/>
　際亦通<lb/>
我有㫖蓄亦以御冬宴爾新昏以我御窮有洸有潰既<lb/>
詒我肄不念昔者伊余來塈<lb/>
　朱氏曰㫖美蓄聚御當也洸武貌潰怒色也肄勞塈<lb/>
　息也此又言我之所以蓄聚美菜者盖欲以御冬月<lb/>
　乏無之時至於春夏則不食之矣今君子安於新昏<lb/>
<pb n="KR3a0059_WYG_013-49b"/>
　而厭棄我是但使御其窮苦之時至於安樂則棄之<lb/>
　也又言於我極其武怒而盡遺我以勤勞之事曾不<lb/>
　念昔者我之來息時也追言其始見君子之時接禮<lb/>
　之厚怨之至也<lb/>
泉水衛女思歸也嫁於諸侯父母終思歸寧而不得故<lb/>
作是詩以自見也<lb/>
　鄭氏曰國君夫人父母在則歸寧沒則使大夫寧於<lb/>
　兄弟○楊氏曰衛女思歸發乎情也其卒也不歸止<lb/>
<pb n="KR3a0059_WYG_013-50a"/>
　乎禮義也聖人著之於經以示後世使知適異國者<lb/>
　父母終無歸寧之義則能自克者知所處矣<lb/>
毖彼泉水亦流于淇有懐于衛靡日不思孌彼諸姬聊<lb/>
與之謀<lb/>
　朱子曰毖泉始出之貎衛女嫁於諸侯父母終思<lb/>
　歸而不得故作此詩言毖然之泉水亦流于淇矣我<lb/>
　之有懐于衛則亦無日而不思矣是以即諸姬而與<lb/>
　之謀為歸衛之計如下兩章所云也○吕氏曰諸姬<lb/>
<pb n="KR3a0059_WYG_013-50b"/>
　非必俱嫁於此國盖有所思而欲與親者謀乃人情<lb/>
　之常亦非必真得相見也<lb/>
出宿于泲飲餞于禰女子有行逺父母兄弟問我諸姑<lb/>
遂及伯姊<lb/>
　朱氏曰泲地名飲餞者古之行者必有祖道之祭祭<lb/>
　畢處者送之飲於其側而後行也禰亦地名皆自衛<lb/>
　來時所經之處也諸姑伯姊即所謂諸姬也言始<lb/>
　嫁來時則固已逺其父母兄弟矣况今父母既終而<lb/>
<pb n="KR3a0059_WYG_013-51a"/>
　復可歸哉是以問于諸姑伯姊而謀其可否云爾<lb/>
出宿于干飲餞于言載脂載牽還車言邁遄臻于衛不<lb/>
瑕有害<lb/>
　朱氏曰干言地名適衛所經之處也脂以脂膏塗其<lb/>
　牽使滑澤也牽車軸也不駕則脱之設之而後行也<lb/>
　還旋也旋其嫁來之車也遄疾臻至也瑕何古音相<lb/>
　近通用言如是則其至衛疾矣然豈不害於義理<lb/>
　乎疑之而不敢遂之辭也<lb/>
<pb n="KR3a0059_WYG_013-51b"/>
我思肥泉兹之永嘆思須與漕我心悠悠駕言出逰以<lb/>
寫我憂<lb/>
　朱氏曰肥泉水名須漕衛邑也悠悠思之長也寫除<lb/>
　也既不敢歸然其思衛地不能忘也安得出逰於<lb/>
　彼而寫其憂乎<lb/>
柏舟共姜自誓也衛世子共伯蚤死其妻守義父母欲<lb/>
奪而嫁之誓而弗許故作是詩以絶之<lb/>
　范氏曰衰亂之世淫風大行共姜得禮之正而能守<lb/>
<pb n="KR3a0059_WYG_013-52a"/>
　義故以首鄘風也<lb/>
汎彼柏舟在彼中河髧彼兩髦實維我儀之死矢靡他<lb/>
母也天只不諒人只<lb/>
　毛氏曰中河河中髧兩髦之見者垂髮至眉子事父<lb/>
　母之飾儀匹也矢誓靡無之至也至已之死而無它<lb/>
　心諒信也○鄭氏曰舟在河中猶婦人之在家是其<lb/>
　常處兩髦之人謂共伯也實是我之匹而我不嫁也<lb/>
　○朱氏曰告其母而質之於天曰何其不信我也序<lb/>
<pb n="KR3a0059_WYG_013-52b"/>
　所謂誓而不許者如此不及父者疑時獨母在或非<lb/>
　父意耳<lb/>
汎彼柏舟在彼河側髧彼兩髦實維我特之死矢靡慝<lb/>
母也天只不諒人只<lb/>
　毛氏曰特匹也慝邪也○王氏曰以再嫁為慝則絶<lb/>
　之甚矣<lb/>
載馳許穆夫人作也閔其宗國顛覆自傷不能救也衛<lb/>
懿公為狄人所滅國人分散露于漕邑許穆夫人閔衛<lb/>
<pb n="KR3a0059_WYG_013-53a"/>
之亡傷許之小力不能救思歸唁其兄又義不得故賦<lb/>
是詩也<lb/>
　鄭氏曰滅者懿公死也露於漕邑者謂戴公也○朱<lb/>
　氏曰露謂未有宫室而露居也○范氏曰先王制禮<lb/>
　父母沒則不得歸寧者義也雖國滅君死不得往赴<lb/>
　焉義重於亡故也<lb/>
載馳載驅歸唁衛侯驅馬悠悠言至于漕大夫跋涉我<lb/>
心則憂<lb/>
<pb n="KR3a0059_WYG_013-53b"/>
　毛氏曰弔失國曰唁悠悠逺貌漕衛東邑草行曰跋<lb/>
　水行曰涉○范氏曰載馳載驅急也言至于漕思之<lb/>
　也○朱氏曰夫人父母不在當使大夫寧於兄弟夫<lb/>
　人欲自歸唁其兄弟而託以不欲勞大夫之跋涉也<lb/>
既不我嘉不能旋反視爾不臧我思不逺既不我嘉不<lb/>
能旋濟視爾不臧我思不閟<lb/>
　鄭氏曰嘉善也爾許人也臧善也○吕氏曰許人既<lb/>
　不以我歸衛為善則我亦不能還反於衛矣為許人<lb/>
<pb n="KR3a0059_WYG_013-54a"/>
　者盍亦視爾父子兄弟之間有災患不臧其心如之<lb/>
　何則我之思不逺矣不閟謂曉然易見初不閟也<lb/>
陟彼阿丘言采其蝱女子善懐亦各有行許人尤之衆<lb/>
穉且狂<lb/>
　毛氏曰偏髙曰阿丘蝱貝母也○曾氏曰善懐猶善<lb/>
　思也鄭箋善猶多也女子之於懐思甚於男子○朱<lb/>
　氏曰善懐多憂思也猶漢書岸善崩也又曰将欲升<lb/>
　髙望逺以舒憂想之情言采其蝱以療鬱結之疾○<lb/>
<pb n="KR3a0059_WYG_013-54b"/>
　吕氏曰女子善懐亦各有行言女子雖多懐思然今<lb/>
　之所以迫切者亦各有道他人不知則以為女子情<lb/>
　性之常而尤之也衆穉且狂非真指許人以為穉狂<lb/>
　盖言我憂患如此之迫切彼方且尤我之歸意者衆<lb/>
　人其幼穉乎其狂惑乎不然何其不相體悉不識緩<lb/>
　急一至於是也<lb/>
我行其野芃芃其麥控于大邦誰因誰極大夫君子無<lb/>
我有尤百爾所思不如我所之<lb/>
<pb n="KR3a0059_WYG_013-55a"/>
　毛氏曰願行衛之野麥芃芃然方盛長○朱氏曰控<lb/>
　持而告之也因如因魏荘子之因○毛氏曰極至也<lb/>
　○朱氏曰言我将行其野涉芃芃之麥而控告于大<lb/>
　邦然未知其将何所因而何所至乎雖大夫君子為<lb/>
　我思所以處此者百方然不如使我得自盡其心之<lb/>
　為愈也○王氏曰此終欲歸唁之辭<lb/>
竹竿衛女思歸也適異國而不見答思而能以禮者也<lb/>
　范氏曰夫婦之際猶君臣之交或遇或不遇命也進<lb/>
<pb n="KR3a0059_WYG_013-55b"/>
　不見答退不得歸則如之何以禮自止而已衛之賢<lb/>
　女唯安於義命是以雖憂而不困也<lb/>
籊籊竹竿以釣于淇豈不爾思逺莫致之<lb/>
　毛氏曰籊籊長而殺也○朱氏曰此言思以竹竿釣<lb/>
　于淇水而逺不可致也<lb/>
泉源在左淇水在右女子有行逺父母兄弟<lb/>
　李氏曰言舊時㳺泳二水之間其樂如此今也嫁於<lb/>
　異國而不得見也故曰云云○愚謂此文雖思二水<lb/>
<pb n="KR3a0059_WYG_013-56a"/>
　之間然念方其有行已逺父母兄弟矣今可復思歸<lb/>
　乎此亦止乎禮義之意<lb/>
淇水在右泉源在左巧笑之瑳佩玉之儺<lb/>
　毛氏曰瑳巧笑貌儺行有節度○歐陽氏曰思衛女<lb/>
　之在其國者巧笑佩玉威儀閑暇樂然於二水之上<lb/>
　念已有所不如也<lb/>
淇水滺滺檜楫松舟駕言出逰以寫我憂<lb/>
　毛氏曰滺滺流貌檜柏葉松身楫所以櫂舟○朱氏曰<lb/>
<pb n="KR3a0059_WYG_013-56b"/>
　與泉水卒章同意<lb/>
河廣宋襄公母歸于衛思而不止故作是詩也<lb/>
　鄭氏曰宋桓公夫人衛文公之妹生襄公而出○孔<lb/>
　氏曰夫人為先君所出其子承父之重與祖為一體<lb/>
　母出與廟絶不可以私反故義不得也○范氏曰夫<lb/>
　人之不往義也天下豈有無母之人歟有千乗之國<lb/>
　而不得養其母則人之不幸也為襄公者将若之何<lb/>
　生則致其孝沒則盡其禮而已衛有婦人之詩自荘<lb/>
<pb n="KR3a0059_WYG_013-57a"/>
　姜至於襄公之母六人焉皆止於禮義而不敢過也<lb/>
　夫以衛之政教淫僻風俗傷敗然而女子猶知有禮<lb/>
　而畏義如此盖以先王之化所及也<lb/>
誰謂河廣一葦杭之誰謂宋遠跂予望之<lb/>
　鄭氏曰誰謂河水廣與一葦加之則可以渡之喻狹<lb/>
　也今我之不渡直自不往耳非為其廣予我也誰謂<lb/>
　宋國逺與我跂足則可以望見之亦喻近也今我不<lb/>
　往直以義不往耳非為其逺<lb/>
<pb n="KR3a0059_WYG_013-57b"/>
誰謂河廣曾不容刀誰謂宋逺曾不崇朝<lb/>
　鄭氏曰不容刀亦喻狹小船曰刀崇終也行不終朝<lb/>
　亦喻近<lb/>
伯兮刺時也言君子行役為王前驅過時而不反焉<lb/>
　鄭氏曰衛宣公之時蔡人衛人陳人從王伐鄭○范<lb/>
　氏曰居而相離則思期而不至則憂此人之常情也<lb/>
　文王之遣戍役周公之東征其詩皆叙其室家之情<lb/>
　男女之思以閔之故其民説而忘死聖人能通天下<lb/>
<pb n="KR3a0059_WYG_013-58a"/>
　之志故能成天下之務兵者毒民於死地者也孤人<lb/>
　之子寡人之妻傷天地之和致水旱之災故聖王重<lb/>
　之如不得已而行則告以歸期念其勤勞哀傷慘怛<lb/>
　不啻如在已是以詩美之則言其君上之憫恤刺之<lb/>
　則録其室家之怨思以為人情不出乎此也<lb/>
伯兮朅兮邦之桀兮伯也執殳為王前驅<lb/>
　鄭氏曰伯君子字也○毛氏曰朅武貌○鄭氏曰桀<lb/>
　英桀○朱氏曰婦人自言其君子之才之美如是今<lb/>
<pb n="KR3a0059_WYG_013-58b"/>
　乃執殳而為王前驅也<lb/>
自伯之東首如飛蓬豈無膏沐誰適為容<lb/>
　朱氏曰蓬草名其華似柳絮聚而飛如亂髮也膏所<lb/>
　以澤髮者沐滌首去垢也適主也言我髦亂如此<lb/>
　非無膏沐可以為容所以不為者君子行役無所主<lb/>
　而為之故也傳曰女為説已容<lb/>
其雨其雨杲杲出日願言思伯甘心首疾<lb/>
　朱氏曰其者冀其将然之辭言冀其将雨而杲然日<lb/>
<pb n="KR3a0059_WYG_013-59a"/>
　出以比望其君子之歸而不歸也是以不堪憂思之<lb/>
　苦而寧甘心於首疾也<lb/>
焉得諼草言樹之背願言思伯使我心痗<lb/>
　背音佩痗音每又音悔○毛氏曰諼草可以忘憂背<lb/>
　北堂也○孔氏曰何處得一忘憂之草我樹之於北<lb/>
　堂之上冀觀之以忘憂○朱氏曰思得草之美者玩<lb/>
　以忘憂然世豈有是哉則亦思之不已而心痗焉爾<lb/>
　心痗則其病愈深非特首疾而已也<lb/>
<pb n="KR3a0059_WYG_013-59b"/>
女曰雞鳴刺不説徳也陳古義以刺今不説徳而好色<lb/>
也女曰雞鳴士曰昧旦子興視夜明星有爛将翺将翔<lb/>
弋鳬與雁<lb/>
　朱氏曰昩晦旦明也昧旦天欲旦晦明未辨之際也<lb/>
　明星啟明之星先日而出者也弋繳時謂以生絲繫<lb/>
　矢而射鳬水鳥如鴨此詩人述賢夫婦相警戒之<lb/>
　辭言女曰雞鳴以警其夫而士曰昧旦則不止於雞<lb/>
　鳴矣婦人又語其夫曰若是則子可以起而視夜之<lb/>
<pb n="KR3a0059_WYG_013-60a"/>
　如何意者明星已出而爛然則當翺翔而往弋取鳬<lb/>
　雁而歸矣其相與警戒之言如此則不流于宴昵之<lb/>
　私可知矣<lb/>
弋言加之與子宜之宜言飲酒與子偕老琴瑟在御莫<lb/>
不静好<lb/>
　朱子曰加中也史記所謂以弱弓㣲繳加諸歸雁之<lb/>
　上是也宜和其所宜也内則所謂雁宜麥之屬是也<lb/>
知子之來之雜佩以贈之知子之順之雜佩以問之知<lb/>
<pb n="KR3a0059_WYG_013-60b"/>
子之好之雜佩以報之<lb/>
　朱氏曰來之致其外者雜佩者左右佩玉也○吕氏<lb/>
　曰非獨玉也觹燧箴管帉帨凡可佩者皆是也贈送<lb/>
　順愛問遺也○朱氏曰婦又語其夫曰我茍知子之<lb/>
　所致而來及所親愛者則将解此雜佩以送遺報答<lb/>
　之盖不惟治其門内之職又欲其君子親賢友善結<lb/>
　其歡心而無所愛于服飾之玩也○張氏曰言婦人<lb/>
　之好徳甚於男子○以上皆婦人之詩或踈棄擯逐<lb/>
<pb n="KR3a0059_WYG_013-61a"/>
　而有忠厚惻怛之言或優㳺暇豫而有箴誡諷切之<lb/>
　益所謂發乎情止乎禮義者具見於此然豈獨婦人<lb/>
　所當佩服哉凡為臣子者茍能玩繹其辭指以養胷<lb/>
　中和平之氣則邇之事父逺之事君處常盡變綽乎<lb/>
　其有餘裕矣後世惟班婕妤自悼賦庶幾乎此其末<lb/>
　章曰顧左右兮和顔酌羽觴兮銷憂惟人生兮一世<lb/>
　忽已過兮若浮已獨享兮髙明處生民兮極休勉虞<lb/>
　精兮極樂與福禄兮無期緑衣兮白華自古兮有之<lb/>
<pb n="KR3a0059_WYG_013-61b"/>
　婕妤為趙飛燕姊弟所䜛退共養長信宫而作此朱<lb/>
　子序之以為其情雖出于幽怨而能引分以自安援<lb/>
　古以自慰和平中正不過於慘傷其徳性之美學問<lb/>
　之力有過人者嗚呼賢哉○又按柏舟之不再適盖<lb/>
　婦人之大節故孔子列之于鄘風之首使萬世取法<lb/>
　焉其後有魯寡陶嬰者少寡養幼孤無强昆弟紡績<lb/>
　為産魯人或聞其義将求焉嬰聞之恐不得免作歌<lb/>
　明已之不更二也其歌曰悲夫黄鵠之早寡兮七年<lb/>
<pb n="KR3a0059_WYG_013-62a"/>
　不雙宛頸獨宿兮不與衆同夜半哀鳴兮想其故雄<lb/>
　天命早寡兮獨宿何傷寡婦念此兮泣下數行嗚呼<lb/>
　哀哉死者不可忘飛鳥尚然兮況於貞良雖有賢雄<lb/>
　兮終不再行魯人聞之曰斯人不可得已遂不復敢<lb/>
　求嬰寡終身不改又梁寡髙行者梁之寡婦也其為<lb/>
　人榮於色而美於行夫死早寡不嫁梁貴人多争欲<lb/>
　娶而不能得梁王聞之使相聘焉髙行曰妾聞婦人<lb/>
　之義壹往而不改以全貞信之節今忘死以趨生是<lb/>
<pb n="KR3a0059_WYG_013-62b"/>
　不信也貪貴而忘賤是不貞也棄義而從利無以為<lb/>
　人乃援鏡持刀自割其鼻曰妾已刑矣所以不死者<lb/>
　不忍幼弱之重孤也於是相以報王大其義而髙其<lb/>
　行乃復其身尊其號曰髙行陳寡孝婦者年十六而<lb/>
　嫁未有子其夫當行戍且行時屬孝婦曰我生死未<lb/>
　可知幸有老母無他兄弟倘不還汝肯養吾母乎婦<lb/>
　曰諾夫果死不還婦養姑不衰居喪三年父母哀其<lb/>
　少無子而早寡也将取而嫁之孝婦曰妾聞之信者<lb/>
<pb n="KR3a0059_WYG_013-63a"/>
　人之幹也義者行之節也夫且行屬妾以其母既諾<lb/>
　之夫受人之託豈可棄哉棄託不信背死不義不可<lb/>
　也母固欲嫁之孝婦不從因欲自殺父母懼而不敢<lb/>
　嫁養其姑二十八年姑死葬之終奉祭祀淮隂太守<lb/>
　以聞漢文帝賜之黄金四十斤復之終身無所與號<lb/>
　曰孝婦是三人者庶乎有柏舟之風矣諸史尚多有<lb/>
　之今不録或問於程子曰孀婦於禮似不可取如何<lb/>
　曰然凡取以配身也若取失節者以配身是已失節<lb/>
<pb n="KR3a0059_WYG_013-63b"/>
　也又問或有孤孀貧窮無託者可再嫁否曰只是後<lb/>
　世怕寒餓死故有是説然餓死事極小失節事極大<lb/>
　程子之論可為世深戒故併著焉<lb/>
孔子曰婦有七出三不去不順父母出謂其逆徳也無<lb/>
子出謂其絶世也淫僻出謂其亂族嫉妬出謂其亂家<lb/>
惡疾出謂其不可供粢盛多言出謂其離親竊盜出謂<lb/>
其反義三不去有所取無所歸一也<lb/>
　何休取作受又云不窮窮也<lb/>
<pb n="KR3a0059_WYG_013-64a"/>
與共更三年之喪二也先貧賤後富貴三也<lb/>
　按禮記諸侯出夫人夫人比至於其國以夫人之禮<lb/>
　行至以夫人入行道以夫人之禮者棄妻致命其家<lb/>
　乃義絶不用此為貽○疏曰出夫人謂夫人有罪諸<lb/>
　侯出之今歸本國使者将命曰寡君不敏不能從而<lb/>
　事社稷宗廟使臣某敢告于執事主人對曰寡君固<lb/>
　前辭不教矣前辭不教謂納采時也有司官陳器二<lb/>
　三人有司亦官受之器皿其本所賫物也律棄妻畀<lb/>
<pb n="KR3a0059_WYG_013-64b"/>
　所齊○朱子曰上三節諸侯禮也妻出夫使人致之<lb/>
　曰某不敏不能從而供粢盛使某也敢告于侍者主<lb/>
　人對曰某之子不肖不敢辟誅敢不敬須以俟命使<lb/>
　者退主人拜送之朱子曰此一節卿大夫之禮也如<lb/>
　舅在則稱舅沒則稱兄無兄則稱夫言棄妻者父兄<lb/>
　在則稱之命當由尊者出也唯國君不稱兄主人之<lb/>
　辭曰某之子不肖姑姊妹亦皆稱之姑姊妹見棄亦<lb/>
　曰某之姑某之姊若妹不肖○朱子曰此兩節通禮<lb/>
<pb n="KR3a0059_WYG_013-65a"/>
　也○雜記○古者於出妻之事雍容有禮如此所以<lb/>
　重匹耦也○又家語曾參後母遇之無恩而供養不<lb/>
　衰及其妻以藜蒸不熟因出之人曰非七出也參曰<lb/>
　藜蒸小物耳猶不用吾命況大事乎遂出之終身不<lb/>
　娶其子元請焉參曰髙宗以後妻殺孝已尹吉甫以<lb/>
　後妻放伯竒吾上不及髙宗中不比吉甫庸知其得<lb/>
　免於非乎○或問於程子曰妻可出乎曰妻不賢出<lb/>
　之何害如子思亦嘗出妻今世俗乃以出妻為醜行<lb/>
<pb n="KR3a0059_WYG_013-65b"/>
　遂不敢為古人不如此妻有不善便當出也又問古<lb/>
　人出妻有以對姑叱狗藜蒸不熟者亦無甚惡而遂<lb/>
　出之何也曰此古人忠厚之道古之人交絶不出惡<lb/>
　聲君子不忍以大罪出其妻而以㣲罪去之以此見<lb/>
　其忠厚之至也且如叱狗親前亦有甚大故不是處<lb/>
　只為他平日有故因此一事出之爾或曰彼以此細<lb/>
　故見逐安能無辭兼他人不知是否則如之何曰彼<lb/>
　必自知其罪但已理直足矣何必求他人知然有識<lb/>
<pb n="KR3a0059_WYG_013-66a"/>
　者當自知之也如必待彰暴其妻之不善使他人知<lb/>
　之是亦淺丈夫而已大凡人説話多欲令彼曲我直<lb/>
　若君子自有一个含容意思或曰古語有之出妻令<lb/>
　可嫁出友令可交乃此意否曰是也味程子此言則<lb/>
　古人非大故無出妻之理後世其可輕為之哉<lb/>
禮記子甚宜其妻父母不悦出<lb/>
　鄭氏曰宜猶善也<lb/>
子不宜其妻父母曰是善事我子行夫婦之禮焉沒身<lb/>
<pb n="KR3a0059_WYG_013-66b"/>
不衰<lb/>
　内則曰按此正七出之第一條也<lb/>
文中子曰早婚少聘教人以偷妾媵無數教人以亂<lb/>
　言棄古禮是掌教者之罪<lb/>
且貴賤有等一夫一婦庶人之職也<lb/>
　愚按古者自天子至於士庶人妻妾媵各有等降之<lb/>
　數後世惟力是視而已此文中子所以嘆也夫正家<lb/>
　之本由於夫婦之各正治家以禮而無寵昵之偏使<lb/>
<pb n="KR3a0059_WYG_013-67a"/>
　嫡妾之序紊失夫之正也撫下以恩而無妬忌之失<lb/>
　使怨曠之禍興失婦之正也得其正則家治失其正<lb/>
　則家亂此必然之理也至於妾媵猥多未有不為家<lb/>
　之害者内或陷子弟於惡外或生童僕之變無所不<lb/>
　有欲正其家者於此尤不可不戒故以是章終焉<lb/>
　<lb/>
　<lb/>
　<lb/>
<pb n="KR3a0059_WYG_013-67b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　西山讀書記卷十三<lb/>
</p>
<p>
</p>
  </div>
</body>
</text>
</TEI>