<TEI xmlns="http://www.tei-c.org/ns/1.0">
              <teiHeader>
                  <fileDesc>
                     <titleStmt>
                        <title>Title</title>
                     </titleStmt>
                     <publicationStmt>
                        <p>Information about publication or distribution</p>
                     </publicationStmt>
                     <sourceDesc>
                        <p>Information about the source</p>
                     </sourceDesc>
                  </fileDesc>
              </teiHeader>
              <text>
                  <body>
            
<div>
<head>尚書故實</head> <lb/>
    <p>
<pb n="KR3j0084_WYG_001-1a"/>
欽定四庫全書<lb/>
　尚書故實<lb/>
　　　　　　　　　　　　　唐　李綽　撰<lb/>
　賔䕶尚書河東張公三相盛門四朝雅望博物自同<lb/>
　於壯武多聞逺邁於咠臣綽避難圃田寓居佛廟秩<lb/>
　有同於錐印跡更甚於酒傭叨遂迎塵每容侍話凡<lb/>
　聆徴引必異尋常足廣後生可貽好事遂纂集尤異<lb/>
　者兼雜以詼諧十數節作尚書故實云耳<lb/>
<pb n="KR3j0084_WYG_001-1b"/>
髙祖太武皇帝本名與文皇帝同上一字後乃刪去嘗<lb/>
有碑版鑿處具在太武是陵廟中玉冊定神堯乃母后<lb/>
追尊顔公曽抗疏極論為袁傪所沮而寢<lb/>
太宗酷好法書有大王真蹟三千六百紙率以一丈二<lb/>
尺為一軸寳惜者獨蘭亭為最置於座側朝夕觀覽嘗<lb/>
一日附耳語髙宗曰吾千秋萬嵗後與吾蘭亭將去也<lb/>
及奉諱之曰用玉匣貯之藏於昭陵<lb/>
天册府弧矢尺度葢倍於常者太宗北逐劉黒闥為突<lb/>
<pb n="KR3j0084_WYG_001-2a"/>
厥所窘遂親發箭射退賊騎突厥中得此箭傳觀皆歎<lb/>
伏神異後餘弓一張箭五枝藏在武庫歴代<hi>一作朝</hi>郊丘<lb/>
重禮必陳於儀衞之前以耀武德惜哉今與法物同為<lb/>
煨燼矣然此即劉氏斬虵劒之比也豈不有所歸乎<lb/>
司馬天師名承禎字紫微形狀類陶隠居𤣥宗謂人曰<lb/>
承禎𢎞景後身也天降車上有字曰賜司馬承禎尸解<lb/>
去日白鶴<hi>一作雲</hi>滿庭異香郁烈承禎號白雲先生故人<lb/>
謂車為白雲車至文宗朝并張騫海槎同取入内<lb/>
<pb n="KR3j0084_WYG_001-2b"/>
有李幼竒者開元中以藝干柳芳嘗對芳念百韻詩芳<lb/>
已暗記便題之于壁不差一字謂幼竒曰此吾之詩也<lb/>
幼竒大驚異之有不平色久之徐曰聊相戲此君所念<lb/>
詩也因請幼竒更誦所著文章皆一遍便能寫錄<lb/>
又説漢武帝時嘗有外域獻獨足鶴人皆不知以為怪<lb/>
異東方朔奏曰此山海經所謂畢方鳥也驗之果是因<lb/>
勅廷臣皆習山海經山海經伯翳著劉向編次作序伯<lb/>
翳亦曰伯益書曰益典朕虞葢隨禹治水撮山海之異<lb/>
<pb n="KR3j0084_WYG_001-3a"/>
遂成書郭𢎞農注解<lb/>
鄭廣文作聖善寺報慈閣大像記云自頂至頤八十三<lb/>
尺額珠以銀鑄成虛中盛八石<lb/>
搆聖善寺佛殿僧惠範以罪没入其財得一千三百萬<lb/>
貫<lb/>
元載破家籍財貨諸物得胡椒九百石<lb/>
盧元公好道重方士有王谷者得黄白術變瓦礫泥土<lb/>
立成黄金賔護時在相國大梁幕中皆目覩之谷一日<lb/>
<pb n="KR3j0084_WYG_001-3b"/>
死於淮隂賔護見范陽公叙言公曰王十五兄不死後<lb/>
果有人於湘潭間見之已變姓名矣賔護既徙知廣陵<lb/>
常亦話於崔魏公公因説他日有王修能變竹葉為黄<lb/>
金某所目擊也<lb/>
進士盧融嘗説盧元公鎮南海日疽發於鬢氣息惙然<lb/>
有一少年道士直來牀前謂相國曰本師知尚書病瘡<lb/>
遣某將少膏藥來可便傅之相國寵姬韓氏遂取膏藥<lb/>
疾貼於瘡上至暮而效數日平復於倉皇之際不知道<lb/>
<pb n="KR3j0084_WYG_001-4a"/>
士所來及令勘中門至衙門十數重並無出入處方知<lb/>
其異也盛膏小銀合子韓氏收得後猶在融即相國親<lb/>
密目驗其事因附於此<lb/>
公自言四世祖河東公為中書令著緋<hi>綽安邑宅中曽有河東公任中</hi>
<hi>書令著緋真</hi>又説傅遊藝居相位著綠<lb/>
李師誨者畫蕃馬李漸之孫也為劉從諫潞州從事知<lb/>
劉不軌遂隠居黎城山潞州平朝廷嘉之就除一縣宰<lb/>
曽於衲僧處得落星石一片僧云於蜀路早行見星墜<lb/>
<pb n="KR3j0084_WYG_001-4b"/>
於前遂圍數尺掘之得片石如斷磬其一端有雕刻狻<lb/>
猊之首亦如磬有孔穿絛處尚光滑豈天上樂器毁而<lb/>
墜歟此石後流轉到綽安邑宅中<lb/>
清夜遊西園圖顧長康畫有梁朝諸王跋尾處云圖上<lb/>
若干人並食天厨<hi>語出諸子書檢尋未得</hi>
貞觀中禇河南裝背題處具在本張維素家收得<hi>維素從申</hi>
<hi>之子</hi>傳至相國張公<hi>𢎞靖</hi>元和中准宣索并鍾元常寫道德<lb/>
經同進入内<hi>時張公鎭并州進圖表李太尉衞公作也</hi>後中貴人崔潭峻自<lb/>
<pb n="KR3j0084_WYG_001-5a"/>
禁中將出復流傳人間維素子周封前涇州從事在京<lb/>
一日將此圖求售周封驚異之遽以絹數疋贖得經年<lb/>
忽聞欵闗甚急問之見數人同稱仇中尉傳語評事知<lb/>
清夜圖在宅計閒居家貧請以絹三百疋易之周封憚<lb/>
其迫脅遽以圖授明日果賫絹至後方知詐偽乃是一<lb/>
力足人求江淮大鹽院時王庶人涯判鹽鐵酷好書畫<lb/>
謂此人曰為余訪得此圖然遂公所請因為計取耳及<lb/>
十二家起復落在一粉舖内郭侍郎<hi>承嘏</hi>閽者以錢三百<lb/>
<pb n="KR3j0084_WYG_001-5b"/>
買得獻郭郭公又流傳至令狐家宣宗嘗問相國有何<lb/>
名畫相國具以圖對復進入内<hi>賔護親見相國説</hi>
公嘗於貴人家見梁昭明太子腦骨微紅而潤澤抑異<lb/>
於常也<lb/>
又嘗見人腊長尺許眉目手足悉具或以為僬僥人也<lb/>
又説表弟盧某一日碧空澄澈仰見仙人乗鶴而過别<lb/>
有數鶴飛在前後適覩自一鶴背遷一鶴背亦如人換<lb/>
馬之狀<lb/>
<pb n="KR3j0084_WYG_001-6a"/>
國朝李嗣真評事云顧畫屈居第一然虎頭又伏衞協<lb/>
畫北風圖<hi>北風圖毛詩義</hi>
公平康里宅乃崔司業融舊第有司業題壁處猶在<lb/>
蜀王嘗造千面琴散在人間蜀王即隋文之子楊秀也<lb/>
又李汧公取桐孫之精者雜綴為之謂之百納琴用蝸<lb/>
殻為徽其間三面尤絶異通謂之響泉韻磬絃一上可<lb/>
十年不㫁<lb/>
兵部李員外約言汧公之子也識度清曠迥出塵表與<lb/>
<pb n="KR3j0084_WYG_001-6b"/>
主客張員外諗同棄官并韋徵君况牆東遯世不婚娶<lb/>
不治生業李尤厚於張每與張匡牀靜言達旦不寢人<lb/>
莫得知贈張詩曰我有心中事不向韋二説秋夜洛陽<lb/>
城明月照張八<hi>諗即尚書公之羣從</hi>
佛像本胡夷朴陋人不生敬今之藻繪雕刻自戴顒始<lb/>
也顒嘗刻一像自隠帳中聽人臧否隨而改之如是者<lb/>
積十年厥功方就<lb/>
絳州碧落碑文乃髙祖子韓王元嘉四男為先妃所製<lb/>
<pb n="KR3j0084_WYG_001-7a"/>
陳惟玉書今不知者妄有指説非也<lb/>
荀輿能書嘗寫狸骨治勞方右軍臨之至今謂之狸骨<lb/>
帖<lb/>
古碑皆有圓空<hi>音孔</hi>蓋碑者悲本也墟墓間物每一墓有<lb/>
四焉初塟穿繩於空以下棺乃古懸窆之禮禮曰公室<lb/>
視豐碑三家視桓楹人因就紀其德由是遂有碑表數<lb/>
十年前有樹德政碑亦設圓空不知根本甚失後有悟<lb/>
之者遂改焉<lb/>
<pb n="KR3j0084_WYG_001-7b"/>
公自述髙伯祖嘉祐開元中為相州都督廨宇有災異<lb/>
郡守物故者連累政將軍<hi>嘉祐終金吾將軍</hi>至則於正寢整衣<lb/>
冠通夕而坐夜分忽肅屛間聞歎息聲俄有人自西廡<lb/>
而出衣巾藍縷形形憔悴歴階而上直至于前將軍因<lb/>
厲聲問曰是何神祇來至于此答曰余後周將尉遲迴<lb/>
也死於此地遺骸尚存願託有心得畢塟祭前牧守者<lb/>
皆膽薄氣劣驚悸而終非余所害又指一十餘嵗女子<lb/>
曰此余之女也同瘞廡下明日將軍召吏發掘果得二<lb/>
<pb n="KR3j0084_WYG_001-8a"/>
骸備衣衾棺器禮而葬之越二夕復出感謝因曰余無<lb/>
他能報効願禆公政節宣水旱唯所命焉將軍遂以事<lb/>
上聞請置廟嵗時血食上特降書詔褒異勒碑叙述今<lb/>
相州碑廟見在<lb/>
中書令河東公開元中居相位有張憬藏者能言休咎<lb/>
一日忽詣公以一幅紙大書台字授公公曰余見居台<lb/>
司此何意也後數日貶官台州刺史<lb/>
河東公鎮并州上問有何事第言之奏曰臣有弟嘉祐<lb/>
<pb n="KR3j0084_WYG_001-8b"/>
逺牧方州手足支離常繫念慮上因口勅張嘉祐可忻<lb/>
州刺史河東屬郡上意不疑張亦不讓豈非至公無隠<lb/>
出於常限者乎<lb/>
王平南廙右軍之叔也善書畫常謂右軍吾諸事不足<lb/>
法惟書畫可法晉明帝師其畫王右軍學其書焉<lb/>
宣平太傅相國盧公應舉時寄居夀州安豐縣别墅嘗<lb/>
遊芍陂<hi>芍字今呼為鵲革下芍藥之芍按魏志是芍音著多</hi>見里人負薪者持碧<lb/>
蓮花一朶已傷器刃矣云陂中得之盧公後從事浙西<lb/>
<pb n="KR3j0084_WYG_001-9a"/>
因使淮服話於太尉衞公公令搜訪芍陂則無有矣又<lb/>
徧尋於江渚間亦終不能得乃知向者一朶葢神異耳<lb/>
京國頃嵗街陌中有聚觀戲場者詢之乃二刺蝟對打<lb/>
令既合節奏又中章程座中有前將作李少監韞亦云<lb/>
曽見<lb/>
京城佛寺率非真僧曲檻迴廊户牖重複有一僧室當<lb/>
門有櫃扃鎻甚牢竊知者云自櫃而入則别有幽房邃<lb/>
閤詰曲深嚴囊槖奸囬何所不有<lb/>
<pb n="KR3j0084_WYG_001-9b"/>
牛相公僧孺鎮襄州日以久旱祈禱無應有處士不記<lb/>
名姓衆云豢龍者公請致雨處士曰江漢間無龍獨一<lb/>
湫泊中有之黒龍也强驅逐必慮為災難制公固命之<lb/>
果有大雨漢水泛漲漂溺萬户處士懼罪亦亡去十年<lb/>
前有人他處見猶在<lb/>
汲冡書葢魏安釐王冡晉時衞郡汲縣耕人於古冡中<lb/>
得竹簡漆書科斗文字雜寫經史與今本校驗多有異<lb/>
同<hi>耕人姓不不字呼作彪其名曰準出春秋後序文選中注出</hi>
<pb n="KR3j0084_WYG_001-10a"/>
王内史書帖中有與蜀郡守朱<hi>不記名</hi>書求櫻桃來禽曰<lb/>
給藤子<hi>來禽言味甘來衆禽也俗作林檎</hi>又云胡桃種已成矣又問司<lb/>
馬相如揚子雲有後否蜀城門是司馬錯所製存乎<lb/>
盧元公鈞奉道暇日與賔友話言必及神仙之事云某<lb/>
有表弟韋卿材太和中選授江淮縣宰赴任出京日親<lb/>
朋相送離灞滻時已曛暮矣行一二十里外覺道路漸<lb/>
異非常日經過處既而望中有燈燭熒煌之狀林木蔥<lb/>
蒨似非人間頃之有謁於馬前者如州縣候吏問韋曰<lb/>
<pb n="KR3j0084_WYG_001-10b"/>
自何至此此非俗世俄頃復有一人至前謂謁者曰既<lb/>
至矣則須速報上公韋問曰上公何品秩也吏亦不對<lb/>
却走而去逡巡逓聲連呼曰上公屈韋下馬趨走入門<lb/>
則峻宇雕墻重廊複閣侍衞嚴肅擬於王侯見一人年<lb/>
僅四十戴平上幘衣素服遥謂韋曰上階韋拜而上命<lb/>
坐慰勞久之亦無肴酒湯果之設徐謂韋曰某因世亂<lb/>
百家相糺竄避於此推某為長强謂之上公爾來數百<lb/>
年無教令約束但任之自然而已公得至此塵俗之幸<lb/>
<pb n="KR3j0084_WYG_001-11a"/>
也不可久留當宜速去命取綃十疋贈之韋出門上馬<lb/>
却尋舊路迴望亦無所見矣半夜朧月信馬而行至明<lb/>
則已在官路逆旅暫歇詢之於人且無能知者取綃視<lb/>
之光白可鑒韋遂驟却入闗詣相國具述其事因以戔<lb/>
戔分遺親愛相國得綃亦裁製自服韋云約其處乃在<lb/>
驪山藍田之間葢地仙也<lb/>
顧况字逋翁文詞之暇兼攻小筆嘗求知新亭監人或<lb/>
詰之謂曰余要寫貌海中山耳仍辟善畫者王黙為副<lb/>
<pb n="KR3j0084_WYG_001-11b"/>
知也<lb/>
世言牡丹花近有葢以國朝文士集中無牡丹謌詩張<lb/>
公嘗言楊子華有畫牡丹處極分明子華北齊人則知<lb/>
牡丹花亦已久矣<lb/>
又説顧況志尚疎逸近於方外有時宰曽招致將以好<lb/>
官命之況以詩答曰四海如今已太平相公何用喚狂<lb/>
生此身還似籠中鶴東望滄洲叫一聲後吳中皆言況<lb/>
得道解化去<lb/>
<pb n="KR3j0084_WYG_001-12a"/>
有黄金生者擢進士第人問與頗同房否對曰别洞<hi>黄本</hi>
<hi>溪洞豪姓生故以此對人雖咍之亦賞其真實也</hi>
王僧虔右軍之孫也齊髙帝嘗問曰卿書與我書孰優<lb/>
對曰臣書人臣第一陛下書帝王第一帝不悦後嘗以<lb/>
橛筆書恐為帝所忌故也<lb/>
陸暢字達夫常為韋南康作蜀道易首句曰蜀道易易<lb/>
於履平地南康大喜贈羅八百疋南康薨朝廷欲繩其<lb/>
既往之事復閱先所進兵器刻定秦二字不相與者因<lb/>
<pb n="KR3j0084_WYG_001-12b"/>
欲搆成罪名暢上疏理之云臣在蜀日見造所進兵器<lb/>
定秦者匠之名也由是得釋蜀道難李白罪嚴武也暢<lb/>
感韋之遇遂反其詞焉<lb/>
聖善寺銀佛天寳亂為賊截將一耳後少傅白公奉佛<lb/>
銀三鋌添補然不及舊者會昌拆寺命中貴人毁像收<lb/>
銀送内庫中人以白公所添鑄比舊耳少銀數十兩遂<lb/>
詣白公索餘銀恐涉隠没故也<lb/>
又云士張林説毁寺時分遣御史檢天下所齊寺及收<lb/>
<pb n="KR3j0084_WYG_001-13a"/>
錄金銀佛像有蘇監察者<hi>不記名</hi>巡覆兩街諸寺見銀佛<lb/>
一尺已下者多袖之而歸謂之蘇杠<hi>鳥講反</hi>佛或問溫庭<lb/>
筠將何對好遽曰無以過蜜陀僧也<lb/>
<hi>闕</hi>州謝真人上昇前玉帝錫以鞍馬為信意者使其安<lb/>
心也刺史李堅遺之玉念珠後問念珠在否云已在紫<lb/>
皇之前矣一日真人於紫極宫置齋金母下降郡郭處<lb/>
處有虹霓雲氣之狀至白晝輕舉萬目覩焉<lb/>
魏受禪碑王朗文梁鵠書鍾繇鐫字謂之三絶鐫字皆<lb/>
<pb n="KR3j0084_WYG_001-13b"/>
須妙於篆籀故繇方得鐫刻<lb/>
張懐瓘書㫁曰篆籀八分隷書艸書章艸飛白行書通<lb/>
謂之八體而右軍皆在神品右軍嘗醉書數字㸃畫類<lb/>
龍爪後遂有龍爪書如科斗玉筯偃波之類諸家共五<lb/>
十二般<lb/>
公云舒州灊山下有九井其實九眼泉也旱即殺一犬<lb/>
投其中大雨必降犬亦流出<lb/>
又南中久旱即以長繩繫虎頭骨投有龍處入水即數<lb/>
<pb n="KR3j0084_WYG_001-14a"/>
人牽制不定俄頃雲起潭中雨亦隨降龍虎敵也雖枯<lb/>
骨猶激動如此<lb/>
五星惡浮屠像今人家多圖畫五星雜於佛事中或謂<lb/>
之禳災者真不知也<lb/>
武后朝宰相石泉公王方慶瑯琊王也武后嘗御武成<lb/>
殿閱書畫問方慶曰卿家舊法書存乎方慶遂集自右<lb/>
軍已下至僧虔智永禪師等二十五人各書一卷進上<lb/>
后命崔融作序謂為寳章集亦曰王氏世寳也<lb/>
<pb n="KR3j0084_WYG_001-14b"/>
今延英殿靈芝殿也謂之小延英苗韓公居相位以足<lb/>
疾步驟微蹇上每於此待之宰相對於小延英自此始<lb/>
也<lb/>
臺儀自大夫已下至監察通謂之五院御史國朝踐厯<lb/>
五院者共三人謂李商隠張魏公延賞溫僕射造也<lb/>
裵岳者久應舉與長興于左揆友善曽有一古鏡子乃<lb/>
神物也于相布素時得一照分明見有朱衣吏導從他<lb/>
皆類此賔護與岳微親面詰之云不虛旋亦墜失<lb/>
<pb n="KR3j0084_WYG_001-15a"/>
陳朝謝赫善畫嘗閱祕閣歎伏曹不興所畫龍首以為<lb/>
若見真龍<lb/>
陶貞白所著太清經一名劒經凡學道術者皆須有好<lb/>
劒鏡隨身又説干將莫耶劒皆以銅鑄非鐵也<hi>按隠居古今刀</hi>
<hi>劒錄云自古好刀劒多投伊水中以禳眯人之妖盖伊水中有怪異似人膝脛已下至脚有首鼻口耳手足常</hi>
<hi>損害人矣</hi>
八分書起於漢時王次仲次仲有道詔徵聘於車中化<lb/>
為大鳥飛去墜三翮於地今有大翮山在常山郡界<lb/>
<pb n="KR3j0084_WYG_001-15b"/>
兵部李約員外嘗江行與一商胡舟檝相次商胡病固<lb/>
邀相見以二女託之皆絶色也又遺一珠約悉唯唯及<lb/>
商胡死財寳約數萬悉籍其數送官而以二女求配始<lb/>
殮商胡時約自以夜光含之人莫知也後死商胡有親<lb/>
屬來理資財約請官司發掘驗之夜光果在其密行皆<lb/>
此類也<lb/>
公云牧𢎞農日捕獲伐墓盜十餘輩中有一人請閒言<lb/>
事公因屏吏獨問對曰某以他事贖死盧氏縣南山堯<lb/>
<pb n="KR3j0084_WYG_001-16a"/>
女塚近亦曽為人開發獲一大珠并玉盌人亦不能計<lb/>
其直餘寳器極多世莫之識也公因遣吏按驗即塜果<lb/>
有開處旋獲其盜考訊與前通無異及牽引其徒稱皆<lb/>
在商州冶務中時商牧名卿也州移牒公致書皆怒而<lb/>
不遣竊知者云珠玉之器皆入京師貴人家矣公前嵗<lb/>
自京徒歩東出過盧氏復問邑中具如所説然史傳及<lb/>
地里志並不載此塜且堯女舜妃也皆死於湘嶺今所<lb/>
謂者豈傳説之誤歟矧貽訓於茅茨土階不宜有厚塟<lb/>
<pb n="KR3j0084_WYG_001-16b"/>
之事即此塜果何人哉<lb/>
飛白書始於蔡邕在鴻門見匠人施堊箒遂創意焉梁<lb/>
蕭子雲能之武帝謂曰蔡邕飛而不白羲之白而不飛<lb/>
飛白之間在斟酌耳嘗大書蕭字後人匣而寳之傳至<lb/>
張氏賔護東都舊第有蕭齋前後序引皆名公之詞也<lb/>
杜紫微頃於宰執求小儀不遂請小秋又不遂嘗夢人<lb/>
謂曰辭春不及秋昆脚與皆頭後果得比部員外<hi>又杜公自</hi>
<hi>述不曽厯小比此必傳之誤</hi>
<pb n="KR3j0084_WYG_001-17a"/>
楊祭酒敬之愛才公心嘗知江表之士項斯贈詩曰處<lb/>
處見詩詩摠好及觀標格過於詩平生不解藏人善到<lb/>
處相逢説項斯因此名振遂登髙科也<lb/>
東都頃千剙造防秋館穿掘多得蔡邕鴻都學所書石<lb/>
經後洛中人家往往有之<lb/>
王内史借船帖書之尤工者也故山北盧尚書匡寳惜<lb/>
有年公致書借之不得云只可就㸔未嘗借人也公除<lb/>
潞州旗節在途纔數程忽有人將書帖就公求售閱之<lb/>
<pb n="KR3j0084_WYG_001-17b"/>
乃借船帖也公驚異問之云盧家郎君要錢遣賣耳公<lb/>
歎異移時不問其價還之後不知落於何人<lb/>
京師書儈孫盈者名甚著盈父曰仲容亦鑒書畫精於<lb/>
品目豪家所寳多經其手真偽無逃焉王公借船帖是<lb/>
孫盈所蓄人以厚價求之不果盧公其時急切減而賑<lb/>
之曰錢滿百千方得盧公韓太冲外孫也故書畫之尤<lb/>
者多閱而識之<lb/>
嘗有一淪落衣冠以先人執友方為邦伯因逺投謁冀<lb/>
<pb n="KR3j0084_WYG_001-18a"/>
有厚需及謁見即情極尋常所賚至寡歸無道路之費<lb/>
愁怨動容因閒步長衢歎吒不已忽有一人衣服垢敝<lb/>
行過于前迴目之曰公有不平之氣余願知之因具告<lb/>
情㫖答曰止於要厚卹小事耳今夜可宿某舍暮往即<lb/>
已遲望門外遂延入謂之曰余隠者也見為縣獄卒要<lb/>
在濟人之急既夜分取一椀合于面前俄頃揭㸔見一<lb/>
班白紫綬者纔長數寸此人詬責之曰與人有分不卹<lb/>
其孤可乎紫衣者遜謝久之復用椀覆於地更揭之則<lb/>
<pb n="KR3j0084_WYG_001-18b"/>
無有矣明日平旦聞傳聲覓某秀才甚急往則紫衣斂<lb/>
板以待情義頓濃遂贈數百縑亦不言其事豈非仙術<lb/>
乎<lb/>
佛經云佛教上屬鬼宿葢神鬼之事鬼暗則佛教衰矣<lb/>
吳先生嘗稱有靈鬼錄佛乃一靈鬼耳<lb/>
李抱真之鎮潞州也軍資匱缺計無所為有老僧大為<lb/>
郡人信服抱真因詣之謂曰假和尚之道以濟軍中可<lb/>
乎僧曰無不可抱真曰但言請於鞫場焚身某當於使<lb/>
<pb n="KR3j0084_WYG_001-19a"/>
宅鑿一地道通連候火作即潜以相出僧喜從之遂陳<lb/>
狀聲言抱真命於鞫場積薪貯油因為七日道場晝夜<lb/>
香燈梵唄雜作抱真亦引僧入地道使之不疑僧仍升<lb/>
座執爐對衆説法抱真率監軍僚屬及將吏膜拜其下<lb/>
以俸入檀施堆于其傍由是士女駢填捨財億計滿七<lb/>
日遂送柴積灌油發焰擊鐘念佛抱真密巳遣人填塞<lb/>
地道俄頃之際僧薪並灰數日藉所得貨財輦入軍資<lb/>
庫别求所謂舍利者數十粒造塔貯焉<lb/>
<pb n="KR3j0084_WYG_001-19b"/>
又説洛中頃年有僧得數粒所謂舍利者貯於瑠璃器<lb/>
中晝夜香燈檀施之利日無虚焉有士子追於寒餒因<lb/>
請僧願得舍利掌而觀瞻僧遂出瓶授與遽即吞之僧<lb/>
惶駭如狂復慮聞之於外士子曰與吾㡬錢當服藥出<lb/>
之僧喜聞遂贈二百緡仍取萬病丸與喫俄頃洩痢以<lb/>
盆盎盛貯濯而收之<hi>此一事東都儲隠説後即江表詩人路豹所為豹非茍於利者乃剛</hi>
<hi>正之性以懲無良豹與張祐崔涯三人為文酒之侣也</hi>
章仇兼瓊鎮蜀日佛寺設大㑹百戲在庭有十嵗童兒<lb/>
<pb n="KR3j0084_WYG_001-20a"/>
<hi>一作女童</hi>舞于竿杪忽有物狀如鵰鶚掠之而去羣衆大駭<lb/>
因而罷樂後數日其父母見在髙塔之上梯而取之則<lb/>
神如癡久之方語云見如壁畫飛天夜叉者將入塔中<lb/>
日飼果實飲饌之味亦不知其所自旬日方精神如初<lb/>
晉書中有飲食名寒具者亦無注解處後於齊人要術<lb/>
并食經中檢得是今所謂<graphic n="KR2065" url="https://raw.githubusercontent.com/kanripo/KR-Gaiji/master/images/KR2065.png" mimeType="image/png"/>餅桓𤣥嘗盛具法書名書<lb/>
請客觀之客有食寒具不濯手而執書畫因有涴𤣥不<lb/>
懌自是會客不設寒具<lb/>
<pb n="KR3j0084_WYG_001-20b"/>
昌黎生者名父子也雖教有義方而性頗闇劣嘗為集<lb/>
賢校理史傳中有説金根車處皆臆㫁之曰豈其誤歟<lb/>
必金銀車悉改根字為銀字至除拾遺果為諫院不受<lb/>
俄有以故人子憫之者因辟為鹿門從事也<lb/>
今謂進士登第為遷鶯者久矣葢自伐木詩伐木丁丁<lb/>
鳥鳴嚶嚶出自幽谷遷于喬木又曰嚶其鳴矣求其友<lb/>
聲並無鶯字頃嵗省試早鶯求友詩又鶯出谷詩别書<lb/>
固無證據豈非誤歟<lb/>
<pb n="KR3j0084_WYG_001-21a"/>
東晉謝太傅墓碑但樹貞石初無文字葢重難製述之<lb/>
意也<lb/>
西平王始將禁軍在蜀戍蠻與張魏公不叶及西平功<lb/>
髙居相位德宗欲追魏公者數四慮西平不悦而罷後<lb/>
上令韓晉公善説然後並處中書一日因内宴禁中出<lb/>
瑞錦一疋令繫兩人一處以示和解之意<lb/>
潞州啓聖宫有明皇帝欹枕斜書壁處并腰鼓馬槽並<lb/>
在公為潞州從事皆見之<lb/>
<pb n="KR3j0084_WYG_001-21b"/>
千字文梁周興嗣編次而有王右軍書者人皆不曉其<lb/>
始乃梁武教諸王書令殷鐵石於大王書中搨一千字<lb/>
不重者每字片紙雜碎無序武帝召興嗣謂曰卿有才<lb/>
思為我韻之興嗣一夕編綴進上鬢髪皆白而賞賜甚<lb/>
厚右軍孫智永禪師自臨八百本散與人間諸寺各留<lb/>
一本永往住吳興永福寺積年學書禿筆頭十瓮每瓮<lb/>
皆數石人來覓書并請題頭者如市所居户限為之穿<lb/>
穴乃用鐵葉裹之人謂為鐵門限後取筆頭瘞之號為<lb/>
<pb n="KR3j0084_WYG_001-22a"/>
退筆塜自製銘誌<lb/>
孫季雍著葬經又有著葬略者言葬用吉禮僧尼並不<lb/>
可令見之也<lb/>
鄭廣文學書而病無紙知慈恩寺有柿葉數間屋遂借<lb/>
僧房居止日取紅葉學書嵗久殆徧後自寫所製詩并<lb/>
畫同為一卷封進𤣥宗御筆書其尾曰鄭虔三絶<lb/>
郭侍郎<hi>承嘏</hi>嘗寳惜書法一卷每攜隨兵初應舉就雜文<lb/>
試寫畢夜色猶早以紙緘裹置於篋中及納所寳書帖<lb/>
<pb n="KR3j0084_WYG_001-22b"/>
却歸鋪於燭籠下取書帖觀覽則程試宛在篋中悤遽<lb/>
驚嗟計無所出來往於棘圍門外見一老吏詢其事具<lb/>
以實告吏曰某能換之然某家貧居興道里儻換得願<lb/>
以錢三萬見酬公悦而許之逡巡賫程試往而易書帖<lb/>
出授公公愧謝而退明日歸親仁里自以錢送諸興道<lb/>
欵闗久之吏有家人出公以姓氏質之對曰主父死三<lb/>
日方貧未辦周身之具公驚嘆久之方知棘圍所見乃<lb/>
鬼也遂以錢贈其家而去余在京曽侍太傅相國盧公<lb/>
<pb n="KR3j0084_WYG_001-23a"/>
宴語親聞其事今又得於張公方審其異也云耳<lb/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR3j0084_WYG_001-23b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　尚書故實<lb/>
</p>
<p>
</p>
  </div></body>
</text>\m</TEI>