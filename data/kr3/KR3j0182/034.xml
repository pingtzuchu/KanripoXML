<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>仕學規範卷三十四</head>
    <p>
<pb n="KR3j0182_WYG_034-1a"/>
欽定四庫全書<lb/>
　仕學規範卷三十四　　　　宋　張鎡　撰<lb/>
　　作文<lb/>
晁以道言近見東坡説凡人作文字須是筆頭上挽得<lb/>
　數萬觔起可以言文字也余曰豈非興來筆力千鈞<lb/>
　重乎<hi>出王歸叟詩文發源</hi>
古語云大匠不示人以璞蓋恐人見其斧鑿痕迹也黄<lb/>
　魯直於相國寺得宋子京唐史藁一冊歸而熟觀之<lb/>
<pb n="KR3j0182_WYG_034-1b"/>
　自是文章日進此無他見其竄易句字與初造意時<lb/>
　不同而識其用意處也讀歐公文疑其自肺腑流出<lb/>
　而無斵削工夫及見其草逮其成篇與始落筆十不<lb/>
　存五六者乃知為文不可容易班固云急趋無善歩<lb/>
　良有以也<hi>出曲洧舊聞</hi>
李格非善論文章嘗曰諸葛孔明出師表劉伶酒徳頌<lb/>
　陶淵明歸去來詞李令伯乞養親表皆沛然如肺肝<lb/>
　中流出殊不見斧鑿痕是數君子在後漢之末兩晉<lb/>
<pb n="KR3j0182_WYG_034-2a"/>
　之間初未嘗欲以文章名世而其詞意超邁如此是<lb/>
　知文章以氣為主氣以誠為主<lb/>
王文公居鍾山有客自黄州來公曰東坡近日有何作<lb/>
　對曰東坡宿於臨臯亭醉夢中而起作實相藏記千<lb/>
　餘言才㸃定一兩字而已有墨本適留舟中公遣徤<lb/>
　歩徃取而至時月出東方林影在地公展讀於風簷<lb/>
　喜見鬚眉曰子瞻人中龍也然有一字未穏客請願<lb/>
　聞之公曰日勝日負不若日勝日貧耳東坡聞之撫<lb/>
<pb n="KR3j0182_WYG_034-2b"/>
　掌大笑以公為知言<hi>並出冷齋夜話</hi>
歐陽文忠公每為文既成必自竄易至有不留本初一<lb/>
　字者其為文章則書而傅之屋壁出入觀省之至于<lb/>
　尺牘單簡亦必立藁其精審如此每一篇出士大夫<lb/>
　皆傳寫諷誦唯覩其渾然天成莫究斧鑿之跡也<lb/>
楊文公凡為文章所用故事常令子姪諸生檢討出處<lb/>
　每段用小片紙録之文既成則綴粘所録而蓄之時<lb/>
　人謂之衲被焉<hi>並出吕氏家塾記</hi>
<pb n="KR3j0182_WYG_034-3a"/>
周恭叔謝范内翰書云昔之君子無意於為文蓋嘗養<lb/>
　其文之所自出者不使好惡憂患忿懥恐懼一動於<lb/>
　中故其心正則氣全愚謂六經之文聖賢之事業皆<lb/>
　由此其選也<hi>出恭叔文集</hi>
王侍郎剛中語云文字使人擊節賞歎未如使人肅然<lb/>
　生敬<lb/>
張茂先稱左思三都賦使讀之者盡而有餘乆而更新<lb/>
　此最是作文字好處未知左思果能爾耶<lb/>
<pb n="KR3j0182_WYG_034-3b"/>
林文節公子中言讀孟子而悟文章法嘗云以釡甑㸑<lb/>
　以鐵耕乎他人書此不知當㡬百言也黄端冕纓云<lb/>
　輕暖不足於體歟亦不減此<lb/>
古人因意生文故自然文彩照映今人直鑿空造作之<lb/>
　語爾雖華麗不足貴也<lb/>
讀人文字便欲篇篇出人意表自下筆則每自恕是大<lb/>
　惑也正當反此乃佳<lb/>
章叔度憲云每下一字俗間言語無一字無來處此陳<lb/>
<pb n="KR3j0182_WYG_034-4a"/>
　無已黄魯直作詩法也<lb/>
下字有倒用語格力勝者如吉日兮辰良必我行也為<lb/>
　漢患者<lb/>
凡為文章皆須凡例先定如張安道作蘇明允墓表或<lb/>
　曰蘇君或曰先生或曰明允言歐陽永叔或名或字<lb/>
　皆凡例不先定致輕重不等<hi>已上出歩里客談</hi>
古人學問必有師友淵源漢楊惲一書逈出當時流輩<lb/>
　則司馬遷外甥故也<lb/>
<pb n="KR3j0182_WYG_034-4b"/>
老坡作文工於命意必超然獨立於衆人之上如趙清<lb/>
　獻碑世間稱治人者曰寛立朝者曰直蓋已大矣則<lb/>
　進於二者又有説焉故曰其於治郡不專於寛時出<lb/>
　猛政嚴而不殘其在朝廷不專於直為國愛人掩其<lb/>
　疵疾如吾家蜀公堅臥不起人知其髙而不稱其用<lb/>
　則為碑銘曰世皆謂公貴身賤名孰知其功聖人之<lb/>
　清然後知其有功於世也又曰君實之用出而時施<lb/>
　如彼水火寧除渴饑公雖不用亦相其行如彼山川<lb/>
<pb n="KR3j0182_WYG_034-5a"/>
　出雲相望然後知其相為表裏廢一不可也此皆非<lb/>
　世人所能到者平日得意處多如此其源蓋出於荘<lb/>
　子故其論劉伶荘子阮千里閻立本皆於世人意外<lb/>
　别出眼目其平日取舍文章亦多以此為法<hi>並出潛溪詩眼</hi>
予近作示客云刺羙風化緩而不迫謂之風采摭事物<lb/>
　摛華布體謂之賦推明政治荘語得失謂之雅形容<lb/>
　盛徳揚勵休功謂之頌幽憂憤悱寓之比興謂之騷<lb/>
　感觸事物託於文章謂之辭程事較功考實定名謂<lb/>
<pb n="KR3j0182_WYG_034-5b"/>
　之銘援古刺今箴戒得失謂之箴猗迂抑揚永言謂<lb/>
　之歌非皷非鐘徒歌謂之謡歩驟馳騁斐然成章謂<lb/>
　之行品秩先後叙而推之謂之引聲音雜比髙下短<lb/>
　長謂之曲吁嗟慨歌悲憂深思謂之吟吟詠情性緫<lb/>
　合而言志謂之詩蘇李而上髙簡古澹謂之古沈宋<lb/>
　而下法律精切謂之律此詩之衆體也帝王之言出<lb/>
　法度以制人者謂之制絲綸之語若日月之垂照者<lb/>
　謂之詔制與詔同詔亦制也道其常而作彛憲者謂<lb/>
<pb n="KR3j0182_WYG_034-6a"/>
　之典陳其謀而成嘉猷者謂之謨順其理而迪之者<lb/>
　謂之訓屬其人而告之者謂之誥即師衆而申之者<lb/>
　謂之誓因官使而命之者謂之命出於上者謂之教<lb/>
　行於下者謂之令時而戒之者勑也言而喻之者宣<lb/>
　也諮而揚之者賛也登而崇之者冊也言其倫而析<lb/>
　之者論也度其宜而揆之者議也别嫌疑而明之者<lb/>
　辨也正是非而著之者説也記者記其事也紀者紀<lb/>
　其實也書者纉而述焉者也策者條而對焉者也傳<lb/>
<pb n="KR3j0182_WYG_034-6b"/>
　者傳而信之也序者緒而陳之也碑者披列事功而<lb/>
　載之金石也碣者揭示操行而謹其終始也檄者激<lb/>
　發人心而喻之禍福也移者自近移逺使之周知也<lb/>
　表者布臣子之心致君父之前也牋者修儲后之問<lb/>
　伸宫閫之儀也簡者質言之而略也啟者文言之而<lb/>
　詳也状者言之公上也牒者用之於官府也捷書不<lb/>
　緘挿羽而傳之者露布也尺牘無封指事而陳之者<lb/>
　劄子也青黄黼黻經緯以相成者緫謂之文也此文<lb/>
<pb n="KR3j0182_WYG_034-7a"/>
　之異名客有問古今體制之不一者勞於應答乃著<lb/>
　之篇以示焉<hi>出珊瑚鈎詩話</hi>
士大夫作小説雜說所聞見以為游戱而或者暴人之<lb/>
　短私為喜怒此何理哉世傳碧雲騢一卷為梅聖俞<lb/>
　作厯詆慶厯以來公卿隱過雖范文正公亦不免議<lb/>
　者遂謂聖俞游諸公間官竟不達懟而為此以報之<lb/>
　君子成人之美正使萬有一不至為賢者諱况未必<lb/>
　有實聖俞賢者豈至是哉後聞乃襄陽魏泰所為託<lb/>
<pb n="KR3j0182_WYG_034-7b"/>
　之聖俞也豈特累諸公又將以誣聖俞歐陽文忠公<lb/>
　歸田來自言以唐李肇為法而少異者不記人之過<lb/>
　惡君子之用心當如此也<hi>出石林避暑録</hi>
孫元忠朴學士嘗問歐陽公為文之法公云於吾姪豈<lb/>
　有惜只是要熟耳變化姿態皆從熟處出也<lb/>
吕居仁云老蘇嘗自言升裏轉斗裏量因聞此遂悟文<lb/>
　章妙處文章紆餘委曲説盡事理惟歐陽公為得之<lb/>
　至曾子固加之字字有法度無遺恨矣文章有本末<lb/>
<pb n="KR3j0182_WYG_034-8a"/>
　首尾元無一言亂説觀少游五十策可見<lb/>
又曰孟子或問百里奚自鬻於秦一章與韓退之論思<lb/>
　元賔而不見見元賔之所與者猶吾元賔也又曾子<lb/>
　固答李㳂書最見抑揚反覆處如此等類宜皆詳讀<lb/>
歐陽公謂退之為樊宗師墓誌便似樊文其始出於司<lb/>
　馬子長為長卿傳如其文惟其過之故兼之也<lb/>
居仁云文章須要説盡事情如韓非諸書大略可見至<lb/>
　於一唱三歎有遺音者則非有所養不能也如論語<lb/>
<pb n="KR3j0182_WYG_034-8b"/>
　禮記文字簡淡不厭似非左氏所可及也列子氣平<lb/>
　文緩亦非荘子歩驟所能到也東坡晚年叙事文字<lb/>
　多法柳子厚而豪邁之氣非柳所能及也<lb/>
張文潛云詩三百篇雖云婦人女子小夫賤𨽻所為要<lb/>
　之非深於文章者不能作如七月在野至入我床下<lb/>
　於七月以下<hi>闕</hi>皆不道破直至十月方言蟋蟀非深<lb/>
　於文章者能為之邪<hi>已上出吕氏童蒙訓</hi>
　仕學規範卷三十四<lb/>
</p>
<p>
</p>
  </div>
</body>
</text>
</TEI>