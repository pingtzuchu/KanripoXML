<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>仕學規範卷十</head>
    <p>
<pb n="KR3j0182_WYG_010-1a"/>
欽定四庫全書<lb/>
　仕學規範卷十　　　　　　宋　張鎡　撰<lb/>
　　行己<lb/>
徳至於無我者雖善言美行無非所過之化也<lb/>
心定者其言重以舒不定者其言輕以疾<lb/>
伊川與韓持國善嘗約候韓年八十一往見之間正月<lb/>
　一日因弟子賀正乃曰某今年有一債未還春中須<lb/>
　當暫往潁昌見韓持國盖韓八十也春中往造焉乆<lb/>
<pb n="KR3j0182_WYG_010-1b"/>
　留潁昌韓早晚伴食體貌加敬一日韓宻謂子彬叔<lb/>
　曰先生逺來無以為意我有黄金藥楪一重二十兩<lb/>
　似可為先生壽然未敢遽言我當以他事使子侍食<lb/>
　因從容道吾意彬叔侍食如所戒試啓之先生曰某<lb/>
　與乃翁道義交故不逺而來奚以是為詰朝遂歸謂<lb/>
　彬叔曰我不敢面言政謂此爾再三謝過而别<lb/>
祁寛因問伊川謂永叔如何先生曰前輩不言人短每<lb/>
　見人論前輩則曰汝輩且取他長處<lb/>
<pb n="KR3j0182_WYG_010-2a"/>
尹彦眀嘗言先生教人只是専令用敬以直内若用此<lb/>
　理則百事不敢輕為不敢妄作不媿屋漏矣習之既<lb/>
　乆自然有所得也因說往年先生歸自涪陵日日見<lb/>
　之一日因讀易至敬以直内處因問先生不習無不<lb/>
　利時則更無睹當更無計校也耶先生深以為然且<lb/>
　曰不易見得如此且更涵養不要輕說<lb/>
伊川先生甚愛表記中說君子莊敬日強安肆日偷盖<lb/>
　常人之情放肆則日就曠蕩自檢束則日就規矩<hi>已上</hi>
<pb n="KR3j0182_WYG_010-2b"/>
　<hi>出程氏外書</hi>
戱謔直是大無益出扵無敬心戱謔不已不惟害事志<lb/>
　亦為氣所流不戱謔亦是持氣之一端善戯謔之事<lb/>
　雖不為無傷<lb/>
心既虛則公平公平則是非較然易見當為不當為之<lb/>
　事自知<lb/>
正心之始當以己心為嚴師凡所動作則知所懼如此<lb/>
　一二年間守得牢固則自然心正矣<lb/>
<pb n="KR3j0182_WYG_010-3a"/>
天下之富貴假外者皆有窮已盖人欲無饜而外物有<lb/>
　限惟道義則無爵而貴取之無窮矣<lb/>
心清時常少亂時常多其清時即視眀聴聰四體不待<lb/>
　羈束而自然恭謹其亂時反是如此者何也盖用心<lb/>
　未熟客慮多而常心少也習俗之心未去而實心未<lb/>
　全也有時如失者只為心生若熟後自不然心不可<lb/>
　勞當存其大者存之熟後小者可略<lb/>
凡所當為一事意不過則推類如此善也一事意得過<lb/>
<pb n="KR3j0182_WYG_010-3b"/>
　以為且休則百事廢其病常在謂之病者為其不虛<lb/>
　心也又病隨所居而長至死只依舊為子弟則不能<lb/>
　安灑掃應對在朋友則不能下朋友有官長不能下<lb/>
　官長為宰相不能下天下之賢甚則至於徇私意義<lb/>
　理都喪也只為病根不去隨所居所接而長人須一<lb/>
　事事消了病則常勝故要克己<hi>已上出横渠理窟</hi>
公嘗曰我平生所學唯得忠恕二字一生用不盡以至<lb/>
　立朝事君接待僚友親睦宗族未嘗須㬰離此也又<lb/>
<pb n="KR3j0182_WYG_010-4a"/>
　戒子弟曰人雖至愚責人則眀雖有聰眀恕己則昏<lb/>
　爾曹但常以責人之心責己恕己之心恕人不患不<lb/>
　到聖賢地位也親族間有子弟請教於公公曰唯儉<lb/>
　可以助廉唯恕可以成徳其人書於坐隅終身佩服<lb/>
　<hi>出范忠宣公言行錄</hi>
曹彬為樞宻使河北每季支散銀鞋錢一日宻吏忘誤<lb/>
　過期因彬檢舉連支兩季酒坊副使弭徳超奉使河<lb/>
　朔還奏其事言軍情大歸扵彬太皇赫怒即日罷樞<lb/>
<pb n="KR3j0182_WYG_010-4b"/>
　宻使以鎮海節度使歸本鎮彬不之辨陛辭赴青州<lb/>
　乃以徳超為諸衛將軍檢校司徒充樞宻副使既而<lb/>
　小人乗君子之器不克負荷舉措乖當時出醜言上<lb/>
　瀆朝政下侵同列自以為有社稷大功朝廷酬之未<lb/>
　當太皇聞之大怒削籍𨽻登州沙門島召彬自青州<lb/>
　復拜樞宻使對揚之日但再拜謝恩亦不言及前事<lb/>
　嵗餘徳超卒於流所上始命錄一子官彬乃進言乞<lb/>
　盡錄用其四子皆授西頭供奉官徳音諭彬曰乃此<lb/>
<pb n="KR3j0182_WYG_010-5a"/>
　成卿美名耳<lb/>
杜淳眀州定海人九嵗舉神童不得召退歸杜門不出<lb/>
　以讀書自適早孤事母至孝母亡廬墓至服除資産<lb/>
　盡以遺其季滋一毫不取不婚娶日以經傳為樂郡<lb/>
　太守聞其名往詣之避不與見學者親之惟談仁義<lb/>
　言終不及世務鄉閭忿争疑者就取決之勸人必以<lb/>
　孝悌為先至和間卒扵家<hi>並出王氏談淵</hi>
林英年七十致仕起為大理卿氣貌不衰如四五十嵗<lb/>
<pb n="KR3j0182_WYG_010-5b"/>
　人或問何術致此英曰但平生不㑹煩惱眀日無飯<lb/>
　喫亦不憂事至則遣之釋然不留胷中<lb/>
吕文靖生四子公弼公著公奭公孺皆少時文靖與其<lb/>
　夫人語四兒他日皆繫金帶但未知誰作宰相吾將<lb/>
　驗之他日四子居外夫人使小鬟擎四寳器貯茶而<lb/>
　往教令至門故跌而碎之三子皆失聲或走歸告夫<lb/>
　人者獨公著凝然不動文靖謂夫人曰此子必作相<lb/>
　元祐初果大拜<lb/>
<pb n="KR3j0182_WYG_010-6a"/>
黄魯直得洪州解頭赴省試公與喬希聖數人待榜相<lb/>
　傳魯直為省元同舍置酒有僕自門被髮大呼而入<lb/>
　舉三指問之乃公與同舍三人魯直不與坐上數人<lb/>
　皆散去至有流涕者魯直飲酒自若飲酒罷與公同<lb/>
　看榜不少見於顔色公嘗為其婦翁孫莘老言重之<lb/>
　後妻死作發願文絶嗜欲不御酒肉至黔州命下亦<lb/>
　不少動公在歸州日見其容貌愈光澤留貶所累年<lb/>
　有見者無異仕宦時議者疑魯直其徳性殆夙成非<lb/>
<pb n="KR3j0182_WYG_010-6b"/>
　學而能之<hi>已上出孫氏談圃</hi>
迂叟曰言不可不重也子不見鍾鼓乎夫鍾鼓叩之然<lb/>
　後鳴鏗訇鏜鞈人不以為異也若不叩自鳴人孰不<lb/>
　謂之祅邪可以言而不言猶叩之而不鳴也亦為廢<lb/>
　鍾鼓矣<lb/>
迂叟事親無以踰人能不欺而已矣其事君亦然<lb/>
或問迂叟事神乎曰事神或曰何神之事曰事其心神<lb/>
　或曰其事之何如曰至簡矣不黍稷不犧牲惟不欺<lb/>
<pb n="KR3j0182_WYG_010-7a"/>
　之為用君子上戴天下履地中函心雖欲欺之其可<lb/>
　得乎<lb/>
或問子能無心乎迂叟曰不能若夫回心則庶㡬矣何<lb/>
　謂回心曰去惡而從善捨非而從是人或知之而不<lb/>
　能徙以為如制駻馬如斡磻石之難也静而思之在<lb/>
　我而已如轉户樞何難之有<lb/>
言而無益不若勿言為而無益不若勿為余乆知之病<lb/>
　未能行也<lb/>
<pb n="KR3j0182_WYG_010-7b"/>
受人恩而不忍負者其為子必孝為臣必忠<lb/>
人情苦厭其所有羡其所不可得未得則羡已得則厭<lb/>
　厭而求新則為惡無不至矣<lb/>
人之情諱有而不諱無離婁之眀人謂之瞽不愠矣伯<lb/>
　夷之清人謂之汙不怍矣<lb/>
鞠躬便辟不足為恭長號流涕不足為哀敝衣糲食不<lb/>
　足為儉三者以之欺人可矣感人則未也君子所以<lb/>
　感人者其惟誠乎欺人者不旋踵人必知之感人者<lb/>
<pb n="KR3j0182_WYG_010-8a"/>
　益乆而人益信之<hi>已上出涑水迂書</hi>
先生嘗言某初見老先生求教老先生曰誠某既歸三<lb/>
　日思誠之一字不得其門因再見請問曰前日蒙教<lb/>
　以誠然某思之三日不得其說不知從何門而入老<lb/>
　先生曰從不妄語中入某自此不敢妄語先生曰且<lb/>
　六經之中絶無真字所謂誠即真也故古者君臣師<lb/>
　弟子之間惟是誠實心中所欲言者即言之故冉求<lb/>
　曰非不恱子之道力不足也子路曰有是哉子之迂<lb/>
<pb n="KR3j0182_WYG_010-8b"/>
　也宰我欲短喪自謂期可已矣子曰食夫稻衣夫錦<lb/>
　扵汝安乎曰安且今有士人於此必不肯自謂學而<lb/>
　力不足也必不肯靣質其師之迂也必不肯自謂居<lb/>
　喪而安於食稻衣錦也彼三人者皆孔子髙弟而其<lb/>
　言如此者以其出於至誠也西漢之初去古未逺人<lb/>
　心質朴惟務純實更無忌諱文帝時賈誼上䟽曰生<lb/>
　為眀帝没為眀神顧成之廟稱為太宗元帝時翼奉<lb/>
　上疏曰萬嵗之後稱為髙宗盖當時羣臣凡心中所<lb/>
<pb n="KR3j0182_WYG_010-9a"/>
　言者即徑言之不以其言為不可發也盖君臣之誠<lb/>
　故能如此先生又曰天下詐偽之風甚矣以某從少<lb/>
　至老觀之誠實之風幾乎一日衰扵一日一年衰於<lb/>
　一年方今夫婦兄弟父母之間猶相諂䛕也相欺詐<lb/>
　也况扵君臣朋友之間乎且君臣父子兄弟夫婦朋<lb/>
　友只是一箇道理若一處壊即皆壊矣此風大可畏<lb/>
　常宜禍亂未作時猶一切含糊不見醜怪若萬一有<lb/>
　大禍亂則君臣之間無所不至矣故賈誼有言見利<lb/>
<pb n="KR3j0182_WYG_010-9b"/>
　則逝見便則奪主上有敗即因而挺之矣主上有患<lb/>
　則吾茍免而已立而觀之耳有便扵吾身者則欺賣<lb/>
　而利之耳凡此種種他日吾友將見之<hi>出元城語錄</hi>
劉公曰先人往任西京監牧使懲前政門賔之弊更不<lb/>
　延士人於門下與司馬温公為同年契且以其樂於<lb/>
　教育故白公遣某從學與公休同業凡三四日一往<lb/>
　以所習所疑質焉公忻然告之無勌意凡五年得一<lb/>
　語曰誠某請問其目公曰誠者天之道思誠者人之<lb/>
<pb n="KR3j0182_WYG_010-10a"/>
　道及臻其道一也復問所以致力公喜曰此問甚善<lb/>
　當自不妄語入余初甚易之及退而自隱括日之所<lb/>
　行與凡所言自相掣肘矛楯者多矣力行七年而後<lb/>
　成自此言行一致表裏相應遇事坦然常有餘裕<lb/>
韓瓘乞言公提奬數四而曰唯在力行而已董生不云<lb/>
　乎尊其所聞則髙眀行其所知則光大二者不在乎<lb/>
　他在乎加意而已古人云說得一丈不如行取一尺<lb/>
　說得一尺不如行取一寸故以行為貴<hi>並出元城譚錄</hi>
<pb n="KR3j0182_WYG_010-10b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　仕學規範卷十<lb/>
</p>
<p>
</p>
  </div>
</body>
</text>
</TEI>