<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>范村菊譜</head> <lb/>
    <p>
<pb n="KR3i0034_WYG_001-1a"/>
欽定四庫全書<lb/>
　范村菊譜<lb/>
　　　　　　　　　　　　宋　范成大　撰<lb/>
山林好事者或以菊比君子其說以謂嵗華婉娩草木<lb/>
變衰乃獨爛然秀發傲睨風露此幽人逸士之操雖寂<lb/>
寥荒寒中味道之腴不改其樂者也神農書以菊為養<lb/>
生上藥能輕身延年南陽人飲其潭水皆壽百嵗使夫<lb/>
人者有為於當世醫國惠民亦猶是而已菊於君子之<lb/>
<pb n="KR3i0034_WYG_001-1b"/>
道誠有臭味哉月令以動植志氣候如桃桐華直云始<lb/>
華至菊獨曰菊有黄華豈以其正色獨立不伍衆草變<lb/>
詞而言之歟故名勝之士未有不愛菊者至陶淵明尤<lb/>
甚愛之而菊名益重又其花時秋暑始退嵗事既登天<lb/>
氣髙明人情舒閒騷人飲流亦以菊為時花移檻列斛<lb/>
輦致觴詠間謂之重九節物此非深知菊者要亦不可<lb/>
謂不愛菊也愛者既多種者日廣吳下老圃伺春苗尺<lb/>
許時掇去其顛數日則歧出兩枝又掇之每掇益岐至<lb/>
<pb n="KR3i0034_WYG_001-2a"/>
秋則一幹所出數千百朶婆娑團植如車蓋熏籠矣人<lb/>
力勤土又膏沃花亦為之屢變頃見東陽人家菊圖多<lb/>
至七十種淳熈丙午范村所植止得三十六種悉為譜<lb/>
之明年將益訪求他品為後譜云<lb/>
　菊品<lb/>
　　黄<lb/>
　　　勝金黄　　　　疊金黄<lb/>
　　　棣棠菊　　　　疊羅黄<lb/>
<pb n="KR3i0034_WYG_001-2b"/>
　　　麝香黄　　　　太真黄<lb/>
　　　垂絲菊　　　　千葉小金黄<lb/>
　　　鴛鴦菊　　　　金鈴菊<lb/>
　　　毬子菊　　　　單葉小金錢<lb/>
　　　夏小金鈴　　　十様菊<lb/>
　　　甘菊　　　　　野菊<lb/>
　　白<lb/>
　　　五月菊　　　　金杯玉盤<lb/>
<pb n="KR3i0034_WYG_001-3a"/>
　　　喜容千葉　　　御衣黄千葉<lb/>
　　　萬鈴菊　　　　蓮花菊<lb/>
　　　芙蓉菊　　　　茉莉菊<lb/>
　　　木香菊　　　　酴醿菊<lb/>
　　　艾葉菊　　　　白麝香<lb/>
　　　白荔支　　　　銀杏菊<lb/>
　　　波斯菊<hi>一枝只一葩倒垂如髪之鬈</hi>
　　雜色<lb/>
<pb n="KR3i0034_WYG_001-3b"/>
　　　佛頂菊　　　　桃花菊<lb/>
　　　臙脂菊　　　　紫菊<hi>一名孩兒</hi>
　　　黄花<lb/>
勝金黄一名大金黄菊以黄為正此品最為豐縟而如<lb/>
輕盈花葉微尖但條梗纎弱難得團簇作大本須留意<lb/>
扶植乃成<lb/>
疊金黄一名明州黄又名小金黄花心極小疊葉穠宻<lb/>
狀如笑壓花有富貴氣開早<lb/>
<pb n="KR3i0034_WYG_001-4a"/>
棣棠菊一名金鎚子花纎穠酷似棣棠色深如赤金他<lb/>
花色皆不及蓋竒品也窠株不甚髙金陵最多<lb/>
疊羅黄狀如小金黄花葉尖廋如剪羅縠三兩花自作<lb/>
一髙枝出叢上意度瀟灑<lb/>
麝香黄花心豐腴傍短葉宻承之格極髙勝亦有白者<lb/>
大畧似白佛頂丁勝之逺甚吳中比年始有<lb/>
千葉小金錢畧似明州黄花葉中外疊疊整齊心甚大<lb/>
太真黄花如小金錢加鮮明<lb/>
<pb n="KR3i0034_WYG_001-4b"/>
單花小金錢花心尤大開最早重陽前已爛漫<lb/>
垂絲菊花蘂深黄莖極柔細隨風動揺如垂絲海棠<lb/>
鴛鴦菊花常相偶葉深碧<lb/>
金鈴菊一名荔枝菊舉體千葉細瓣簇成小毬如小荔<lb/>
枝枝條長茂可以攬結江東人喜種之有結為浮圖樓<lb/>
閣髙丈餘者余頃北使過欒城其地多菊家家以盆盎<lb/>
遮門悉為鸞鳯亭臺之狀即此一種<lb/>
毬子菊如金鈴而差小二種相去不遠其大小名字出<lb/>
<pb n="KR3i0034_WYG_001-5a"/>
於栽培肥瘠之别<lb/>
小金鈴一名夏菊花如金鈴而極小無大本夏中開花<lb/>
藤菊花宻條柔以長如藤蔓可編作屏幛亦名棚菊種之<lb/>
坡上則垂下裊數尺如纓絡尤宜池潭之瀕<lb/>
十様菊一本開花形模各異或多葉或單葉或大或小<lb/>
或如金鈴徃徃有六七色以成數通名之曰十様衢嚴<lb/>
間花黄杭之屬邑有白者<lb/>
甘菊一名家菊人家種以供蔬茹凡菊葉皆深緑而厚<lb/>
<pb n="KR3i0034_WYG_001-5b"/>
味極苦或有毛惟此葉淡緑柔瑩味微甘咀嚼香味俱<lb/>
勝擷以作羮及泛茶極有風致天隨子所賦即此種花<lb/>
差勝野菊甚本不繫花<lb/>
野菊旅生田野及水濱花單葉極瑣細<lb/>
　　　白花<lb/>
五月菊花心極大每一鬚皆中空攅成一匾毬子紅白<lb/>
單葉繞承之每枝只一花徑二寸葉似同蒿夏中開近<lb/>
年院體畫草䖝喜以此菊寫生<lb/>
<pb n="KR3i0034_WYG_001-6a"/>
金杯玉盤中心黄四傍淺白大葉三數層花頭徑三寸<lb/>
菊之大者不過此本出江東比年稍移栽吳下此與五<lb/>
月菊二品以其花徑寸特大故列之於前<lb/>
喜容千葉花初開微黄花心極小花中色深外微暈淡<lb/>
欣然丰艶有喜色甚稱其名乆則變白尤耐封殖可以<lb/>
引長七八尺至一丈亦可攬結白花中髙品也<lb/>
御衣黄千葉花初開深鵞黄大畧似喜容而差疎瘦久<lb/>
則變白<lb/>
<pb n="KR3i0034_WYG_001-6b"/>
萬鈴菊中心淡黄鎚子傍白花葉繞之花端極尖香尤清烈<lb/>
蓮花菊如小白蓮花多葉而無心花頭疎極蕭散清絶<lb/>
一枝只一葩緑葉亦甚纎巧<lb/>
芙蓉菊開就者如小木芙蓉尤穠盛者如樓子芍藥但<lb/>
難培植多不能繁橆<lb/>
茉莉菊花葉繁縟全似茉莉緑葉亦似之長大而圓淨<lb/>
木香菊多葉畧似御衣黄初開淺鵞黄乆則一白花葉<lb/>
尖薄盛開則微卷芳氣最烈一名腦子菊<lb/>
<pb n="KR3i0034_WYG_001-7a"/>
酴醿菊細葉稠疊全似酴醿比茉莉差小而黄<lb/>
艾葉菊心小葉單緑葉尖長似蓬艾<lb/>
白麝香似麝香黄花差小亦豐腴韻勝<lb/>
銀杏菊淡白時有微紅花葉尖緑葉全似銀杏葉<lb/>
白荔枝與金鈴同但花白耳<lb/>
波斯菊花頭極大一枝只一葩喜倒垂下乆則微捲如<lb/>
髪之鬈<lb/>
　　　雜色<lb/>
<pb n="KR3i0034_WYG_001-7b"/>
佛頂菊亦名佛頭菊中黄心極大四傍白花一層繞之<lb/>
初秋先開白色漸沁微紅<lb/>
桃花菊多至四五重粉紅色濃淡在桃杏紅梅之間未<lb/>
霜即開最為妍麗中秋後便可賞以其質如白之受采<lb/>
故附白花<lb/>
臙脂菊類桃花菊深紅淺紫比臙脂色尤重比年始有<lb/>
之此品既出桃花菊遂無顔色蓋竒品也姑附白花之<lb/>
後<lb/>
<pb n="KR3i0034_WYG_001-8a"/>
紫菊一名孩兒菊花如紫茸叢茁細碎微有菊香或云<lb/>
即澤蘭也以其與菊同時又常及重九故附於菊<lb/>
　　　後序<lb/>
菊有黄白二種而以黄為正人於牡丹獨曰花而不名<lb/>
好事者於菊亦但曰黄花皆所以珍異之故余譜先黄<lb/>
而後白陶隱居謂菊有二種一種莖紫氣香味甘葉嫩<lb/>
可食花微小者為真菊青莖細葉作蒿艾氣味苦花大<lb/>
名苦薏非真也今吳下惟甘菊一種可食花細碎品不<lb/>
<pb n="KR3i0034_WYG_001-8b"/>
甚髙餘味皆苦白花尤甚花亦大隱居論藥既不以此<lb/>
為真後復云白菊治風眩陳藏器之說亦然靈寳方及<lb/>
抱朴子丹法又悉用白菊蓋與前說相牴牾今詳此惟<lb/>
甘菊一種可食亦入藥餌餘黄白二花雖不可餌皆入<lb/>
藥而治頭風則尚白者此論堅定無疑併著于後<lb/>
　<lb/>
　<lb/>
　范村菊譜<lb/>
</p>
<p>
</p>
  </div>
</body>
</text>
</TEI>