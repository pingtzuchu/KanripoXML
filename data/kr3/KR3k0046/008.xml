<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>經濟類編巻八</head> <lb/>
    <p>
<pb n="KR3k0046_WYG_008-1a"/>
欽定四庫全書<lb/>
　經濟類編巻八<lb/>
　　　　　　　　　　　明　馮琦馮瑗　撰<lb/>
　政治類二<lb/>
　　治道<hi>二十七則</hi>
漢徐樂上書　臣聞天下之患在於土崩不在瓦解古<lb/>
今一也何謂土崩秦之末世是也陳涉無千乗之尊尺<lb/>
土之地身非王公大人名族之後鄉曲之譽非有孔曽<lb/>
<pb n="KR3k0046_WYG_008-1b"/>
墨子之賢陶朱猗頓之富也然起窮巷奮棘矜偏袒大<lb/>
呼天下從風此其故何也由民困而主不恤下怨而上<lb/>
不知俗已亂而政不脩此三者陳涉之所以為資也此<lb/>
之謂土崩故曰天下之患在乎土崩何謂瓦解吳楚齊<lb/>
趙之兵是也七國謀為大逆號皆稱萬乗之君帶甲數<lb/>
十萬威足以嚴其境内財足以勸其士民然不能西攘<lb/>
尺寸之地而身為禽於中原者此其故何也非權輕於<lb/>
匹夫而兵弱於陳涉也當是之時先帝之徳未衰而安<lb/>
<pb n="KR3k0046_WYG_008-2a"/>
土樂俗之民衆故諸侯無境外之助此之謂瓦解故曰<lb/>
天下之患不在瓦解由此觀之天下誠有土崩之勢雖<lb/>
布衣窮處之士或首難而危海内陳涉是也况三晉之<lb/>
君或存乎天下雖未治也誠能無土崩之勢雖有彊國<lb/>
勁兵不得還踵而身為禽吳楚是也况羣臣百姓能為<lb/>
亂乎此二體者安危之明要賢主之所留意而深察也<lb/>
間者闗東五穀數不登年嵗未復民多窮困重之以邊<lb/>
境之事推數循理而觀之民宜有不安其處者矣不安<lb/>
<pb n="KR3k0046_WYG_008-2b"/>
故易動易動者土崩之勢也故賢主獨觀萬化之原明<lb/>
於安危之機脩之廟堂之上而銷未形之患也其要期<lb/>
使天下無土崩之勢而已矣故雖有彊國勁兵陛下逐<lb/>
走獸射飛鳥宏游燕之囿淫縱恣之觀極馳騁之樂自<lb/>
若金石絲竹之聲不絶於耳帷幄之私俳優侏儒之笑<lb/>
不乏於前而天下無宿憂名何必夏子俗何必成康雖<lb/>
然臣竊以為陛下天然之質寛仁之資而誠以天下為<lb/>
務則禹湯之名不難侔而成康之俗未必不復興也此<lb/>
<pb n="KR3k0046_WYG_008-3a"/>
二體者立然後處尊安之實揚廣譽於當世親天下而<lb/>
服四夷餘恩遺徳為數世隆南面背依攝袂而揖王公<lb/>
此陛下之所服也臣聞圖王不成其敝足以安安則陛<lb/>
下何求而不得何威而不成奚征而不服哉<lb/>
嚴安上書　臣聞鄒子曰政敎文質者所以云救也當<lb/>
時則用過則舍之有易則易之故守一而不變者未睹<lb/>
治之至也今天下人民用財侈靡車馬衣裘宫室皆競<lb/>
脩飾調五聲使有節族雜五色使有文章重五味方丈<lb/>
<pb n="KR3k0046_WYG_008-3b"/>
於前以觀欲天下彼民之情見美則願之是敎民以侈<lb/>
也侈而無節則不可贍民離本而徼末矣末不可以徒<lb/>
得故搢紳者不憚為詐帶劒者夸殺人以矯奪而世不<lb/>
知媿故姦軌浸長夫佳麗珍恠固順於耳目故養失而<lb/>
泰樂失而淫禮失而采敎失而偽偽采淫泰非所以範<lb/>
民之道也是以天下人民逐利無己犯法者衆臣願為<lb/>
民制度以防其淫使貧富不相燿以和其心心既和平<lb/>
其性恬安恬安不營則盜賊銷盜賊銷則刑罸少刑罸<lb/>
<pb n="KR3k0046_WYG_008-4a"/>
少則隂陽和四時正風雨時草木暢茂五穀蕃熟六畜<lb/>
遂字民不夭厲和之至也臣聞周有天下其治三百餘<lb/>
嵗成康其隆也刑措四十餘年而不用及其衰亦三百<lb/>
餘年故五伯更起伯者常佐天子興利除害誅暴禁邪<lb/>
匡正海内以尊天子五伯既沒聖賢莫續天子孤弱號<lb/>
令不行諸侯恣行彊陵弱衆暴寡田常簒齊六卿分晉<lb/>
並為戰國此民之始苦也於是彊國務攻弱國脩守合<lb/>
從連衡馳車轂擊介胄生蟣蝨民無所告愬及至秦王<lb/>
<pb n="KR3k0046_WYG_008-4b"/>
蠶食天下并吞戰國稱號皇帝一海内之政壊諸侯之<lb/>
城銷其兵鑄以為鐘虡示不復用元元黎民得免於戰<lb/>
國逢明天子人人自以為更生鄉使秦緩刑罸薄賦歛<lb/>
省繇役貴仁義賤權利上篤厚下佞巧變風易俗化於<lb/>
海内則世世必安矣秦不行是風循其故俗為知巧權<lb/>
利者進篤厚忠正者退法嚴令苛讕䛕者衆日聞其美<lb/>
意廣心逸欲威海外使蒙恬將兵以北攻彊胡辟地進<lb/>
境戍於北河飛芻輓粟以随其後又使尉屠睢將樓船<lb/>
<pb n="KR3k0046_WYG_008-5a"/>
之士攻越使監禄鑿渠運糧深入越地越人遁逃曠日<lb/>
持久糧食乏絶越人擊之秦兵大敗秦乃使尉佗將卒<lb/>
以戍越當是時秦禍北搆於胡南挂於越宿兵於無用<lb/>
之地進而不得退行十餘年丁男被甲丁女轉輸苦不<lb/>
聊生自經於道樹死者相望及秦皇帝崩天下大畔陳<lb/>
勝吳廣舉陳武臣張耳舉趙項梁舉吳田儋舉齊景駒<lb/>
舉郢周市舉魏韓廣舉燕窮山通谷豪士並起不可勝<lb/>
載也然本皆非公侯之後非長官之吏無尺寸之勢起<lb/>
<pb n="KR3k0046_WYG_008-5b"/>
閭巷杖棘矜應時而動不謀而俱起不約而同㑹壤長<lb/>
地進至乎伯王時敎使然也秦貴為天子富有天下滅<lb/>
世絶祀窮兵之禍也故周失之弱秦失之彊不變之患<lb/>
也今狥南夷朝夜郎降羌𤏡畧薉州建城邑深入匈奴<lb/>
燔其龍城議者美之此人臣之利非天下之長策今中<lb/>
國無狗吠之警而外累於逺方之備靡敝國家非所以<lb/>
子民也行無窮之欲甘心快意結怨於匈奴非所以安<lb/>
邊也禍拏而不解兵休而復起近者愁苦逺者驚駭非<lb/>
<pb n="KR3k0046_WYG_008-6a"/>
所以持久也今天下鍜甲摩劒矯箭控弦轉輸軍糧未<lb/>
見休時此天下所共憂也夫兵久而變起事煩而慮生<lb/>
今外郡之地或幾千里列城數十形束壤制帶脅諸侯<lb/>
非宗室之利也上觀齊晉所以亡公室卑削六卿大盛<lb/>
也下覽秦之所滅刑嚴文刻欲大無窮也今郡守之權<lb/>
非特六卿之重也地幾千里非特閭巷之資也甲兵器<lb/>
械非特棘矜之用也以逢萬世之變則不可勝諱也<lb/>
武帝末年天下侈靡趨末百姓多離農畝上以問東方<lb/>
<pb n="KR3k0046_WYG_008-6b"/>
朔曰吾欲化民有道乎朔對　堯舜禹湯文武成康上<lb/>
古之事經歴數千載尚難言也臣不敢陳願近述孝文<lb/>
皇帝之時當世耆老皆聞見之貴為天子富有四海身<lb/>
衣弋綈足履革舄以韋帶劒莞蒲為席兵木無刅衣緼<lb/>
無文集上書囊以為殿帷以道徳為麗以仁義為準於<lb/>
是天下望風成俗昭然化之今陛下以城中為小圖起<lb/>
建章左鳯闕右神明號稱千門萬户木土衣綺繡狗馬<lb/>
被繢罽宫人簪瑇瑁垂珠璣設戲車敎馳逐飾文采樷<lb/>
<pb n="KR3k0046_WYG_008-7a"/>
<hi>古藂字</hi>珍怪撞萬石之鐘擊雷霆之鼓作俳優舞鄭女上<lb/>
為淫侈如此而欲使民獨不奢侈失農事之難者也陛<lb/>
下誠能用臣朔之計推甲乙之帳燔於四通之衢却走<lb/>
馬示不復用則堯舜之隆宜可與比治矣易曰正其本<lb/>
萬事理失之毫釐差以千里願陛下留意察之<lb/>
公孫𢎞以對策拜為博士待詔金馬門𢎞復上疏曰<lb/>
陛下有先聖之位而無先聖之名有先聖之民而無先<lb/>
聖之吏是以勢同而治異先世之吏正故其民篤今世<lb/>
<pb n="KR3k0046_WYG_008-7b"/>
之吏邪故其民薄政弊而不行令倦而不聽夫使邪吏<lb/>
行弊政用倦令治薄民不可得而化此治之所以異也<lb/>
臣聞周公旦治天下朞年而變三年而化五年而定唯<lb/>
陛下之所志書奏天子以冊書答曰問宏稱周公之治<lb/>
宏之材能自視孰與周公賢宏對曰愚臣淺薄安敢比<lb/>
材於周公雖然愚心曉然見治道之可以然也夫虎豹<lb/>
馬牛禽獸之不可制者也及其敎馴服習之至可牽持<lb/>
駕服唯人之從臣聞揉曲木者不累日銷金石者不累<lb/>
<pb n="KR3k0046_WYG_008-8a"/>
月夫人之於利害好惡豈比禽獸木石哉朞年而變臣<lb/>
宏尚竊遲之上異其言<lb/>
王吉言得失疏　陛下躬聖質總萬方帝王圖籍日陳<lb/>
于前惟思世務將興太平詔書每下民欣然若更生臣<lb/>
伏而思之可謂至恩未可謂本務也欲治之主不世出<lb/>
公卿幸得遭遇其時言聴諫從然未有建萬世之長策<lb/>
舉明主於三代之隆者也其務在於期㑹簿書斷獄聽<lb/>
訟而已此非太平之基也臣聞聖王宣徳流化必自近<lb/>
<pb n="KR3k0046_WYG_008-8b"/>
始朝廷不備難以言治左右不正難以化逺民者弱而<lb/>
不可勝愚而不可欺也聖主獨行於深宫得則天下稱<lb/>
誦之失則天下咸言之行發於近必見於逺故謹選左<lb/>
右審擇所使左右所以正身也所使所以宣徳也詩云<lb/>
濟濟多士文王以寜此其本也春秋所以大一統者六<lb/>
合同風九州共貫也今俗吏所以牧民者非有禮義科<lb/>
指可世世通行者也獨設刑法以守之其欲治民者不<lb/>
知所繇以意穿鑿各取一切權譎自任故一變之後不<lb/>
<pb n="KR3k0046_WYG_008-9a"/>
可復脩也是以百里不同風千里不同俗户異政人殊<lb/>
服詐偽萌生刑罸無極質樸日銷恩愛寖薄孔子曰安<lb/>
上治民莫善於禮非空言也王者未制禮之時引先王<lb/>
禮宜於今者而用之臣願陛下承天心發大業與公卿<lb/>
大臣延及儒生述舊禮明王制敺一世之民躋之仁壽<lb/>
之域則俗何以不若成康壽何以不若高宗竊見當世<lb/>
趨務不合於道者謹條奏唯陛下財擇焉<lb/>
元帝好儒術頗改宣帝之政又傅昭儀及子定陶王愛<lb/>
<pb n="KR3k0046_WYG_008-9b"/>
幸匡衡上疏　臣聞治亂安危之機在乎審所用心葢<lb/>
受命之王務在創業垂統傳之無窮繼體之君心存於<lb/>
承宣先王之徳而褒大其功昔者成王之嗣位思述文<lb/>
武之道以養其心休烈盛美皆歸之二后而不敢専其<lb/>
名是以上天歆享鬼神祐焉其詩曰念我皇祖陟降庭<lb/>
止言成王常思祖考之業而鬼神祐助其治也陛下聖<lb/>
徳天覆子愛海内然隂陽未和姦邪未禁者殆論議者<lb/>
未丕揚先帝之盛功爭言制度不可用也務變更之所<lb/>
<pb n="KR3k0046_WYG_008-10a"/>
更或不可行而復復之是以羣下更相是非吏民無所<lb/>
信臣竊恨國家釋樂成之業而虚為此紛紛也願陛下<lb/>
詳覽統業之事留神於遵制揚功以定羣下之心大雅<lb/>
曰無念爾祖聿脩厥徳孔子著之孝經首章葢至徳之<lb/>
本也傳曰審好惡理情性而王道畢矣能盡其性然後<lb/>
能盡人物之性能盡人物之性可以贊天地之化治性<lb/>
之道必審已之所有餘而强其所不足葢聰明疏通者<lb/>
戒於太察寡聞少見者戒於雍蔽勇猛剛强者戒於太<lb/>
<pb n="KR3k0046_WYG_008-10b"/>
暴仁愛温良者戒於無斷湛静安舒者戒於後時廣心<lb/>
浩大者戒於遺忘必審已之所當戒而齊之以義然後<lb/>
中和之化應而巧偽之徒不敢比周而望進唯陛下戒<lb/>
所以崇聖徳臣又聞室家之道脩則天下之理得故詩<lb/>
始國風禮本冠婚始乎國風原情性而明人倫也本乎<lb/>
冠婚正基兆而防未然也福之興莫不本乎室家道之<lb/>
衰莫不始乎梱内故聖王必慎妃后之際别適長之位<lb/>
禮之於内也卑不踰尊新不先故所以統人情而理隂<lb/>
<pb n="KR3k0046_WYG_008-11a"/>
氣也其尊適而卑庻也適子冠乎阼禮之用醴衆子不<lb/>
得與列所以貴正體而明嫌疑也非虚加其禮文而已<lb/>
乃中心與之殊異故禮探其情而見之外也聖人動静<lb/>
游燕所親物得其序得其序則海内自修百姓從化如<lb/>
當親者疏當尊者卑則佞巧之姦因時而動以亂國家<lb/>
故聖人慎防其端禁於未然不以私恩害公義陛下聖<lb/>
徳純備莫不脩正則天下無為而治詩云于以四方克<lb/>
定厥家傳曰正家而天下定矣<lb/>
<pb n="KR3k0046_WYG_008-11b"/>
成帝建始間日食地震詔舉方正直言極諫之士谷永<lb/>
待詔公車對　陛下秉至聖之純徳懼天地之戒異飭<lb/>
身修政納問公卿又下明詔帥舉直言燕見紬繹以求<lb/>
咎愆使臣等得造明朝承聖問臣材朽學淺不通政事<lb/>
竊聞明王即位正五事建大中以承天心則庶徵序於<lb/>
下日月理於上如人君淫溺後宫般樂游田五事失於<lb/>
躬大中之道不立則咎徵降而六極至凡災異之發各<lb/>
象過失以類告人乃十二月朔戊申日食婺女之分地<lb/>
<pb n="KR3k0046_WYG_008-12a"/>
震蕭墻之内二者同日俱發以丁寜陛下厥咎不逺宜<lb/>
厚求諸身意豈陛下志在閨門未䘏政事不慎舉錯婁<lb/>
<hi>屢同</hi>失中與内寵太盛女不遵道嫉妬専上妨及繼嗣與<lb/>
古之王者廢五事之中失夫婦之紀妻妾得意謁行於<lb/>
内勢行於外至覆傾國家或亂隂陽昔褒姒用國宗周<lb/>
以喪閻妻驕扇日以不臧此其效也經曰皇極皇建其<lb/>
有極傳曰皇之不極是謂不建時則有日月亂行陛下<lb/>
踐至尊之祚為天下主奉帝王之職以統羣生方内之<lb/>
<pb n="KR3k0046_WYG_008-12b"/>
治亂在陛下所執誠留意於正身勉强於力行損燕私<lb/>
之間以勞天下放去淫溺之樂罷歸倡優之笑絶卻不<lb/>
享之義慎節游田之虞起居有常循理而動躬親政事<lb/>
致行無倦安服若性經曰繼自今嗣王其毋淫於酒毋<lb/>
逸于游田惟正之共未有身治正而臣下邪者也夫妻<lb/>
之際王事綱紀安危之機聖王所致慎也昔舜飭正二<lb/>
女以崇至徳楚莊忍絶丹姬以成伯功幽王惑於褒姒<lb/>
周徳降亡魯桓脅於齊女社稷以傾誠脩後宫之政明<lb/>
<pb n="KR3k0046_WYG_008-13a"/>
尊卑之序貴者不得嫉妬専寵以絶驕嫚之端抑褒閻<lb/>
之亂賤者咸得秩進各得厥職以廣繼嗣之統息白華<lb/>
之怨後宫親屬饒之以財勿與政事以逺皇父之類捐<lb/>
妻黨之權未有閨門治而天下亂者也治逺自近始習<lb/>
善在左右昔龍筦納言而帝命惟允四輔既備成王靡<lb/>
有過事誠敇正左右齊栗之臣戴金貂之飾執常伯之<lb/>
職者皆使學先王之道知君臣之義濟濟謹孚無敖戲<lb/>
驕恣之過則左右肅艾羣僚仰法化流四方經曰亦惟<lb/>
<pb n="KR3k0046_WYG_008-13b"/>
先正克左右未有左右正而百官枉者也治天下者尊<lb/>
賢考功則治簡賢違功則亂誠審思治人之術歡樂得<lb/>
賢之福論材選士必試於職明度量以程能考功實以<lb/>
定徳無用比周之虚譽毋聽浸潤之譛愬則抱功脩職<lb/>
之吏無蔽傷之憂比周邪偽之徒不得即工小人日銷<lb/>
俊乂日隆經曰三載考績三考黜陟幽明又曰九徳咸<lb/>
事俊乂在官未有功賞得於前衆賢布於官而不治者<lb/>
也堯遭洪水之災天下分絶為十二州制逺之道㣲而<lb/>
<pb n="KR3k0046_WYG_008-14a"/>
無乖畔之難者徳厚恩深無怨於下也秦居平土一夫<lb/>
大呼而海内崩折者刑罸深酷吏行殘賊也夫違天害<lb/>
徳為上取怨於下莫甚乎殘賊之吏誠放退殘賊酷暴<lb/>
之吏錮廢勿用益選温良上徳之士以親萬姓平刑釋<lb/>
寃以理民命務省繇役毋奪民時薄收賦税毋殫民財<lb/>
使天下黎元咸安家樂業不苦踰時之役不患苛暴之<lb/>
政不疾酷烈之吏雖有唐堯之大災民無離上之心經<lb/>
曰懐保小人惠于鰥寡未有徳厚吏良而民畔者也臣<lb/>
<pb n="KR3k0046_WYG_008-14b"/>
聞災異皇天所以譴告人君過失猶嚴父之明誡畏懼<lb/>
敬改則禍銷福降忽然簡易則咎罸不除經曰饗用五<lb/>
福畏用六極傳曰六沴作見若不共御六罸既侵六極<lb/>
其下今三年之間災異蜂起小大畢具所行不享上帝<lb/>
上帝不豫炳然甚著不求之身無所改正疏舉廣謀又<lb/>
不用其言是循不享之迹無謝過之實也天責愈深此<lb/>
五者王事之綱紀南面之急務唯陛下留神<lb/>
杜欽應詔對策　臣聞天道貴信地道貴貞不信不貞<lb/>
<pb n="KR3k0046_WYG_008-15a"/>
萬物不生生天地之所貴也王者承天地之所生理而<lb/>
成之昆蟲草木靡不得其所王者法天地非仁無以廣施<lb/>
非義無以正身克己就義恕以及人六經之所上也不孝<lb/>
則事君不忠蒞官不敬戰陳無勇朋友不信孔子曰孝無<lb/>
終始而患不及者未之有也孝人行之所先也觀本行於<lb/>
鄉黨考功能於官職達觀其所舉富觀其所予窮觀其所<lb/>
不為乏觀其所不取近觀其所為主逺觀其所主孔子曰<lb/>
視其所以觀其所由察其所安人焉廋哉取人之術也<lb/>
<pb n="KR3k0046_WYG_008-15b"/>
殷因於夏尚質周因於殷尚文今漢家承周秦之敝宜抑<lb/>
文尚質廢奢長儉表實去偽孔子曰惡紫之奪朱當世治<lb/>
之所務也臣竊有所憂言之則拂心逆指不言則漸日長<lb/>
為禍不細然小臣不敢廢道而求從違忠而耦意臣聞玩<lb/>
色無厭必生好憎之心好憎之心生則愛寵偏於一人愛<lb/>
寵偏於一人則繼嗣之路不廣而嫉妬之心興矣如此則<lb/>
匹婦之説不可勝也唯陛下純徳普施無欲是從此則衆<lb/>
庶咸説繼嗣日廣而海内長安萬事之是非何足備言<lb/>
<pb n="KR3k0046_WYG_008-16a"/>
桓譚論時政所宜疏　臣聞國之廢興在於政事政事<lb/>
得失由乎輔佐輔佐賢明則俊士充朝而理合世務輔<lb/>
佐不明則論失時宜而舉多過事夫有國之君俱欲興<lb/>
化建善然而政道未理者其所謂賢者異也昔楚莊王<lb/>
問叔孫敖曰寡人未得所以為國是也叔孫敖曰國之<lb/>
有是衆所惡也恐王不能定也王曰不定獨在君亦在<lb/>
臣乎對曰君驕士曰士非我無從富貴士驕君曰君非<lb/>
士無從安存人君或至失國而不悟士或至饑寒而不<lb/>
<pb n="KR3k0046_WYG_008-16b"/>
進君臣不合則國是無從定矣莊王曰善願相國與諸<lb/>
大夫共定國是也葢善政者視俗而施敎察失而立防<lb/>
威徳更興文武迭用然後政調於時而躁人可定昔董<lb/>
仲舒言理國譬若琴瑟其不調者則解而更張夫更張<lb/>
難行而拂衆者亡是故賈誼以才逐而鼂錯以智死世<lb/>
雖有殊能而終莫敢談者懼於前事也且設法禁者非<lb/>
能盡塞天下之姦皆合衆人之所欲也大抵取便國利<lb/>
事多者則可矣夫張官置吏以理萬人縣賞設罸以别<lb/>
<pb n="KR3k0046_WYG_008-17a"/>
善惡惡人誅傷則善人蒙福矣今人相殺傷雖已伏法<lb/>
而私結怨讐子孫相報後忿深前至於滅户殄業而俗<lb/>
稱豪健故雖有怯弱猶勉而行之此為聽人自理而無<lb/>
復法禁者也今宜申明舊令若已伏官誅而私相傷殺<lb/>
者雖一身逃亡皆徙家屬於邊其相傷者加常二等不<lb/>
得雇山贖罪如此則仇怨自解盜賊息矣夫理國之道<lb/>
舉本業而抑末利是以先帝禁人二業錮商賈不得宦<lb/>
為吏此所以抑并兼長亷恥也今富商大賈多放田貨<lb/>
<pb n="KR3k0046_WYG_008-17b"/>
中家子弟為之保役趨走與臣㒒等勤收税與封君比<lb/>
入是以衆人慕效不耕而食至乃多通侈靡以淫耳目<lb/>
今可令諸商賈自相糾告若非身力所得皆以臧畀告<lb/>
者如此則専役一已不敢以貨與人事寡力弱必歸功<lb/>
田畝田畝脩則穀入多而地力盡矣又見法令決事輕<lb/>
重不齊或一事殊法同罪異論姦吏得因縁為市所欲<lb/>
活則出生議所欲䧟則與死比是為刑開二門也今可<lb/>
令通義理明習法律者校定科比一其法度班下郡國<lb/>
<pb n="KR3k0046_WYG_008-18a"/>
蠲除故條如此天下知方而獄無怨濫矣<lb/>
第五倫勸成風徳疏　陛下即位躬天然之徳體晏晏<lb/>
之姿以寛宏臨下出入四年前嵗誅刺史二千石貪殘<lb/>
者六人斯皆明聖所鑑非羣下所及然詔書每下寛和<lb/>
而政急不解務存節儉而奢侈不止者咎在俗敝羣下<lb/>
不稱故也光武承王莽之餘頗以嚴猛為政後代因之<lb/>
遂成風化郡國所舉類多辦職俗吏殊未有寛博之選<lb/>
以應上求者也陳留令劉豫冠軍令駟協並以刻薄之<lb/>
<pb n="KR3k0046_WYG_008-18b"/>
姿臨人宰邑専念掠殺務為嚴苦吏民愁怨莫不疾之<lb/>
而今之議者反以為能違天心失經義誠不可不慎也<lb/>
非徒應坐豫協亦當宜譴舉者務進仁賢以任時政不<lb/>
過數人則風俗自化矣臣嘗讀書記知秦以酷急亡國<lb/>
又目見王莽亦以苛法自滅故勤勤懇懇實在於此又<lb/>
聞諸王主貴戚驕奢踰制京師尚然何以示逺故曰其<lb/>
身不正雖令不行以身敎者從以言敎者訟夫隂陽和<lb/>
嵗乃豐君臣同心化乃成也其刺史太守以下拜除京<lb/>
<pb n="KR3k0046_WYG_008-19a"/>
師及道出洛陽者宜皆召見可因博問四方兼以觀察<lb/>
其人諸上書言事有不合者可但報歸田里不宜過加<lb/>
喜怒以明在寛臣愚不足採及<lb/>
皇甫規對策　陛下體兼乾坤聰哲純茂攝政之初㧞<lb/>
用忠貞其餘維綱多所改正逺近翕然望見太平而地<lb/>
震之後霧氣白濁日月不光旱魃為虐大賊從横流血<lb/>
川野庶品不安譴誡累至殆以姦臣權重之所致也其<lb/>
常侍尤無狀者亟便黜遣披埽凶黨收入財賄以塞痛<lb/>
<pb n="KR3k0046_WYG_008-19b"/>
怨以答天誡今大將軍梁冀河南尹不疑處周召之任<lb/>
為社稷之鎮加與王室世為姻族今日立號雖尊可也<lb/>
實宜増脩謙節輔以儒術省去遊娛不急之務割減廬<lb/>
第無益之飾夫君者舟也人者水也羣臣乗舟者也將<lb/>
軍兄弟操檝者也若能平志畢力以度元元所謂福也<lb/>
如其怠弛將淪波濤可不慎乎夫徳不稱禄猶鑿墉之<lb/>
趾以益其高豈量力審功安固之道哉凡諸宿猾酒徒<lb/>
戲客皆耳納邪聲口出謟言甘心逸遊唱造不義亦宜<lb/>
<pb n="KR3k0046_WYG_008-20a"/>
貶斥以懲不軌令冀等深思得賢之福失人之累又在<lb/>
位素餐尚書怠職有司依違莫肯糾察故使陛下専受<lb/>
謟䛕之言不聞户牖之外臣誠知阿䛕有福深言近禍<lb/>
豈敢隠心以避誅責乎臣生長邊逺希涉紫庭怖慴失<lb/>
守言不盡心也<lb/>
李固對賢良時務策　臣聞王者父天母地寳有山川<lb/>
王道得則隂陽和穆政化乖則崩震為災斯皆闗之天<lb/>
心效於成事者也夫化以職成官由能理古之進者有<lb/>
<pb n="KR3k0046_WYG_008-20b"/>
徳有命今之進者唯財與力伏聞詔書務求寛博疾惡<lb/>
嚴暴而今長吏多殺伐致聲名者必加遷賞其存寛和<lb/>
無黨援者輙見斥逐是以淳厚之風不宣雕薄之俗未<lb/>
革雖繁刑重禁何能有益前孝安皇帝變亂舊典封爵<lb/>
阿母因造妖孽使樊豐之徒乗權放恣侵奪主威改亂<lb/>
嫡嗣至今聖躬狼狽親遇其艱既㧞自困殆龍興即位<lb/>
天下喁喁屬望風政積敝之後易致中興誠當沛然思<lb/>
惟善道而論者猶云方今之事復同於前臣伏從山草<lb/>
<pb n="KR3k0046_WYG_008-21a"/>
痛心傷臆實以漢興以來三百餘年聖賢相繼十有八<lb/>
主豈無阿乳之恩豈忘爵賞之寵然上畏天威俯按經<lb/>
典知義不可故不封也今宋阿母雖有大功勤謹之徳<lb/>
但加賞賜足以酬其勞苦至於裂土開國實乖舊典聞<lb/>
阿母體性謙虚必有遜讓陛下宜許其辭國之高使成<lb/>
萬安之福夫妃后之家所以少完全者豈天性當然但<lb/>
以爵位尊顯専總權柄天道惡盈不知自損故至顛仆<lb/>
先帝寵遇閻氏位號太疾故其受禍曽不旋時老子曰<lb/>
<pb n="KR3k0046_WYG_008-21b"/>
其進鋭其退速也今梁氏戚為椒房禮所不臣尊以高<lb/>
爵尚可然也而子弟羣從榮顯兼加永平建初故事殆<lb/>
不如此宜令步兵校尉冀及諸侍中還居黄門之官使<lb/>
權去外戚政歸國家豈不休乎又詔書所以禁侍中尚<lb/>
書中臣子弟不得為吏察孝亷者以其秉威權容請託<lb/>
故也而中常侍在日月之側聲勢振天下子弟禄任曽<lb/>
無限極雖外託謙黙不干州郡而謟偽之徒望風進舉<lb/>
今可為設常禁同之中臣昔館陶公主為子求郎明帝<lb/>
<pb n="KR3k0046_WYG_008-22a"/>
不許賜錢千萬所以輕厚賜重薄位者為官人失才害<lb/>
及百姓也竊聞長水司馬武宣開陽城門候羊廸等無<lb/>
他功徳初拜便真此雖小失而漸壊舊章先聖法度所<lb/>
宜堅守政敎一跌百年不復詩云上帝板板下民卒癉<lb/>
刺周王變祖法度故使下民將盡病也今陛下之有尚<lb/>
書猶天之有北斗也斗為天喉舌尚書亦為陛下喉<lb/>
舌斗斟酌元氣運平四時尚書出納王命賦政四海權<lb/>
尊勢重責之所歸若不平心災𤯝必至誠宜審擇其人<lb/>
<pb n="KR3k0046_WYG_008-22b"/>
以毗聖政今與陛下共理天下者外則公卿尚書内則<lb/>
常侍黄門譬猶一門之内一家之事安則共其福慶危<lb/>
則通其禍敗刺史二千石外統職事内受法則夫表曲<lb/>
者景必邪源清者流必潔猶扣樹本百枝皆動也周頌<lb/>
曰薄言振之莫不震疊此言動之於内而應於外者也<lb/>
由此言之本朝號令豈可蹉跌間隙一開則邪人動心<lb/>
利競暫啓則仁義道塞刑罸不能復禁化道以之寖壊<lb/>
此天下之紀綱當今之急務陛下宜開石室陳圖書招<lb/>
<pb n="KR3k0046_WYG_008-23a"/>
㑹羣儒引問得失指摘變象以求天意其言有中理即<lb/>
時施行顯㧞其人以表能者則聖聽日有所聞忠臣盡<lb/>
其所知又宜罷退宦官去其權重裁制常侍二人方直<lb/>
有徳者省事左右小黄門五人才智閑雅者給事殿中<lb/>
如此則論者厭塞升平可致也臣所以敢陳愚瞽冐昩<lb/>
自聞者儻或皇天欲令㣲臣覺悟陛下陛下宜熟察臣<lb/>
言憐赦臣死<lb/>
桓帝時羌胡冦邊殺長吏驅略百姓帝以陳龜世諳邊<lb/>
<pb n="KR3k0046_WYG_008-23b"/>
俗拜為度遼將軍臨行上疏　臣龜蒙恩累世馳騁邊<lb/>
陲雖展鷹犬之用頓斃胡虜之庭魂骸不反薦享狐狸<lb/>
猶無以塞厚責答萬分也至臣頑駑器無鉛刀一割之<lb/>
用過受國恩榮秩兼優生年死日永懼不報臣聞三辰<lb/>
不軌擢士為相蠻夷不恭㧞卒為將臣無文武之才而<lb/>
忝鷹揚之任上慚聖朝下懼素餐雖殁軀體無所云補<lb/>
今西州邊鄙土地塉埆鞍馬為居射獵為業男寡耕稼<lb/>
之利女乏機杼之饒守塞候望懸命鋒鏑聞急長驅去<lb/>
<pb n="KR3k0046_WYG_008-24a"/>
不圖反自頃年以來匈奴數攻營郡殘殺長吏侮略良<lb/>
細戰夫身膏沙漠居人首係馬鞍或舉國掩户盡種灰<lb/>
滅孤兒寡婦號哭空城野無青草室如懸磬雖含生氣<lb/>
實同枯朽往嵗并州水雨災螟互生稼穡荒耗租更空<lb/>
缺老者慮不終年少壯懼於困戹陛下以百姓為子品<lb/>
庶以陛下為父焉可不日昃勞神垂撫循之恩哉唐堯<lb/>
親捨其子以禪虞舜者是欲民遭聖君不令遇惡王也<lb/>
故古公策杖其民五倍文王西伯天下歸之豈復輿金<lb/>
<pb n="KR3k0046_WYG_008-24b"/>
輦寳以為民惠乎近孝文皇帝感一女子之言除肉刑<lb/>
之法體徳行仁為漢賢主陛下繼中興之統承光武之<lb/>
業臨朝聽政而未留聖意且牧守不良或出中官懼逆<lb/>
上㫖取過目前呼嗟之聲招致災害胡虜凶悍因衰縁<lb/>
隙而令倉庫單於豺狼之口功業無銖兩之効皆由將<lb/>
帥不忠聚姦所致前涼州刺史祝良初除到州多所糾<lb/>
罸太守令長貶黜將半政未踰時功効卓然實應賞異<lb/>
以勸功能改置牧守去斥姦殘又宜更選匈奴烏桓䕶<lb/>
<pb n="KR3k0046_WYG_008-25a"/>
羌中郎將校尉簡練文武授之法令除并涼二州今年<lb/>
租更寛赦罪𨽻掃除更始則善吏知奉公之祜惡者覺<lb/>
營私之禍胡馬可不窺長城塞下無候望之患矣<lb/>
劉瑜上書陳事　誠願陛下且以須臾之慮覽今往之<lb/>
事人何為咨嗟天曷為動變葢諸侯之位上法四七垂<lb/>
文秉耀闗之盛衰者也今中官邪孽比肩列土皆競立<lb/>
𦙍嗣繼體傳爵或乞子疎屬或買兒市道殆乖開國承<lb/>
家之義古者天子一娶九女娣姪有序河圖授嗣正在<lb/>
<pb n="KR3k0046_WYG_008-25b"/>
九房今女嬖令色充積閨帷皆當盛其玩飾冗食空宫<lb/>
勞散精神生長六疾此國之費也生之傷也且天地之<lb/>
性隂陽正紀隔絶其道則水旱為并詩云五日為期六<lb/>
日不詹怨曠作歌仲尼所録况從幼至長幽藏歿身又<lb/>
常侍黄門亦廣妻娶怨毒之氣結成妖𤯝行路之言官<lb/>
發略人女取而復置轉相驚懼孰不悉然無縁空生此<lb/>
謗鄒衍匹夫杞氏匹婦尚有城崩霜隕之異况乃羣輩<lb/>
咨怨能無感乎昔秦作阿房國多刑人今第舍増多窮<lb/>
<pb n="KR3k0046_WYG_008-26a"/>
極竒巧掘山攻石不避時令促以嚴刑威以正法民無<lb/>
罪而覆入之民有田而覆奪之州郡官府各自考事姦<lb/>
情賕賂皆為吏餌民愁鬱結起入賊黨官輙興兵誅討<lb/>
其罪貧困之民或有賣其首級以要酬賞父兄相代殘<lb/>
身妻孥相視分裂窮之如彼伐之如此豈不痛哉又陛<lb/>
下有北辰之尊神器之寳而㣲行近習之家私幸宦者<lb/>
之舍賓客市買熏灼道路因此暴縱無所不容今三公<lb/>
在位皆博達道藝而各正諸已莫或匡益者非不智也<lb/>
<pb n="KR3k0046_WYG_008-26b"/>
畏死罰也惟陛下設置七臣以廣諫道及開東序金縢<lb/>
史官之書從堯舜禹湯文武致興之道逺佞邪之人放<lb/>
鄭衛之聲則政致和平徳感祥風矣<lb/>
荀爽對策陳便宜　臣聞之於師曰漢為火徳火生於<lb/>
木木盛於火故其徳為孝其象在周易之離夫在地為<lb/>
火在天為日在天者用其精在地者用其形夏則火王<lb/>
其精在天温煖之氣養生百木是其孝也冬時則廢其<lb/>
形在地酷烈之氣焚燒山林是其不孝也故漢制使天<lb/>
<pb n="KR3k0046_WYG_008-27a"/>
下誦孝經選吏舉孝亷夫親喪自盡孝之終也今之公<lb/>
卿及二千石三年之喪不得即去殆非所以増崇孝道<lb/>
而克稱火徳者也往者孝文勞謙行過乎儉故有遺詔<lb/>
以日易月此當時之宜不可貫之萬世古今之制雖有<lb/>
損益而諒闇之禮未嘗改移以示天下莫遺其親今公<lb/>
卿羣寮皆政敎所瞻而父母之喪不得奔赴夫仁義之<lb/>
行自上而始敦厚之俗以應乎下傳曰喪祭之禮闕則<lb/>
人臣之恩薄背死忘生者衆矣曽子曰人未有自致者<lb/>
<pb n="KR3k0046_WYG_008-27b"/>
也必也親喪乎春秋傳曰上之所為民之歸也夫上所<lb/>
不為而民或為之故加刑罰上之所為民亦為之又何<lb/>
誅焉昔翟方進以自備宰相而不敢踰制至遭母憂三<lb/>
十六日而除夫失禮之源自上而始古者大喪三年不<lb/>
呼其門所以崇國厚俗篤化之道也事失宜正過勿憚<lb/>
改天下通喪可如舊禮臣聞有夫婦然後有父子有父<lb/>
子然後有君臣有君臣然後有上下有上下然後有禮<lb/>
義禮義備則人知所厝矣夫婦人倫之始王化之端故<lb/>
<pb n="KR3k0046_WYG_008-28a"/>
文王作易上經首乾坤下經首咸恒孔子曰天尊地畢<lb/>
乾坤定矣夫婦之道所謂順也堯典曰釐降二女於媯<lb/>
汭嬪於虞降者下也嬪者婦也言雖帝堯之女下嫁於<lb/>
虞猶屈體降下勤脩婦道易曰帝乙歸妹以祉元吉婦<lb/>
人謂嫁曰歸言湯以娶禮歸其妹於諸侯春秋之義王<lb/>
姬嫁齊使魯主之不以天子之尊加於諸侯也今漢承<lb/>
秦法設尚主之儀以妻制夫以卑臨尊違乾坤之道失<lb/>
陽唱之義孔子曰昔者聖人之作易也仰則觀象於天<lb/>
<pb n="KR3k0046_WYG_008-28b"/>
俯則觀法於地觀鳥獸之文與地之宜近取諸身逺取<lb/>
諸物以通神明之徳以類萬物之情今觀法於天則北<lb/>
極至尊四星妃后觀法於地則崐山象夫卑澤象妻觀<lb/>
鳥獸之文鳥則雄者鳴雊雌能順服獸則牡為唱導牝<lb/>
乃相從近取諸身則乾為人首坤為人腹逺取諸物則<lb/>
木實屬天根荄屬地陽尊隂卑葢乃天性且詩初篇實<lb/>
首闗雎禮始冠婚先正夫婦天地六經其㫖一揆宜改<lb/>
尚主之制以補乾坤之性遵法堯湯式是周孔合之天<lb/>
<pb n="KR3k0046_WYG_008-29a"/>
地而不謬質之鬼神而不疑人事如此則嘉瑞降天吉<lb/>
符出地五韙咸備各以其叙矣昔者聖人建天地之中<lb/>
而謂之禮禮者所以興福祥之本而止禍亂之源也人<lb/>
能枉欲從禮者則福歸之順情廢禮者則禍歸之推禍<lb/>
福之所應知興廢之所由來也衆禮之中婚禮為首故<lb/>
天子娶十二天之數也諸侯以下各有等差事之降也<lb/>
陽性純而能施隂體順而能化以禮濟樂節宣其氣故<lb/>
能豐子孫之祥致老夀之福及三代之季淫而無節瑤<lb/>
<pb n="KR3k0046_WYG_008-29b"/>
臺瓊宫陳妾數百陽竭於上隂隔於下故周之戒曰不<lb/>
知稼穡之艱難不聞小人之勞惟躭樂之從時亦罔或<lb/>
克夀是其明戒後世之人好福不務其本惡禍不易其<lb/>
軌傳曰截趾適屨孰云其愚何與斯人追欲喪軀誠可<lb/>
痛也臣竊聞後宫采女五六千人從官侍使復在其外<lb/>
冬夏衣服朝夕廪糧耗費縑帛空竭府藏徵調増倍十<lb/>
而税一空賦不辜之民以供無用之女百姓窮困於外<lb/>
隂陽隔塞于内故感動和氣災異屢臻臣愚以為諸非<lb/>
<pb n="KR3k0046_WYG_008-30a"/>
禮聘未曽幸御者一皆遣出使成配合一曰通怨曠和<lb/>
隂陽二曰省財用實府藏三曰脩禮制綏眉夀四曰配<lb/>
陽施祈螽斯五曰寛役賦安黎民此誠國家之宏利天<lb/>
人之大福也夫寒熱晦明所以為嵗尊卑奢儉所以為<lb/>
禮故以晦明寒暑之氣尊卑侈約之禮為其節也易曰<lb/>
天地節而四時成春秋傳曰唯器與名不可以假人孝<lb/>
經曰安上治民莫善於禮禮者尊卑之差上下之制也<lb/>
昔季氏八佾舞於庭非有傷害困於人物而孔子猶曰<lb/>
<pb n="KR3k0046_WYG_008-30b"/>
是可忍也孰不可忍也洪範曰惟辟作威惟辟作福惟<lb/>
辟玉食凡此三者君所獨行而臣不得同也今臣僣君<lb/>
服下食上珍所謂害于而家凶于而國者也宜略依古<lb/>
禮尊卑之差及董仲舒制度之别嚴督有司必行其命<lb/>
此則禁亂善俗足用之要<lb/>
崔寔政論　自堯舜之帝湯武之王皆頼明哲之佐博<lb/>
物之臣故臯陶陳謨而唐虞以興伊箕作訓而殷周用<lb/>
隆及繼體之君欲立中興之功者曷嘗不頼賢哲之謀<lb/>
<pb n="KR3k0046_WYG_008-31a"/>
乎凡天下所不理者常由人主承平日久俗漸敝而不<lb/>
悟政寖衰而不改習亂安危怢不自覩或荒躭嗜欲不<lb/>
恤萬機或耳蔽箴誨厭偽忽真或猶豫岐路莫適所從<lb/>
或見信之佐括囊守禄或疎逺之臣言以賤廢是以王<lb/>
綱縱弛於上智士鬱伊於下悲夫自漢以來三百五十<lb/>
餘嵗矣政令垢翫上下懈怠風俗彫敝人庶巧偽百姓<lb/>
囂然咸復思中興之效矣且濟時拯世之術豈必體堯<lb/>
蹈舜然後廼理哉期於補䘺决壊枝柱邪傾随形裁割<lb/>
<pb n="KR3k0046_WYG_008-31b"/>
要措斯世於安寜之域而已故聖人執權遭時定制步<lb/>
驟之差各有云設不彊人以不能背急切而慕所聞也<lb/>
葢孔子對葉公以來逺哀公以臨人景公以節禮非其<lb/>
不同所急異務也是以受命之君每輙創制中興之主<lb/>
亦匡時失昔盤庚愍殷遷都易民周穆有闕甫侯正刑<lb/>
俗人拘文牽古不達權制竒偉所聞簡忽所見烏可與<lb/>
論國家之大事哉故言事者雖合聖徳輙見掎奪何者<lb/>
其頑士闇於時權安習所見不知樂成况可慮始茍云<lb/>
<pb n="KR3k0046_WYG_008-32a"/>
率由舊章而已其達者或矜名妒能恥策非已舞筆奮<lb/>
辭以破其義寡不勝衆遂見擯棄雖稷契復存猶將困<lb/>
焉斯賈生之所以排於絳灌屈子之所以攄其幽憤者<lb/>
也夫以文帝之明賈生之賢絳灌之忠而有此患况其<lb/>
餘哉故宜量力度徳春秋之義今既不能純法八世故<lb/>
宜參以覇政覇政則宜重賞深罸以御之明著法術以<lb/>
檢之自非上徳嚴之則理寛之則亂何以明其然也近<lb/>
孝宣皇帝明於君人之道審於為政之理故嚴刑峻法<lb/>
<pb n="KR3k0046_WYG_008-32b"/>
破姦軌之膽海内清肅天下宻如薦勲祖廟享號中宗<lb/>
筭計見效優於孝文及元帝即位多行寛政卒以墮損<lb/>
威權始奪遂為漢室基禍之主政道得失於斯可監昔<lb/>
孔子作春秋褒齊桓懿晉文歎管仲之功夫豈不美文<lb/>
武之道哉誠達權救敝之理也故聖人能與世推移而<lb/>
俗士苦不知變以為結繩之約可復理亂秦之緒干戚<lb/>
之舞足以解平城之圍夫熊經鳥伸雖延歴之術非傷<lb/>
寒之理呼吸吐納雖度紀之道非續骨之膏葢為國之<lb/>
<pb n="KR3k0046_WYG_008-33a"/>
法有似理身平則致養疾則攻焉夫刑罸者治亂之藥<lb/>
石也徳敎者興平之粱肉也夫以徳敎除殘是以粱肉<lb/>
理疾也以刑罸理平是以藥石供養也方今承百王之<lb/>
敝值戹運之㑹自數世以來政多恩貸馭委其轡馬駘<lb/>
其銜四牲横奔皇路險傾方將拑勒鞬輈以救之豈暇<lb/>
鳴和鑾清節奏哉昔高祖令蕭何作九章之律有夷三<lb/>
族之令黥劓斬趾斷舌梟首故謂之具五刑文帝雖除<lb/>
肉刑當劓者笞二百當斬左趾者笞五百當斬右趾者<lb/>
<pb n="KR3k0046_WYG_008-33b"/>
棄市右趾者既殞其命笞撻者往往至死雖有輕刑之<lb/>
名其實殺也當此之時民皆思復肉刑至景帝元年廼<lb/>
下詔曰加笞與重罪無異幸而不死不可為民廼定律<lb/>
減笞輕捶自是之後笞者得全以此言之文帝廼重刑<lb/>
非輕之也以嚴致平非以寛致平也必欲行若言當大<lb/>
定其本使人主師五帝而式三王盪亡秦之俗遵先聖<lb/>
之風棄茍全之政蹈稽古之蹤復五等之爵立井田之<lb/>
制然後選稷契為佐伊吕為輔樂作而鳯凰儀擊石而<lb/>
<pb n="KR3k0046_WYG_008-34a"/>
百獸舞若不然則多為累而已<lb/>
靈帝時頻有雷霆疾風傷樹㧞木地震隕雹蝗蟲之害<lb/>
又鮮卑犯境役賦及民六年七月制書引咎誥羣臣各<lb/>
陳政要蔡邕上七事　一事明堂月令天子以四立及<lb/>
季夏之節迎五帝於郊所以導致神氣祈福豐年清廟<lb/>
祭祀追往孝敬養老辟雍示人禮化皆帝者之大業祖<lb/>
宗所祗奉也而有司數以蕃國疎喪宫内産生及吏卒<lb/>
小汙屢生忌故竊見南郊齋戒未嘗有廢至於他祀輒<lb/>
<pb n="KR3k0046_WYG_008-34b"/>
生異議豈南郊卑而他祀尊哉孝元皇帝策書曰禮之<lb/>
至敬莫重於祭所以竭心親奉以致肅祗者也又元和<lb/>
故事復申先典前後制書推心懇惻而近者以來更任<lb/>
太史忘禮敬之大任禁忌之書拘信小故以虧大典禮<lb/>
妻妾産者齋則不入側室之門無廢祭之文也所謂宫<lb/>
中有卒三月不祭者謂士庶人數堵之室共處其中耳<lb/>
豈謂皇居之曠臣妾之衆哉自今齋制宜如故典庶答<lb/>
風霆災妖之異　二事臣聞國之將興至言數聞内知<lb/>
<pb n="KR3k0046_WYG_008-35a"/>
己政外見民情是故先帝雖有聖明之姿而猶廣求得<lb/>
失又因災異援引幽隠重賢良方正敦朴有道之選危<lb/>
言極諫不絶於朝陛下親政以來頻年灾異而未聞特<lb/>
舉選博之㫖誠當思省述脩舊事使抱忠之臣展其狂<lb/>
直以解易傳政悖徳隠之言　三事夫求言之道未必<lb/>
一塗或以徳顯或以言揚頃者立朝之士曽不以忠信<lb/>
見賞恒被謗訕之誅遂使羣下結口莫圖正辭郎中張<lb/>
文前獨盡狂言聖聽納受以責三司臣子曠然衆庶解<lb/>
<pb n="KR3k0046_WYG_008-35b"/>
悦臣愚以為宜擢文右職以勸忠謇宣聲海内博開政<lb/>
路　四事夫司𨽻校尉諸州刺史所以督察姦枉分别<lb/>
白黒者也伏見幽州刺史楊憙益州刺史龎芝涼州刺<lb/>
史劉䖍各有奉公疾姦之心憙等所糾其効尤多餘皆<lb/>
枉撓不能稱職或有抱罪懐瑕與下同疾綱網弛縱莫<lb/>
相舉察公府臺閣亦復黙然五年制書議遣八使又令<lb/>
三公謡言奏事是時奉公者欣然得志邪枉者憂悸失<lb/>
色未詳斯議所因寢息昔劉向奏曰夫執狐疑之計者<lb/>
<pb n="KR3k0046_WYG_008-36a"/>
開羣枉之門養不斷之慮者來讒邪之口今始聞善政<lb/>
旋復變易足令海内測度朝政宜追定八使糾舉非法<lb/>
更選忠清平章賞罸三公嵗盡差其殿最使吏知奉公<lb/>
之福營私之禍則衆災之原庶可塞矣　五事臣聞古<lb/>
者取士必使諸侯嵗貢孝武之世郡舉孝亷又有賢良<lb/>
文學之選於是名臣輩出文武並興漢之得人數路而<lb/>
已夫書畫辭賦才之小者匡國理政未有其能陛下即位<lb/>
之初先涉經術聽政餘日觀省篇章聊以游意當代博<lb/>
<pb n="KR3k0046_WYG_008-36b"/>
奕非以敎化取士之本而諸生競利作者鼎沸其高者<lb/>
頗引經訓風喻之言下則連偶俗語有類俳優或竊成<lb/>
文虚冐名氏臣每受詔於盛化門差次録第其未及者<lb/>
亦復随輩皆見拜擢既加之恩難復收改但守奉禄於<lb/>
義已宏不可復使理人及任州郡昔孝宣㑹諸儒於石<lb/>
渠章帝集學士於白虎通經釋義其事優大文武之道<lb/>
所宜從之若乃小能小善雖有可觀孔子以為致逺則<lb/>
泥君子故當志其大者　六事墨綬長吏職典理人皆<lb/>
<pb n="KR3k0046_WYG_008-37a"/>
當以惠利為績日月為勞褒責之科所宜分明而今在<lb/>
任無復能省及其還者多召拜議郎郎中若器用優美<lb/>
不宜處之冗散如有釁故自當極其刑誅豈可伏罪懼<lb/>
考反求遷轉更相放效臧否無章先帝舊典未嘗有此<lb/>
可皆斷絶以覈真偽　七事伏見前一切以宣陵孝子<lb/>
者為太子舍人臣聞孝文皇帝制喪服三十六日雖繼<lb/>
體之君父子至親公卿列臣受恩之重皆屈情從制不<lb/>
敢踰越今虚偽小人本非骨肉既無私幸之恩又無禄<lb/>
<pb n="KR3k0046_WYG_008-37b"/>
仕之實惻隠思慕情何縁生而羣聚山陵假名稱孝行<lb/>
不隠心義無所依至有姦軌之人通容其中恒思皇后<lb/>
祖載之時東郡有盜人妻者亡在孝中本縣追捕乃伏<lb/>
其辜虚偽雜穢難得勝言又前至得拜後輩被遺或經<lb/>
年陵次以暫歸見漏或以人自代亦蒙寵榮爭訟怨恨<lb/>
匈匈道路太子官屬宜捜選令徳豈有但取丘墓凶醜<lb/>
之人其為不祥莫與大焉宜遣歸田里以明詐偽<lb/>
桓帝時政移曹氏天子恭己而已荀悦志在獻替而謀<lb/>
<pb n="KR3k0046_WYG_008-38a"/>
無所用乃作申鑒五篇奏之　天道之本仁義而已矣<lb/>
五典以經之羣籍以緯之詠之歌之弦之舞之前監既<lb/>
明後復申之故古之聖王其於仁義也申重而已致政<lb/>
之術先屏四患乃崇五政一曰偽二曰私三曰放四曰<lb/>
奢偽亂俗私壊法放越軌奢敗制四者不除則政末由<lb/>
行矣夫俗亂則道荒雖天地不得保其性矣法壊則世<lb/>
傾雖人主不得守其度矣軌越則禮亡雖聖人不得全<lb/>
其道矣制敗則欲肆雖四表不得充其求矣是謂四患<lb/>
<pb n="KR3k0046_WYG_008-38b"/>
興農桑以養其性審好惡以正其俗宣文敎以章其化<lb/>
立武備以秉其威明賞罸以統其法是謂五敎人不畏<lb/>
死不可懼以罪人不樂生不可勸以善雖使契布五敎<lb/>
臯陶作士政不行焉故在上者先豐人財以定其志帝<lb/>
耕籍田后桑蠶宫國無遊人野無荒業財不賈用力不<lb/>
妄加以周人事是謂養生君子之所以動天地應神明<lb/>
正萬物而成王化者必乎真定而已故在上者審定好<lb/>
醜焉善惡要乎功罪毁譽効於凖驗聽言責事舉名察<lb/>
<pb n="KR3k0046_WYG_008-39a"/>
實無惑詐偽以蕩衆心故事無不覈物無不切善無不<lb/>
顯惡無不章俗無姦怪民無淫風百姓上下覩利害之<lb/>
存乎已也故肅恭其心慎脩其行内不回惑外無異望<lb/>
則民志平矣是謂正俗君子以情用小人以刑用榮辱<lb/>
者賞罸之精華也故禮敎榮辱以加君子化其情也桎<lb/>
梏鞭朴以加小人化其刑也君子不犯辱况於刑乎小<lb/>
人不忌刑况於辱乎若敎化之廢推中人而墜於小人<lb/>
之域敎化之行引中人而納於君子之塗是謂章化小<lb/>
<pb n="KR3k0046_WYG_008-39b"/>
人之情緩則驕驕則恣恣則怨怨則叛危則謀亂安則<lb/>
思欲非威强無以懲之故在上者必有武備以戒不虞<lb/>
以遏冦虐安居則寄之内政有事則用之軍旅是謂秉<lb/>
威賞罸政之柄也明賞必罸審信慎令賞以勸善罸以<lb/>
懲惡人主不妄賞非徒愛其財也賞妄行則善不勸矣<lb/>
不妄罸非矜其人也罸妄行則惡不懲矣賞不勸謂之<lb/>
止善罸不懲謂之縱惡在上者能不止下為善不縱下<lb/>
為惡則國法立矣是謂統法四患既蠲五政又立行之<lb/>
<pb n="KR3k0046_WYG_008-40a"/>
以誠守之以固簡而不怠疎而不失無為為之使自施<lb/>
之無事事之使自交之不肅而成不嚴而化垂拱揖讓<lb/>
而海内平矣<lb/>
仲長統昌言理亂篇　豪傑之當天命者未始有天下<lb/>
之分者也無天下之分故戰爭者競起焉于斯之時並<lb/>
偽假天威矯據方國擁甲兵與我角才智程勇力與我<lb/>
競雌雄不知去就疑誤天下葢不可數也角知者皆窮<lb/>
角力者皆負形不堪復伉埶不足復校乃始覊首係頸<lb/>
<pb n="KR3k0046_WYG_008-40b"/>
就我之銜紲耳夫或曽為我之尊長矣或曽與我為等<lb/>
儕矣或曽臣虜我矣或曽執囚我矣彼之蔚蔚皆匈詈<lb/>
腹詛幸我之不成而以奮其前志詎肯用此為終死之<lb/>
分邪及繼體之時民心定矣普天之下頼我而得生育<lb/>
由我而得富貴安居樂業長養子孫天下晏然皆歸心<lb/>
於我矣豪傑之心既絶士民之志已定貴有常家尊在<lb/>
一人當此之時雖下愚之才居之猶能使恩同天地威<lb/>
侔鬼神暴風疾霆不足以方其怒陽春時雨不足以喻<lb/>
<pb n="KR3k0046_WYG_008-41a"/>
其澤周孔數千無所復角其聖賁育百萬無所復奮其<lb/>
勇矣彼後嗣之愚主見天下莫敢與之違自謂若天地<lb/>
之不可亡也乃奔其私嗜騁其邪欲君臣宣淫上下同<lb/>
惡目極角觝之觀耳窮鄭衛之聲入則耽於婦人出則<lb/>
馳於田獵荒廢庶政棄亡人物澶漫彌流無所底極信<lb/>
任親愛者盡佞謟容悦之人也寵貴隆豐者盡后妃姬<lb/>
妾之家也使餓狼守庖厨饑虎牧牢豚遂至熬天下之<lb/>
脂膏斵生人之骨髓怨毒無聊禍亂並起中國擾攘四<lb/>
<pb n="KR3k0046_WYG_008-41b"/>
夷侵叛土崩瓦解一朝而去昔之為我哺乳之子孫者<lb/>
今盡是我飲血之寇讐也至於運徙埶去猶不覺悟者<lb/>
豈非富貴生不仁沉溺致愚疾邪存亡以之迭代政亂<lb/>
從此周復天道常然之大數也又政之為理者取一切<lb/>
而已非能斟酌賢愚之分以開盛衰之數也日不如古<lb/>
彌以逺甚豈不然耶漢興以來相與同為編户齊民而<lb/>
以財力相君長者世無數焉而清潔之士徒自苦於茨<lb/>
棘之間無所損益於風俗也豪人之室連棟數百膏田<lb/>
<pb n="KR3k0046_WYG_008-42a"/>
滿野奴婢千羣徒附萬計船車賈販周於四方廢居積<lb/>
貯滿於都城琦賂寳貨巨室不能容馬牛羊豕山谷不<lb/>
能受妖童美妾填乎綺室倡謳伎樂列乎深堂賓客待<lb/>
見而不敢去車騎交錯而不敢進三牲之肉臭而不可<lb/>
食清醇之酎敗而不可飲睇盼則人從其目之所視喜<lb/>
怒則人随其心之所慮此皆公侯之廣樂君長之厚實<lb/>
也茍能運智詐者則得之焉茍能得之者人不以為罪<lb/>
焉源發而横流路開而四通矣求士之舍榮樂而居窮<lb/>
<pb n="KR3k0046_WYG_008-42b"/>
苦棄放逸而赴束縛夫誰肯為之者邪夫亂世長而化<lb/>
世短亂世則小人貴寵君子困賤當君子困賤之時跼<lb/>
高天蹐厚地猶恐有鎮厭之禍也逮至清世則復入於<lb/>
矯枉過正之檢老者耄矣不能及寛饒之俗少者方壯<lb/>
將復困於衰亂之時是使姦人擅無窮之福利而善士<lb/>
挂不赦之罪辜茍目能辯色耳能辯聲口能辯味體能<lb/>
辯寒温者將皆以脩潔為諱惡設智巧以避之焉况肯<lb/>
有安而樂之者邪斯下世人主一切之愆也昔春秋之<lb/>
<pb n="KR3k0046_WYG_008-43a"/>
時周氏之亂世也逮乎戰國則又甚矣秦政乗兼并之<lb/>
埶放虎狼之心屠裂天下吞食生人暴虐不已以招楚<lb/>
漢用兵之苦甚於戰國之時也漢二百年而遭王莽之<lb/>
亂計其殘夷滅亡之數又復倍乎秦項矣以及今日名<lb/>
都空而不居百里絶而無民者不可勝數此則又甚於<lb/>
亡新之時也悲夫不及五百年大難三起中間之亂尚<lb/>
不數焉變而彌猜下而加酷推此以往可及於盡矣嗟<lb/>
乎不知來世聖人救此之道將何用也又不知天若窮<lb/>
<pb n="KR3k0046_WYG_008-43b"/>
此之數欲何至邪<lb/>
昌言損益篇　作有利於時制有便於物者可為也事<lb/>
有乖於數法有玩於時者可改也故行於古有其迹用<lb/>
於今無其功者不可不變變而不如前易而多所敗者<lb/>
亦不可不復也漢之初興分王子弟委之以士民之命<lb/>
假之以生殺之權於是驕逸自恣志意無厭極魚肉百<lb/>
姓以盈其欲報蒸骨血以快其情上有簒叛不軌之姦<lb/>
下有暴亂殘賊之害雖籍親屬之恩葢源流形埶使之<lb/>
<pb n="KR3k0046_WYG_008-44a"/>
然也降爵削土稍稍割奪卒至於坐食奉禄而已然其<lb/>
洿穢之行淫昏之罪猶尚多焉故淺其根本輕其恩義<lb/>
猶尚假一日之尊收士民之用况専之於國擅之於嗣<lb/>
豈可鞭笞叱咤而使唯我所為者乎時政彫敝風俗移<lb/>
易純樸已去智慧已來出於禮制之防放於嗜欲之域<lb/>
久矣固不可授之以柄假之以資者也是故收其奕世<lb/>
之權校其縱横之埶善者早登否者早去故下土無壅<lb/>
滯之士國朝無専貴之人此變之善可遂行者也井田<lb/>
<pb n="KR3k0046_WYG_008-44b"/>
之變豪人貨殖館舍布於州郡田野連於方國身無半<lb/>
通青綸之命而竊三辰龍章之服不為編户一伍之長<lb/>
而有千室名邑之役榮樂過於封君埶力侔於守令財<lb/>
賂自營犯法不坐刺客死士為之投命至使弱力少智<lb/>
之子被穿帷敗寄死不歛寃枉窮困不敢自理雖亦由<lb/>
網禁䟱濶葢分田無限使之然也今欲張太平之紀綱<lb/>
立至化之基趾齊民財之豐寡正風俗之奢儉非井田<lb/>
實莫由也此變有所敗而宜復者也肉刑之廢輕重無<lb/>
<pb n="KR3k0046_WYG_008-45a"/>
品下死則得髠鉗下髠鉗則得鞭笞死者不可復生而<lb/>
髠者無傷於人髠笞不足以懲中罪安得不至於死哉<lb/>
夫鷄狗之攘竊男女之淫奔酒醴之賂遺謬誤之傷害<lb/>
皆非值於死者也殺之則甚重髠之則甚輕不制中刑<lb/>
以稱其罪則法令安得不參差殺生安得不過謬乎今<lb/>
患刑輕之不足以懲惡則假臧貨以成罪託疾病以諱<lb/>
殺科條無所準名實不相應恐非帝王之通法聖人之<lb/>
良制也或曰過刑惡人可也過刑善人豈可復哉曰若<lb/>
<pb n="KR3k0046_WYG_008-45b"/>
前政以來未曽枉害善人者則有罪不死也是為忍於<lb/>
殺人也而不忍於刑人也今令五刑有品輕重有數科<lb/>
條有序名實有正非殺人逆亂鳥獸之行甚重者皆勿<lb/>
殺嗣周氏之祕典續吕侯之祥刑此又宜復之善者也<lb/>
易曰陽一君二臣君子之道也隂二君一臣小人之道<lb/>
也然則寡者為人上者也衆者為人下者也一伍之長<lb/>
才足以長一伍者也一國之君才足以君一國者也天<lb/>
下之王才足以王天下者也愚役於智猶枝之附幹此<lb/>
<pb n="KR3k0046_WYG_008-46a"/>
理天下之常法也制國以分人立政以分事人逺則難<lb/>
綏事總則難了今逺州之縣或相去數百千里雖多山<lb/>
陵洿澤猶有可居人種穀者焉當更置其境界使逺者<lb/>
不過二百里明版籍以相數閲審什伍以相連持限夫<lb/>
田以斷并兼定五刑以救死亡益君長以興政理急農<lb/>
桑以豐委積去末作以一本業敦敎學以移情性表徳<lb/>
行以厲風俗覈才藝以叙官宜簡精悍以習師田脩武<lb/>
器以存守戰嚴禁令以防僭差信賞罰以驗懲勸糾游<lb/>
<pb n="KR3k0046_WYG_008-46b"/>
戲以杜姦邪察苛刻以絶煩暴審此十六者以為政務<lb/>
操之有常課之有限安寜勿懈墮有事不迫遽聖人復<lb/>
起不能易也向者天下户過千萬除其老弱但户一丁<lb/>
壯則千萬人也遺漏既多又蠻夷戎狄居漢地者尚不<lb/>
在焉丁壯十人之中必有堪為其什伍之長推什長已<lb/>
上則百萬人也又十取之則佐史之才已上十萬人也<lb/>
又十取之則可使在政理之位者萬人也以筋力用者<lb/>
謂之人人求丁壯以才智用者謂之士士貴耆老充此<lb/>
<pb n="KR3k0046_WYG_008-47a"/>
制以用天下之人猶將有儲何嫌乎不足也故物有不<lb/>
求未有無物之嵗也士有不用未有少士之世也夫如<lb/>
此而後可以用天性究人理興頓廢屬斷絶網羅遺漏<lb/>
拱押天人矣或曰善為政者欲除煩去苛并官省職為<lb/>
之以無為事之以無事何子之言云云也曰若是三代<lb/>
不足摹聖人未可師也君子用法制而至於化小人用<lb/>
法制而至於亂均是一法制也或以之化或以之亂行<lb/>
之不同也茍使豺狼牧羊豚盜跖主征税國家昏亂吏<lb/>
<pb n="KR3k0046_WYG_008-47b"/>
人放肆則惡復論損益之間哉夫人待君子然後化理<lb/>
國待蓄積乃無憂患君子非自農桑以求衣食者也蓄<lb/>
積非横賦歛以取優饒者也奉禄誠厚則割剥貿易之<lb/>
罪乃可絶也蓄積誠多則兵寇水旱之災不足苦也故<lb/>
由其道而得之民不以為奢由其道而取之民不以為<lb/>
勞天災流行開倉廪以禀貸不亦仁乎衣食有餘損靡<lb/>
麗以散施不亦義乎彼君子居位為士民之長固宜重<lb/>
肉累帛朱輪駟馬今反謂薄屋者為高藿食者為清既<lb/>
<pb n="KR3k0046_WYG_008-48a"/>
失天地之性又開虚偽之名使小智居大位庶績不咸<lb/>
熙未必不由此也得拘絜而失才能非立功之實也以<lb/>
亷舉而以貪去非士君子之志也夫選用必取善士善<lb/>
士富者少而貧者多禄不足以供養安能不少營私門<lb/>
乎從而罪之是設機置穽以待天下之君子也盜賊凶<lb/>
荒九州代作饑饉暴至軍旅卒發横税弱人割奪吏禄<lb/>
所恃者寡所取者猥萬里懸乏首尾不救徭役並起農<lb/>
桑失業兆民呼嗟於昊天貧窮轉死於溝壑矣今通肥<lb/>
<pb n="KR3k0046_WYG_008-48b"/>
饒之率計稼穡之人令畆收三斛斛取一㪷未為甚多<lb/>
一嵗之間則有數年之儲雖興非法之役恣奢侈之欲<lb/>
廣愛幸之賜猶未能盡也不循古法規為輕税及至一<lb/>
方有警一面被災未逮三年校計騫矩坐視戰士之蔬<lb/>
食立望餓殍之滿道如之何為君行此政也二十税一<lb/>
名之曰貊况三十税一乎夫薄吏禄以豐軍用縁於秦<lb/>
征諸侯續以四夷漢承其業遂不改更危國亂家此之<lb/>
由也今田無常主民無常居吏日食禀禄班未定可為<lb/>
<pb n="KR3k0046_WYG_008-49a"/>
法制畫一定科租税十一更賦如舊今者土廣民稀中<lb/>
地未墾雖然猶當限以大家勿令過制其地有草者盡<lb/>
曰官田力堪農事乃聽受之若聽其自取後必為姦也<lb/>
晉庾翼鎮武昌臨發上疏　今彊寇未殄戎車未戢兵<lb/>
弱于郊人疲于内寇之侵逸未可量也黎庶之困未之<lb/>
安也羣才之用未之盡也而陛下崇高事與下隔視聽<lb/>
察覽必寄之羣下羣下宜忠不引不進百司宜勤不督<lb/>
不勸是以古之帝王勤于降納雖曰總萬機猶兼將相<lb/>
<pb n="KR3k0046_WYG_008-49b"/>
或借訟輿人或求謗芻蕘良有以也况今日之弊開闢<lb/>
之極而陛下歴數屬當其運否剥之難嬰之聖躬普天<lb/>
所以痛心于既往而傾首于將來者也實冀否終而泰<lb/>
屬運在今誠願陛下宏天覆之難深地載之厚宅中虚<lb/>
以為本勤訓督以為務廣引時彦詢于政道朝之得失<lb/>
必闗聖聽人之情偽必達天聰然後覽其大當以總國<lb/>
綱躬儉節用堯舜豈逺大布之衣衛文何人是以古人<lb/>
有云非知之難行之難非行之難安之難也願陛下既<lb/>
<pb n="KR3k0046_WYG_008-50a"/>
思日側于勞謙納其起予之情則天下幸甚矣臣朝夕<lb/>
服膺猶不能暢臨疏徘徊不覺辭盡<lb/>
傅𤣥上便宜五事疏　其一曰耕夫務多種而耕暵不<lb/>
熟徒喪功力而無收又舊兵持官牛者官得六分士得<lb/>
四分自持私牛者與官中分施行未久衆心安之今一<lb/>
朝減持官牛者官得八分士得二分持私牛及無牛者<lb/>
官得七分士得三分人失其所必不懽樂臣愚以為宜<lb/>
佃兵持官牛者與四分持私牛與官中分則天下兵作<lb/>
<pb n="KR3k0046_WYG_008-50b"/>
懽然悦樂愛惜成穀無有損棄之憂　其二曰以二千<lb/>
石雖奉務農之詔猶不勤心以盡地利昔漢氏以墾田<lb/>
不實徵殺二千石以十數臣愚以為宜申漢氏舊典以<lb/>
警戒天下郡縣皆以死刑督之　其三曰以魏初未留<lb/>
意於水事先帝統百揆分河堤為四部并本凡五謁者<lb/>
以水功至大與農事並興非一人所周故也今謁者一<lb/>
人之力行天下諸水無時得徧伏見河堤謁者車誼不<lb/>
知水勢轉為他職更選知水者代之可分為五部使各<lb/>
<pb n="KR3k0046_WYG_008-51a"/>
精其方宜　其四曰古以步百為畝今以二百四十步<lb/>
為一畝所覺過倍近魏初課田不務多其頃畝但務脩<lb/>
其功力故白田收至十餘斛水田收數十斛自頃以來<lb/>
日増田頃畝之課而田兵益甚功不能脩理至畝數斛<lb/>
已還或不足以償種非與曩時異天地横遇災害也其<lb/>
病正在於務多頃畝而功不脩耳竊見河堤謁者石恢<lb/>
甚精練水事及田事知其利害乞中書召恢委曲問其<lb/>
得失必有所補益　其五曰臣以為胡夷獸心不與華<lb/>
<pb n="KR3k0046_WYG_008-51b"/>
同鮮卑最甚本鄧艾茍欲取一時之利不慮後患使鮮<lb/>
卑數萬散居人間此必為害之勢也秦州刺史胡烈素<lb/>
有恩信於西方今烈往諸胡雖已無惡必且消弭然獸<lb/>
心難保不必其可久安也若後有動釁烈計能制之惟<lb/>
恐胡虜適困於討擊便能東入安定西赴武威外名為<lb/>
降可動復動此二郡非烈所制則惡胡東西有窟穴浮<lb/>
游之地故復為患無以禁之也宜更置一郡於高平川<lb/>
因安定西州都尉募樂徙民重其復除以充之以通北<lb/>
<pb n="KR3k0046_WYG_008-52a"/>
道漸以實邊詳議此二郡及新置郡皆使并屬秦州令<lb/>
烈得専御邊之宜<lb/>
阮种對策　夫王道之本經國之務必先之以禮義而<lb/>
致人于亷恥禮義立則君子軌道而讓于善亷恥立則<lb/>
小人謹行而不淫于制度賞以勸其能威以懲其廢此<lb/>
先王所以保乂定功化洽黎元而勲業長世也故上有<lb/>
克讓之風則下有不爭之俗朝有矜節之士則野無貪<lb/>
冐之人夫亷恥之于政猶樹藝之有豐壤良嵗之有膏<lb/>
<pb n="KR3k0046_WYG_008-52b"/>
澤其生物必油然茂矣若亷恥不存而惟刑是御則風<lb/>
俗彫弊人失其性錐刀之末皆有爭心雖峻刑嚴辟猶<lb/>
不勝矣其於政也如農者之殖磽野旱年之望豐穡必<lb/>
不幾矣此三代所以享徳長久風醇俗美皆數百年保<lb/>
天之禄而秦二世而弊者葢其所由之塗殊也<lb/>
温嶠奏軍國要務　其一曰祖約退舍夀陽有將來之<lb/>
難今二方守禦為功尚易淮泗都督宜竭力以資之選<lb/>
名重之士配征兵五千人又擇一偏將將二千兵以益<lb/>
<pb n="KR3k0046_WYG_008-53a"/>
夀陽可以保固徐豫援助司土　其二曰一夫不耕必<lb/>
有受其饑者今不耕之夫動有萬計春廢勸課之制冬<lb/>
峻出租之令下未見施惟賦是聞賦不可以已當思今<lb/>
百姓有以殷實司徒置田曹掾州一人勸課農桑察吏<lb/>
能否今宜依舊置之必得清恪奉公足以宣示恵化者<lb/>
則所益實宏矣　其三曰諸外州郡將兵者及都督府<lb/>
非臨敵之軍且田且守又先朝使五校出田今四軍五<lb/>
校有兵者及䕶軍所統外軍可分遣二軍出并屯要處<lb/>
<pb n="KR3k0046_WYG_008-53b"/>
縁江上下皆有良田開荒須一年之後即易且軍人累<lb/>
重者在外有樵採蔬食之人于事為便　其四曰建官<lb/>
以理世不以私人也如此則官寡而材精周制六卿莅<lb/>
事春秋之時入作卿輔出將三軍後代建官漸多誠由<lb/>
事有煩簡耳然今江南六州之士尚又荒殘方之平日<lb/>
數十分之一耳三省軍校無兵者九府寺署可有并相<lb/>
領者可有省半者粗計閑劇随事減之荒殘之縣或同<lb/>
在一城可并合之如此選既可精禄俸可優令足代耕<lb/>
<pb n="KR3k0046_WYG_008-54a"/>
然後可責以清公耳　其五曰古者親耕籍田以供粢<lb/>
盛舊制籍田廪犧之官今臨時市求既上黷至敬下費<lb/>
生靈非所以䖍奉宗廟蒸嘗之㫖宜如舊制立此二官<lb/>
　其六曰使命愈逺益宜得才宣揚王化延譽四方人<lb/>
情不樂遂取卑品之人虧辱國命生長患害故宜重其<lb/>
選不可減二千石見居二品者　其七曰罪不相及古<lb/>
之制也近者大逆誠由凶戾凶戾之甚一時權用今遂<lb/>
施行非聖朝之令典宜如先朝除三族之制議奏多納<lb/>
<pb n="KR3k0046_WYG_008-54b"/>
之<lb/>
江統陳五事　其一曰六行之義以孝為首虞舜之徳<lb/>
以孝為稱故太子以朝夕視君膳為職左右就養無方<lb/>
文王之為世子可謂篤于事親者也故能擅三代之美<lb/>
為百王之宗自頃聖體屢有疾患數闕朝侍逺近觀聽<lb/>
者不能深知其故以致疑惑伏願殿下雖有微苦可堪<lb/>
扶輿則宜自力易曰君子終日乾乾葢自勉强不息之<lb/>
謂也　其二曰古之仁君雖有聰明之姿叡哲之質必<lb/>
<pb n="KR3k0046_WYG_008-55a"/>
須輔弼之助相導之功故虞舜以五臣興周文以四友<lb/>
隆及成王之為太子也則周召為保傅史佚昭文章故<lb/>
能聞道早備登崇大業刑措不用流聲洋溢伏惟殿下<lb/>
天授逸才聰鑒特達臣謂猶宜時發聖令宣揚徳音諮<lb/>
詢保傅訪逮侍臣覲見賔客得令接盡壅否之情沛然<lb/>
交泰殿下之美煥然光明如此則高朗之風扇于前人<lb/>
宏範令軌永為後式　其三曰古之聖王莫不以儉為<lb/>
徳故堯稱采椽茅茨禹稱卑宫惡服漢文身衣弋綈足<lb/>
<pb n="KR3k0046_WYG_008-55b"/>
履革舄以身先物政致太平存為明主沒見宗祀及諸<lb/>
侯脩之者魯僖以躬儉節用聲列雅頌蚡冐以篳路籃<lb/>
縷用張楚國大夫脩之者文子相魯妾不衣帛晏嬰相<lb/>
齊鹿裘不補亦能匡君濟俗興國隆家庻人脩之者顔<lb/>
回以簟食瓢飲揚其仁聲原憲以蓬户繩樞邁其清徳<lb/>
此皆聖主明君賢臣智士之所履行也故能懸名日月<lb/>
永世不朽葢儉之福也及到末世以奢失之者帝主則<lb/>
有瑤臺瓊室玉杯象箸肴膳之珍則熊蹯豹胎酒池肉<lb/>
<pb n="KR3k0046_WYG_008-56a"/>
林諸侯為之者至于丹楹刻桷餼徵百牢大夫有瓊弁<lb/>
玉纓庶人有擊鐘鼎食亦罔不亡國喪宗破家失身醜<lb/>
名彰聞以為後戒竊聞後園鏤飾金銀刻磨犀象畫室<lb/>
之巧課試日精臣等以為今四海之廣萬物之富以今<lb/>
方古不足為侈也然上之所好下必從之是故居上者<lb/>
必慎其所好也昔漢光武皇帝時有獻千里馬及寳劒<lb/>
者馬以駕鼓車劒以賜騎士世祖武皇帝有上雉頭裘<lb/>
者即詔有司焚之都街高世之主不尚尤物故能正天<lb/>
<pb n="KR3k0046_WYG_008-56b"/>
下之俗刑四方之風臣等以為畫室之功可且減省後<lb/>
園雜作一皆罷遣肅然清靜優㳺道徳則日新之美光<lb/>
于四海矣　其四曰以天下而供一人以百里而供諸<lb/>
侯故王侯食籍而衣税公卿大夫受爵而資禄莫有不<lb/>
贍者也是以士農工商四業不離交易而退以通有無<lb/>
者庶人之業也周禮三市旦則百族晝則商賈夕則販<lb/>
夫販婦買賤賣貴販鬻菜果收十百之盈以救旦夕之<lb/>
命故為庶人之貧賤者也樊遲匹夫請學為圃仲尼不<lb/>
<pb n="KR3k0046_WYG_008-57a"/>
答魯大夫臧文仲使妾織蒲又譏其不仁公儀子相魯<lb/>
則㧞其園葵言食禄者不與貧賤之人爭利也秦漢以<lb/>
來風俗轉薄公侯之尊莫不殖園圃之田而收市井之<lb/>
利漸冉相放莫以為恥乗以古道誠可愧也今西園賣<lb/>
葵菜藍子鷄麵之屬虧敗國體貶損令問　其五曰竊<lb/>
見禁土令不得繕修墻壁動正屋瓦臣以為此既違典<lb/>
彞舊義且以拘攣小忌而廢宏廓大道宜可蠲除于事<lb/>
為宜<lb/>
<pb n="KR3k0046_WYG_008-57b"/>
梁散騎常侍賀琛啓陳四事　其一以為今北邊稽服<lb/>
正是生聚敎訓之時而天下户口減落闗外彌甚郡不<lb/>
堪州之控總縣不堪郡之裒削更相呼擾惟事徵歛民<lb/>
不堪命各務流移此豈非牧守之過歟東境户口空虚<lb/>
皆由使命繁數窮幽極逺無不皆至每有一使所屬搔<lb/>
擾駑困邑宰則拱手聽其漁獵桀黠長吏又因之重為<lb/>
貪殘縱有亷平郡猶掣肘如此雖年降復業之詔屢下<lb/>
蠲賦之恩而民不得反其居也　其二以為今天下守<lb/>
<pb n="KR3k0046_WYG_008-58a"/>
宰所以貪殘良由風俗侈靡使之然也今之燕喜相競<lb/>
誇豪積果如丘陵列肴同綺繡露臺之産不周一燕之<lb/>
資而賓主之間裁取滿腹未及下堂已同臭腐又畜妓<lb/>
之夫無有等秩為吏牧民者致貲巨億罷歸之日不支<lb/>
數年率皆盡於燕飲之物歌謠之具所費事等丘山為<lb/>
歡止在俄頃乃更追恨向所取之少如虎傅翼増其搏<lb/>
噬一何悖哉其餘淫侈著之凢百習以成俗日見滋甚<lb/>
欲使人守亷白安可得邪誠宜嚴為禁制道以節儉糾<lb/>
<pb n="KR3k0046_WYG_008-58b"/>
奏浮華變其耳目足正彫流之弊矣　其三以為陛下<lb/>
憂念四海不憚勤勞至於百司莫不奏事但斗筲之人<lb/>
既得伏奏帷扆便欲詭競求進不論國之大體心存明<lb/>
恕惟務吹毛求疵擘肌分理以深刻為能以繩逐為務<lb/>
迹雖似於奉公事更成其威福犯罪者多巧避滋甚長<lb/>
弊増姦寔由於此誠願責其公平之效黜其䜛慝之心<lb/>
則下安上謐無徼幸之患矣　其四以為今天下無事<lb/>
而猶日不暇給宜省事息費事省則民養費息則財聚<lb/>
<pb n="KR3k0046_WYG_008-59a"/>
興造有非急者徵求有可緩者皆宜停省以息費休民<lb/>
故畜其財者所以大用之也養其民者所以大役之也<lb/>
若言小事不足害財則終年不息矣以小役不足妨民<lb/>
則終年不止矣如此則難可以語富彊而圖逺大矣啓<lb/>
奏武帝大怒召主書於前口授敇書以責琛<lb/>
周以霖雨詔羣臣上封事極諫左光禄大夫猗氏樂遜<lb/>
上言四事　其一以為比來守令代期既促責其成効<lb/>
専務威猛今闗東之民淪䧟塗炭若不布政優優聞諸<lb/>
<pb n="KR3k0046_WYG_008-59b"/>
境外何以使彼勞民歸就樂土　其二以為頃者魏都<lb/>
洛陽一時殷盛貴勢之家競為侈靡終使禍亂交興天<lb/>
下喪敗比來朝貴器服稍華百工造作務盡竒巧臣誠<lb/>
恐物逐好移有損政俗　其三以為選曹補擬宜與衆<lb/>
共之今州郡選置猶集鄉閭况天下銓衡不取物望既<lb/>
非機事何足可宻其選置之日宜令衆心明白然後呈<lb/>
奏　其四以為高洋據有山東未易猝制譬猶碁劫相<lb/>
持爭行先後若一行不當或成彼利誠應捨小營大先<lb/>
<pb n="KR3k0046_WYG_008-60a"/>
保封域不宜貪利邊陲輕為興動<lb/>
唐魏徵時政疏　其一曰臣觀自古受圖膺運繼體守<lb/>
文控御英傑南面臨下皆欲配厚徳于天地齊高明于<lb/>
日月本枝百代傳祚無窮然而克終者鮮敗亡相繼其<lb/>
故何哉所以求之失其道也殷鑒不逺可得而言昔在<lb/>
有隋統一寰宇甲兵强盛三十餘年風行萬里威動殊<lb/>
俗一旦舉而棄之盡為他人所有彼煬帝豈惡天下之<lb/>
治安不欲社稷之長久故行桀虐以就滅亡哉葢恃其<lb/>
<pb n="KR3k0046_WYG_008-60b"/>
富强不虞後患驅天下以從欲罄萬物以自奉採域中<lb/>
之子女求逺方之竒異宫宇是飾臺榭是崇徭役無時<lb/>
干戈不戢外示威重内多隘忌䜛邪者必遂其福忠正<lb/>
者莫保其身上下相蒙君臣道隔人不堪命率土分崩<lb/>
遂以四海之尊殞于匹夫之手子孫殄滅為天下笑深<lb/>
可痛矣聖哲乗機拯其危溺八柱傾而復正四維絶而<lb/>
更張逺肅邇安不踰于期月勝殘去殺無待于百年今<lb/>
宫觀臺榭盡居之矣珍竒異物盡收之矣姬姜淑媛盡<lb/>
<pb n="KR3k0046_WYG_008-61a"/>
侍于側矣四海九州盡為臣妾矣若能鑒彼之所以亡<lb/>
念我之所以得日慎一日雖休勿休焚鹿臺之寳衣毁<lb/>
阿房之廣殿懼危亡于峻宇思安處于卑宫則神化潛<lb/>
通無為而理徳之上也若成功不毁即仍其舊除其不<lb/>
急損之又損雜茅茨于桂棟叅玉砌于土階悦以使人<lb/>
不竭其力常念居之者逸作之者勞億兆悦以子來羣<lb/>
生仰而遂性徳之次也若惟聖罔念不慎厥終忘締構<lb/>
之艱難謂天命之可恃忽採椽之恭儉追雕墻之侈靡<lb/>
<pb n="KR3k0046_WYG_008-61b"/>
因其基以崇之増其舊而飾之觸類而長不思止足人<lb/>
不見徳而勞役是聞斯為下矣譬如負薪救火揚湯止<lb/>
沸以暴易亂與亂同道莫可則也後嗣何觀夫事無可<lb/>
觀則神怒人怨則災害必生災害既生則禍亂必作禍<lb/>
亂既作而能以身名令終者鮮矣順天革命之後將隆<lb/>
七百之祚貽厥孫謨傳之萬世難得易失可不念哉<lb/>
其二曰臣聞求木之長者必固其根本欲流之逺者必<lb/>
浚其泉源思國之安者必積其徳義源不深而望流之<lb/>
<pb n="KR3k0046_WYG_008-62a"/>
逺根不固而求木之長徳不厚而望國之治雖在下愚<lb/>
知其不可而况于明哲乎人君當神器之重居域中之<lb/>
大將崇極天之峻永保無疆之休不念居安思危戒奢<lb/>
以儉徳不處其厚情不勝其欲斯亦伐根以求木茂塞<lb/>
源而欲流長者也凢百元首俱成景命莫不殷憂而道<lb/>
著功成而徳衰有善始者實繁能克終者葢寡豈其取<lb/>
之易而守之難乎昔取之而有餘今守之而不足何也<lb/>
夫在殷憂必竭誠以待下既得其志則縱情以傲物竭<lb/>
<pb n="KR3k0046_WYG_008-62b"/>
誠則胡越為一體傲物則骨肉為行路雖寘之以嚴刑<lb/>
振之以威怒終茍免而不懐仁貎㳟而不心服怨不在<lb/>
大可畏惟人載舟覆舟所宜深慎奔車朽索其可忽乎<lb/>
君人者誠能見可欲則思知足以自戒將有作則思知<lb/>
止以安人念高危則思謙冲以自牧懼滿溢則思江海<lb/>
以下百川樂盤逰則思三驅以為度憂懈怠則思慎始<lb/>
而敬終慮擁蔽則思虚心以納下想讒邪則思正身以<lb/>
詘惡恩所加則思無因喜以謬賞罰所及則思無因怒<lb/>
<pb n="KR3k0046_WYG_008-63a"/>
而濫刑總此十思宏兹九徳簡能而任之擇善而從之<lb/>
則智者盡其謨勇者竭其力仁者播其惠信者效其忠<lb/>
文武爭馳在君無事可以盡豫逰之樂可以養松喬之<lb/>
夀鳴琴垂拱不言而化何必勞神苦思代下司職役聰<lb/>
明之耳目虧無為之大道哉　其三曰臣聞書曰明徳<lb/>
慎罰惟刑之恤哉禮云為上易事為下易知則刑不煩<lb/>
矣上多疑則百姓惑下難知則君長勞矣夫上易事下<lb/>
易知君長不勞百姓不惑故君有一徳臣無二心上播<lb/>
<pb n="KR3k0046_WYG_008-63b"/>
忠厚之誠下竭股肱之力然後太平之基不墜康哉之<lb/>
詠斯隆當今道被華夷功高宇宙無思不服無逺不臻<lb/>
然言尚于簡介志在于明察刑賞之用有所未盡矣夫<lb/>
刑賞之本在乎揚善而懲惡帝王之所以與天下為畫<lb/>
一不以親疎貴賤而輕重者也今之刑賞未必盡然或<lb/>
屈伸在乎好惡輕重由乎喜怒遇喜則矜其情于法中<lb/>
逢怒則求其罪于事外所好則鑽皮出其毛羽所惡則<lb/>
洗垢求其瘢痕瘢痕可求則刑斯濫矣羽毛可出則賞<lb/>
<pb n="KR3k0046_WYG_008-64a"/>
斯謬矣刑濫則小人道長賞濫則君子道消小人之惡<lb/>
不懲則君子之善不勸而望治安刑措非所聞也且夫<lb/>
暇豫清談皆敦尚于孔老威怒所至則取法于申韓直<lb/>
道而行非無三黜危人自安葢亦多矣故道徳之㫖未<lb/>
宏刻薄之風尚扇夫上風既扇則下生百端人競趨時<lb/>
憲章不一稽之王度實虧君道昔州黎上下其手楚國<lb/>
之法遂差張湯輕重其心漢朝之刑以弊以人臣之頗<lb/>
僻猶莫能申其欺罔况人君之高下將何以措其手足<lb/>
<pb n="KR3k0046_WYG_008-64b"/>
以叡聖之聰明無幽㣲而不燭豈神有所不達智有所<lb/>
不通哉安其所安不以恤刑為念樂其所樂遂亡先笑<lb/>
之變禍福相倚吉凶同域唯人所召安可不思頃者責<lb/>
罰稍多威怒㣲厲或以供帳不贍或以營作差遣或以<lb/>
物不稱心或以人不從欲皆非致理之所急實乃驕奢<lb/>
之攸漸是知貴不與驕期而驕自至富不與奢期而奢<lb/>
自來非徒語也且我之所基實在有隋隋氏亂亡之源<lb/>
聖明之所臨照以隋氏之府藏譬今日之資儲以隋氏<lb/>
<pb n="KR3k0046_WYG_008-65a"/>
之甲兵况當今之士馬以隋氏之户口校今時之百姓<lb/>
度長比大曽何等級然隋氏以富强而喪敗動之也我<lb/>
以貧寡而安寜静之也静之則安動之則亂人皆知之<lb/>
非隠而難見也非㣲而難察也然鮮蹈平易之途多遵<lb/>
覆車之轍何哉在安不思危治不念亂存不慮亡之所<lb/>
致也昔隋氏之未亂自謂必無亂隋氏之未亡自謂必<lb/>
不亡所以甲兵屢動徭役不息至于將加戮辱竟未悟<lb/>
其滅亡之所由也可不哀哉夫鑒形之美惡必就于止<lb/>
<pb n="KR3k0046_WYG_008-65b"/>
水鑒國之安危必取于亡國故詩曰殷鑒不逺在夏后<lb/>
之世又曰伐柯伐柯其則不逺臣願當今之動静必思<lb/>
隋氏以為鑒則存亡治亂可得而知若能思其所以危<lb/>
則安矣思其所以亂則治矣思其所以亡則存矣存亡<lb/>
之所在節嗜欲以從人省畋逰之費用息靡麗之作罷<lb/>
不急之務慎偏聽之怒近忠厚逺便佞杜悦耳之邪説<lb/>
甘苦口之忠言去易進之人賤難得之貨採堯舜之誹<lb/>
謗追禹湯之罪已惜十家之産順百姓之心近取諸身<lb/>
<pb n="KR3k0046_WYG_008-66a"/>
恕以待物思勞謙以受益不自滿以招損有動則庶類<lb/>
以和出言則千里斯應超上徳于前載樹風聲于後昆<lb/>
聖哲之宏規帝王之盛業能事斯畢在乎慎守而已夫<lb/>
守之則易取之實難既能得其所以難豈不能保其所<lb/>
以易其或保之不固則驕奢淫佚動之也慎終如始可<lb/>
不勉歟易曰君子安不忘危存不忘亡治不忘亂是以<lb/>
身安而國家可保誠哉斯言不可以不深察也伏惟陛<lb/>
下欲善之志不減于昔時聞過必改少虧于曩日若能<lb/>
<pb n="KR3k0046_WYG_008-66b"/>
以當今之無事行疇昔之㳟儉則盡善美固無得而稱<lb/>
焉　其四曰臣聞為國之基必資于徳禮君之所保唯<lb/>
在于誠信誠信立則下無二心徳禮行則逺人斯格然<lb/>
則徳禮誠信國之大綱在于父子君臣不可斯須而廢<lb/>
也故孔子曰君使臣以禮臣事君以忠又曰自古皆有<lb/>
死人無信不立文子曰同言而信信在言前同令而行<lb/>
誠在令外然則言而不行言不信也令而不從令無誠<lb/>
也不信之言無誠之令為上則敗徳為下則危身雖在<lb/>
<pb n="KR3k0046_WYG_008-67a"/>
顛沛之中君子所不為也自王道休明十有餘載威加<lb/>
海外萬國來庭倉廪日積土地日廣然道徳未益厚仁<lb/>
義未益博者何哉由乎待下之情未盡于誠信雖有善<lb/>
始之勤未覩克終之美故也其所由來者漸非一朝一<lb/>
夕之故昔貞觀之始乃聞善若驚既五六年間猶悦以<lb/>
從諫自兹厥後漸惡直言雖或勉强時有所容非復曩<lb/>
時之豁如也謇諤之士稍避龍鱗便佞之徒肆其巧辨<lb/>
謂同心者為朋黨謂告訐者為至公謂强直者為擅權<lb/>
<pb n="KR3k0046_WYG_008-67b"/>
謂忠讜者為誹謗謂之為朋黨雖終信而可疑謂之為<lb/>
至公雖矯偽而可怪强直者畏擅權之議忠讜者慮誹<lb/>
謗之尤至于竊金生疑投杼致惑衆人不得盡其言大<lb/>
臣莫能與之爭熒惑視聽鬱閼大猷妨化損徳其在兹<lb/>
乎故孔子惡利口之覆邦家葢為此也且君子小人貎<lb/>
同心異君子掩人之惡揚人之善臨難不茍免殺身以<lb/>
成仁小人不恥不仁不畏不義惟利之所在危人以自<lb/>
安夫茍在危人則何所不至今將求致治必委之于君<lb/>
<pb n="KR3k0046_WYG_008-68a"/>
子事有得失或議之于小人其得君子也則敬而疎遇<lb/>
小人也必輕而狎狎則言無不盡疎則情不上通是則<lb/>
毁譽在于小人刑罰加于君子實興喪所在亦安危所<lb/>
係安可以不慎哉夫中智之人豈無小慧然才非經國<lb/>
慮不及逺雖竭力盡誠猶未免于傾敗况内懐奸利承<lb/>
順顔㫖其為禍患不亦深乎故孔子曰君子或有不仁<lb/>
者焉未見小人而仁者然則君子不能無小惡惡不積<lb/>
無妨于正道小人或時有小善善不積不足以立忠今<lb/>
<pb n="KR3k0046_WYG_008-68b"/>
謂之善人矣復慮其時有不信何異夫立直木而疑其<lb/>
影之不直乎雖竭精神勞思慮其不可得亦已明矣夫<lb/>
君能盡禮臣能竭忠必有在乎内外無私上下相信上<lb/>
不信則無以使下下不信則無以事上信之為道大矣<lb/>
哉故自天祐之吉無不利昔齊桓公問于管仲曰吾欲<lb/>
酒腐于爵肉腐于爼得無害于覇乎管子曰此極非其<lb/>
善者然不無害于覇也公曰如何而害覇乎曰不能知<lb/>
人害覇也知而不能用害覇也用而不能任害覇也任<lb/>
<pb n="KR3k0046_WYG_008-69a"/>
而不能信害覇也既信而又使小人叅之害覇也晉中<lb/>
行穆伯攻鼓經年而不能下魏簡倫曰鼓之嗇夫簡倫<lb/>
知之請無疲士大夫而鼓可得穆伯不應左右曰不折<lb/>
一㦸不傷一卒而鼓可得君奚為不取穆伯曰簡倫之<lb/>
為人也佞而不仁若使簡倫下之吾不可以不賞若賞<lb/>
之是賞佞人也佞人得志是使晉國之士捨仁而為佞<lb/>
雖得鼓將何用之夫穆伯列國大夫管仲伯者之佐猶<lb/>
能慎于信任逺避佞人也如此况乎為四海之大君應<lb/>
<pb n="KR3k0046_WYG_008-69b"/>
千齡之上聖而可使巍巍之盛徳復將有所間然乎若<lb/>
欲令君子小人是非不雜必懐之以徳待之以信厲之<lb/>
以義節之以禮然後善善而惡惡審罰而明賞則小人<lb/>
絶其邪佞君子自强不息無為而化何逺之有善善而<lb/>
不能進惡惡而不能去罰不及于有罪賞不加于有功<lb/>
則危亡之期或未可保永錫祚𦙍將何望哉<lb/>
　<lb/>
　經濟類編卷八<lb/>
</p>
<p>
</p>
  </div>
</body>
</text>
</TEI>