<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR3j0038_SBCK_004-1a"/>
容齋隨筆卷第四<lb/>
　　　　張浮休書<lb/>
張芸叟與石司理書云頃㳺京師求謁先達之門每聽<lb/>
歐陽文忠公司馬温公王荆公之論於行義文史爲多<lb/>
唯歐陽公多談吏事旣乆之不免有請大凡學者之見<lb/>
先生莫不以道德文章爲欲聞者今先生多教人以吏<lb/>
事所未諭也公曰不然吾子皆時才異日臨事當自知<lb/>
之大抵文學止於潤身政事可以及物吾昔貶官夷陵<lb/>
方壯年未厭學欲求史漢一觀公私無有也無以遣日<lb/>
因取架閣陳年公案反覆觀之見其枉直乖錯不可勝<lb/>
<pb n="KR3j0038_SBCK_004-1b"/>
數以無爲有以枉爲直違法徇情滅親害義無所不有<lb/>
且夷陵荒逺褊小尚如此天下固可知也當時仰天誓<lb/>
心曰自爾遇事不敢忽也是時蘇明允父子亦在焉甞<lb/>
聞此語又有荅孫子發書多論資治通鑑其略云温公<lb/>
甞曰吾作此書唯王勝之甞閱之終篇自餘君子求乞<lb/>
欲觀讀未終紙巳欠伸思睡矣書十九年方成中間受<lb/>
了人多少語言陵藉<hi>云云</hi>此兩事士大夫罕言之浮休<lb/>
集百卷無此二篇今豫章所刋者附之集後<lb/>
　　　　温公客位牓<lb/>
司馬温公作相日親書牓稾掲于客位曰訪及諸君若<lb/>
<pb n="KR3j0038_SBCK_004-2a"/>
覩朝政闕遺庶民疾苦欲進忠言者請以奏牘聞於朝<lb/>
廷光得與同僚商議擇可行者進呈取旨行之若但以<lb/>
私書寵諭終無所益若光身有過失欲賜規正即以通<lb/>
封書簡分付吏人令傳入光得内自省訟佩服改行至<lb/>
於整㑹官職差遣理雪罪名凡干身計並請一面進狀<lb/>
光得與朝省衆官公議施行若在私第垂訪不請語及<lb/>
某再拜咨白乾道九年公之曽孫伋出鎭廣州道過贑<lb/>
獲觀之<lb/>
　　　　李頎詩<lb/>
歐陽公好稱誦唐嚴維詩柳塘春水慢花塢夕陽遲及<lb/>
<pb n="KR3j0038_SBCK_004-2b"/>
楊衡竹徑通幽處禪房花木深之句以爲不可及予絶<lb/>
喜李頎詩云逺客坐長夜雨聲孤寺秋請量東海水看<lb/>
取淺深愁且作客渉逺適當窮秋暮投孤村古寺中夜<lb/>
不能寐起坐凄惻而聞簷外雨聲其爲一時襟抱不言<lb/>
可知而此兩句十字中盡其意態海水喻愁非過語也<lb/>
　　　　詩中用茱茰字<lb/>
劉夢得云詩中用茱茰字者凡三人杜甫云醉把茱茰<lb/>
子細看王維云挿遍茱茰少一人朱放云學他年少挿<lb/>
茱茰三君所用杜公爲優予觀唐人七言用此者又十<lb/>
餘家漫録于後王昌齡茱茰揷鬢花冝壽戴叔倫挿鬢<lb/>
<pb n="KR3j0038_SBCK_004-3a"/>
茱茰來未盡盧綸茱茰一朶映華簪權德輿酒泛茱茰<lb/>
晚易曛白居易舞鬟擺落茱茰房茱茰色淺未經霜楊<lb/>
衡強揷茱茰隨衆人張諤茱茰凡作幾年新耿湋髮希<lb/>
那敢挿茱茰劉商郵筒不解獻茱茰崔櫓茱茰冷吹溪<lb/>
口香周賀茱茰城裏一尊前比之杜句眞不侔矣<lb/>
　　　　鬼宿度河<lb/>
宋蒼梧王當七夕夜令楊玉夫伺織女度河曰見當報<lb/>
我不見當殺汝錢希白洞微志載蘇德哥爲徐肈祀其<lb/>
先人曰當夜半可巳盖俟鬼宿度河之後翟公巽作祭<lb/>
儀十卷云或祭於昏或祭於旦皆非是當以鬼宿渡河<lb/>
<pb n="KR3j0038_SBCK_004-3b"/>
爲候而鬼宿渡河常在中夜必使人仰占以俟之葉少<lb/>
藴云公巽博學多聞援證皆有据不肯碌碌同衆所見<lb/>
必過人子案天上經星終古不動鬼宿隨天西行春昏<lb/>
見於南夏晨見於東秋夜半見於東冬昏見於東安有<lb/>
所謂渡河及常在中夜之理織女昏晨與鬼宿正相反<lb/>
其理則同蒼梧王荒悖小兒不足笑錢翟葉三公皆名<lb/>
儒碩學亦不深攷如此杜詩云牛女漫愁思秋期猶渡<lb/>
河牛女年年度何曽風浪生梁劉孝儀詩云欲待黃昏<lb/>
至含嬌淺渡河唐人七夕詩皆有此說此自是牽俗遣<lb/>
詞之過故杜老又有詩云牽牛出河西織女處其東萬<lb/>
<pb n="KR3j0038_SBCK_004-4a"/>
古永相望七夕誰見同神光竟難候此事終蒙朧盖自<lb/>
洞曉其實非它人比也<lb/>
　　　　府名軍額<lb/>
雍州軍額曰永興府曰京兆而守臣以知永興軍府事<lb/>
兼京兆府路安撫使結銜鎭州軍額曰成德府曰眞定<lb/>
而守臣以知成德軍府事兼眞定府路安撫使結銜政<lb/>
和中始正以府額爲稱荆州軍額曰荆南府曰江陵而<lb/>
守臣則曰知荆南通判曰通判荆南自餘掾幕縣官則<lb/>
曰江陵府淳熈四年始盡以江陵爲稱孟州軍額曰河<lb/>
陽三城無府額而守臣曰知河陽軍州事陜州無府額<lb/>
<pb n="KR3j0038_SBCK_004-4b"/>
而守臣曰知陜州軍府事法令行移亦曰陜府<lb/>
　　　　馬融皇甫規<lb/>
漢順帝時西羌叛遣征西將軍馬賢將十萬人討之武<lb/>
都太守馬融上䟽曰賢處處留滯必有潰叛之變臣願<lb/>
請賢所不用關東兵五千裁假部隊之號盡力率厲三<lb/>
旬之中必克破之不從賢果與羌戰敗父子皆没羌遂<lb/>
宼三輔燒園陵詔武都太守趙沖督河西四郡兵追擊<lb/>
安定上計掾皇甫規上䟽曰臣比年以來數陳便宜羌<lb/>
戎未動䇿其將反馬賢始岀知其必敗願假臣屯列坐<lb/>
食之兵五千出其不意與沖共相首尾土地山谷臣所<lb/>
<pb n="KR3j0038_SBCK_004-5a"/>
曉習可不煩方寸之印尺帛之賜可以滌患帝不能用<lb/>
趙沖擊羌不利羌冦充斥涼部震恐沖戰死累年然後<lb/>
定案馬融皇甫規之言曉然易見而所請兵皆不過五<lb/>
千然訖不肯從乃知宣帝納用趙充國之冊爲不易得<lb/>
所謂明主可爲忠言也<lb/>
　　　　孟蜀避唐諱<lb/>
蜀本石九經皆孟昶時所刻其書淵丗民三字皆缺畫<lb/>
盖爲唐髙祖太宗諱也昶父知祥甞爲莊宗明宗臣然<lb/>
於存勗嗣源字乃不諱前蜀王氏巳稱帝而其所立龍<lb/>
興寺碑言及唐諸帝亦皆平闕乃知唐之澤逺矣<lb/>
<pb n="KR3j0038_SBCK_004-5b"/>
　　　　翰苑親近<lb/>
白樂天渭村退居寄錢翰林詩叙翰苑之親近云曉從<lb/>
朝興慶春陪宴栢梁分庭皆命婦對院即儲皇貴主冠<lb/>
浮動親王轡閙裝金鈿相照耀朱紫間熒煌毬簇桃花<lb/>
騎歌廵竹葉觴窪銀中貴帶昂黛内人粧賜禊東城下<lb/>
頒酺曲水傍樽罍分聖酒妓樂借仙倡盖唐丗宫禁與<lb/>
外廷不至相隔絶故杜子美詩户外昭容紫袖垂雙瞻<lb/>
御座引朝儀又云舎人退食收封事宫女開函近御筵<lb/>
而學士獨稱内相至於與命婦分庭見貴主冠服内人<lb/>
黛粧假仙倡以佐酒它司無此也<lb/>
<pb n="KR3j0038_SBCK_004-6a"/>
　　　　寧馨阿堵<lb/>
寧馨阿堵晉宋間人語助耳後人但見王衍指錢云舉<lb/>
阿堵物却又山濤見衍曰何物老媪生寧馨兒今遂以<lb/>
阿堵爲錢寧馨兒爲佳兒殊不然也前軰詩語言少味<lb/>
無阿堵氷雪相看有此君又家無阿堵物門有寧馨兒<lb/>
其意亦如此宋廢帝之母王太后疾篤帝不往視后怒<lb/>
謂侍者取刀來剖我腹那得生寧馨兒觀此豈得爲佳<lb/>
顧長康畫人物不點目精曰傳神冩照正在阿堵中猶<lb/>
言此處也劉眞長譏殷淵源曰田舎兒強學人作爾馨<lb/>
語又謂桓温曰使君如馨地寧可鬪戰求勝王導與何<lb/>
<pb n="KR3j0038_SBCK_004-6b"/>
充語曰正自爾馨王恬撥王胡之手曰冷如鬼手馨彊<lb/>
來捉人臂至今吴中人語言尚多用寧馨字爲問猶言<lb/>
若何也劉夢得詩爲問中華學道者幾人雄猛得寧馨<lb/>
盖得其義以寧字作平聲讀<lb/>
　　　　鳯毛<lb/>
宋孝武嗟賞謝鳯之子超宗曰殊有鳯毛今人以子爲<lb/>
鳯毛多謂出此桉丗說王劭風姿似其父導桓温曰大<lb/>
奴固自有鳯毛其事在前與此不同<lb/>
　　　　牛米<lb/>
燕慕容皝以牛假貧民使佃苑中稅其什之八自有牛<lb/>
<pb n="KR3j0038_SBCK_004-7a"/>
者稅其七參軍封𥙿諌以爲魏晉之丗假官田牛者不<lb/>
過稅其什六自有牛者中分之不取其七八也予觀今<lb/>
吾郷之俗募人耕田十取其五而用主牛者取其六謂<lb/>
之牛米盖晉法也<lb/>
　　　　爲文矜夸過實<lb/>
文士爲文有矜夸過實雖韓文公不能免如石鼔歌極<lb/>
道宣王之事偉矣至云孔子西行不到秦掎摭星宿遺<lb/>
羲娥陋儒編詩不收拾二雅褊迫無委蛇是謂三百篇<lb/>
皆如星宿獨此詩如日月也二雅褊迫之語尤非所冝<lb/>
言今丗所傳石鼔之詞尚在豈能出吉日車攻之右安<lb/>
<pb n="KR3j0038_SBCK_004-7b"/>
知非經聖人所刪乎<lb/>
　　　　送孟東野序<lb/>
韓文公送孟東野序云物不得其平則鳴然其文云在<lb/>
唐虞時咎陶禹其善鳴者而假之以鳴䕫假於韶以鳴<lb/>
伊尹鳴殷周公鳴周又云天將和其聲而使鳴國家之<lb/>
盛然則非所謂不得其平也<lb/>
　　　　噴嚏<lb/>
今人噴嚏不止者必噀唾祝云有人說我婦人尤甚子<lb/>
案終風詩寤言不寐願言則嚏鄭氏箋云我其憂悼而<lb/>
不能寐女思我心如是我則嚏也今俗人嚏云人道我<lb/>
<pb n="KR3j0038_SBCK_004-8a"/>
此古之遺語也乃知此風自古以來有之<lb/>
　　　　野史不可信<lb/>
野史雜說多有得之傳聞及好事者縁飾故類多失實<lb/>
雖前軰不能免而士大夫頗信之姑摭　眞宗朝三<lb/>
事于左魏泰東軒録云　眞宗次澶淵語㓂萊公曰<lb/>
虜騎未退何人可守天雄軍公言參知政事王欽若退<lb/>
即召王於行府諭以　上意授勑俾行王未及有言<lb/>
公遽酌大白飲之命曰上馬盃且曰參政勉之回日即<lb/>
爲同列也王馳騎入魏越十一日虜退召爲同中書門<lb/>
下平章事或云王公數進疑詞於　上前故萊公因<lb/>
<pb n="KR3j0038_SBCK_004-8b"/>
事出之予案澶淵之役乃景德元年九月是時萊公爲<lb/>
次相欽若爲參政閠九月欽若判天雄二年四月罷政<lb/>
三年萊公罷相欽若復知樞密院至天禧始拜相距景<lb/>
德凡十四年其二事者沈括筆談云向文簡拜右僕射<lb/>
眞宗謂學士李昌武曰朕自即位以來未甞除僕射敏<lb/>
中應甚喜昌武退朝往候之門闌悄然明日再對<lb/>
上笑曰向敏中大耐官職存中自注云向公拜僕射年<lb/>
月未曽考於國史因見中書記是天禧元年八月而是<lb/>
年二月王欽若亦加僕射予案　眞宗朝自敏中之<lb/>
前拜僕射者六人吕端李沆王旦皆自宰相轉陳堯叟<lb/>
<pb n="KR3j0038_SBCK_004-9a"/>
以罷摳密使拜張齊賢以故相拜王欽若自樞密使轉<lb/>
及敏中轉右僕射與欽若加左僕射同日降制是時李<lb/>
昌武死四年矣昌武者宗諤也其三事者存中筆談又<lb/>
云時丁晉公從　眞宗巡幸禮成詔賜輔臣玉帶時<lb/>
輔臣八人行在祗候庫止有七帶尚衣有帶謂之比玉<lb/>
價直數百萬　上欲以足其數公心欲之而位在七<lb/>
人之下度必不及已乃諭有司某自有小私帶可服候<lb/>
還京别賜可也旣各受賜而晉公一帶僅如指闊<lb/>
上顧近侍速易之遂得尚衣御帶予按景德元年<lb/>
眞宗巡幸西京大中祥符元年巡幸泰山四年幸河中<lb/>
<pb n="KR3j0038_SBCK_004-9b"/>
丁謂皆爲行在三司使未登政府七年幸亳州謂始以<lb/>
參知政事從時輔臣六人王旦向敏中爲宰相王欽若<lb/>
陳堯叟爲樞密使皆在謂上謂之下尚有樞密副使馬<lb/>
知節即不與此說合且旣爲玉帶而又名比玉尤可笑<lb/>
魏泰無足論沈存中不應爾也<lb/>
　　　　謗書<lb/>
司馬遷作史記於封禪書中述武帝神仙鬼竈方士之<lb/>
事甚備故王允謂之謗書國朝景德祥符間治安之極<lb/>
王文穆陳文忠陳文僖丁晉公諸人造作天書符瑞以<lb/>
爲固寵容恱之計及　眞宗上仙王沂公懼貽後丗<lb/>
<pb n="KR3j0038_SBCK_004-10a"/>
譏議故請藏天書於梓宫以滅迹而實録之成乃文穆<lb/>
監脩其載崇奉宫廟祥雲芝鶴唯恐不詳遂爲信史之<lb/>
累盖與太史公謗書意異而實同也<lb/>
　　　　王文正公<lb/>
祥符以後凡天書禮文宫觀典冊祭祀巡幸祥瑞頌聲<lb/>
之事王文正公旦實爲參政宰相無一不預官自侍郎<lb/>
至太保公心知得罪於清議而固戀患失不能決去及<lb/>
其臨終乃欲削髮僧服以歛何所補哉魏野贈詩所謂<lb/>
西祀東封今巳了好來相伴赤松㳺可謂君子愛人以<lb/>
德其箴戒之意深矣歐陽公神道碑悉隱而不書盖不<lb/>
<pb n="KR3j0038_SBCK_004-10b"/>
可書也雖持身公清無一可議然特張禹孔光胡廣之<lb/>
流云<lb/>
　　　　晉文公<lb/>
晉公子重耳自狄適它國凡七衞成公曹共公鄭文公<lb/>
皆不禮焉齊桓公妻以女宋襄公贈以馬楚成王享之<lb/>
秦穆公納之卒以得國衞曹鄭皆同姓齊宋秦楚皆異<lb/>
姓非所謂豈無他人不如同姓也晉文公卒未葬秦師<lb/>
伐鄭滅滑無預晉事晉先軫以爲秦不哀吾喪而伐吾<lb/>
同姓背秦大惠使襄公墨衰絰而伐之雖幸勝於殽終<lb/>
啓焚舟之戰兩國交兵不復修睦者數百年先軫是年<lb/>
<pb n="KR3j0038_SBCK_004-11a"/>
死於狄至孫縠而誅滅天也<lb/>
　　　　南夷服諸葛<lb/>
蜀劉禪時南中諸郡叛諸葛亮征之孟獲爲夷漢所服<lb/>
七戰七擒曰公天威也南人不復反矣蜀志所載止於<lb/>
一時之事國朝淳化中李順亂蜀招安使雷有終遣嘉<lb/>
州士人辛怡顯使於南詔至姚州其節度使趙公美以<lb/>
書來迎云當境有瀘水昔諸葛武侯戒曰非貢獻征討<lb/>
不得輒渡此水若必欲過須致祭然後登舟今遣本部<lb/>
軍將賫金龍二條金錢三十文并設酒脯請先祭享而<lb/>
渡乃知南夷心服雖千年如𥘉嗚呼可謂賢矣事見怡<lb/>
<pb n="KR3j0038_SBCK_004-11b"/>
顯所作雲南録<lb/>
　　　　二䟽賛<lb/>
作議論文字湏考引事實無差忒乃可傳信後丗東坡<lb/>
先生作二踈圖賛云孝宣中興以法馭人殺篕韓楊盖<lb/>
三良臣先生憐之振袂脫屣使知區區不足驕士其立<lb/>
意超卓如此然以其時考之元康三年二踈去位後二<lb/>
年篕寛饒誅又三年韓延壽誅又三年楊惲誅方二踈<lb/>
去時三人皆亡恙盖先生文如傾河不復効常人㝷閱<lb/>
質究也<lb/>
　　　　李宓伐南詔<lb/>
<pb n="KR3j0038_SBCK_004-12a"/>
唐天寶中南詔叛劒南節度使鮮于仲通討之喪士卒<lb/>
六萬人楊國忠掩其敗狀仍叙其戰功時募兵擊南詔<lb/>
人莫肯應募國忠遣御史分道捕人連枷送詣軍所行<lb/>
者愁怨所在哭聲振野至十三載劒南留後李宓將兵<lb/>
七萬往擊南詔南詔誘之深入閉壁不戰宓糧盡士卒<lb/>
瘴疫及飢死什七八乃引還蠻追擊之宓被擒全軍皆<lb/>
没國忠隱其敗更以捷聞益發兵討之此通鑑所紀舊<lb/>
唐書云李宓率兵擊蠻於西洱河糧盡軍旋馬足陷橋<lb/>
爲閤羅鳯所擒新唐書亦云宓敗死於西洱河子案髙<lb/>
適集中有李宓南征蠻詩一篇序云天寶十一載有詔<lb/>
<pb n="KR3j0038_SBCK_004-12b"/>
伐西南夷丞相楊公兼節制之寄乃奏前雲南太守李<lb/>
宓渉海自交趾擊之往復數萬里十二載四月至于長<lb/>
安君子是以知廟堂使能而李公効節子忝斯人之舊<lb/>
因賦是詩其略曰肅穆廟堂上深沉節制雄遂令感激<lb/>
士得建非常功鼔行天海外轉戰蠻夷中長驅大浪破<lb/>
急擊群山空餉道忽巳逺縣軍垂欲窮野食掘田䑕晡<lb/>
餐兼僰僮收兵列亭候拓地彌西東瀘水夜可渉交州<lb/>
今始通歸來長安道召見甘泉宮其所稱述如此雖詩<lb/>
人之言未必皆實然當時之人所賦其事不應虚言則<lb/>
宓盖歸至長安未甞敗死其年又非十三載也味詩中<lb/>
<pb n="KR3j0038_SBCK_004-13a"/>
掘䑕餐僮之語則知糧盡危急師非勝歸明甚<lb/>
　　　　浮梁陶器<lb/>
彭器資尚書文集有送許屯田詩曰浮梁巧燒甆顔色<lb/>
比瓊玖因官射利疾衆喜君獨不父老爭歎息此事古<lb/>
未有注云浮梁父老言自來作知縣不買甆器者一人<lb/>
君是也作饒州不買者一人今程少卿嗣宗是也惜乎<lb/>
不載許君之名<lb/>
容齋隨筆卷第四<lb/>
<pb n="KR3j0038_SBCK_004-13b"/>
</p>
<p>
</p>
  </div>
</body>
</text>
</TEI>