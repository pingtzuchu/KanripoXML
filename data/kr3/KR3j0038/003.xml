<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR3j0038_SBCK_003-1a"/>
容齋隨筆卷第三<hi>卄一則</hi>
　　　　進士試題<lb/>
唐穆宗長慶元年禮部侍郎錢徽知舉放進士鄭朗等<lb/>
三十三人後以叚文昌言其不公詔中書舎人王起知<lb/>
制誥白居易重試駮放盧公亮等十人貶徽江州刺史<lb/>
白公集有奏狀論此事大略云伏料自欲重試進士以<lb/>
來論奏者甚衆盖以禮部試進士例許用書䇿兼得通<lb/>
宵得通宵則思慮必周用書冊則文字不錯昨重試之<lb/>
日書䇿不容一字木燭只許兩條迫促驚忙幸皆成就<lb/>
若比禮部所試事校不同及駮放公亮等勑文以爲孤<lb/>
<pb n="KR3j0038_SBCK_003-1b"/>
竹管賦出於周禮正經閱其程試之文多是不知本末<lb/>
乃知唐試進士許挾書及見燭如此國朝淳化三年<lb/>
太宗試進士出巵言日出賦題孫何等不知所出相率<lb/>
扣殿檻乞　上指示之　上爲陳大義景德二年<lb/>
御試天道猶張弓賦後禮部貢院言近年進士惟鈔略<lb/>
古今文賦懷挾入試昨者御試以正經命題多懵所出<lb/>
則知題目不示以出處也大中祥符元年試禮部進士<lb/>
内出清明象天賦等題仍録題解摹印以示之至景祐<lb/>
元年始詔御藥院御試日進士題目具經史所出摹印<lb/>
給之更不許上請<lb/>
<pb n="KR3j0038_SBCK_003-2a"/>
　　　　儒人論佛書<lb/>
韓文公送文暢序言儒人不當舉浮屠之說以告僧其<lb/>
語云文暢浮屠也如欲聞浮屠之說當自就其師而問<lb/>
之何故謁吾徒而來請也元微之作永福寺石壁記云<lb/>
佛書之妙奥僧當爲予言予不當爲僧言二公之語可<lb/>
謂至當<lb/>
　　　　和歸去來<lb/>
今人好和歸去來詞予最敬晁以道所言其答李持國<lb/>
書云足下愛淵明所賦歸去來辤遂同東坡先生和之<lb/>
僕所未喻也建中靖國間東坡和歸去來初至京師其<lb/>
<pb n="KR3j0038_SBCK_003-2b"/>
門下賔客從而和者數人皆自謂得意也陶淵明紛然<lb/>
一日滿人目前矣參寥忽以所和篇示予率同賦予謝<lb/>
之曰童子無居位先生無並行與吾師共推東坡一人<lb/>
於淵明間可也參寥即索其文袖之出吴音曰罪過公<lb/>
悔不先與公話今輒以厚於參寥者爲子言昔大宋相<lb/>
公謂陶公歸去來是南北文章之絶唱五經之鼔吹近<lb/>
時繪畫歸去來者皆作大聖變和其辤者如即事遣興<lb/>
小詩皆不得正中者也<lb/>
　　　　四海一也<lb/>
海一而巳地之勢西北髙而東南下所謂東北南三海<lb/>
<pb n="KR3j0038_SBCK_003-3a"/>
其實一也北至於青滄則云北海南至於交廣則云南<lb/>
海東漸吴越則云東海無由有所謂西海者詩書禮經<lb/>
所載四海盖引類而言之漢西域傳所云蒲昌海疑亦<lb/>
渟居一澤爾班超遣甘英往條支臨大海盖即南海之<lb/>
西云<lb/>
　　　　李太白<lb/>
丗俗多言李太白在當塗采石因醉泛舟於江見月影<lb/>
俯而取之遂溺死故其地有捉月臺予桉李陽氷作太<lb/>
白草堂集序云陽氷試絃歌於當塗公疾亟草藁萬卷<lb/>
手集未修枕上授簡俾爲序又李華作太白墓誌亦云<lb/>
<pb n="KR3j0038_SBCK_003-3b"/>
賦臨終歌而卒乃知俗傳良不足信盖與謂杜子美因<lb/>
食白酒牛炙而死者同也<lb/>
　　　　太白雪讒<lb/>
李太白以布衣入翰林旣而不得官唐史言髙力士以<lb/>
脫鞾爲恥摘其詩以激揚貴妃爲妃所沮止今集中有<lb/>
雪讒詩一章大率載婦人淫亂敗國其略云彼婦人之<lb/>
猖狂不如鵲之彊彊彼婦人之婬昏不如鶉之奔奔坦<lb/>
蕩君子無恱簧言又云妲已滅紂襃女惑周漢祖吕氏<lb/>
食其在傍秦皇太后毒亦淫荒螮蝀作昏遂掩太陽萬<lb/>
乗尚爾匹夫何傷詞殫意窮心切理直如或妄談昊天<lb/>
<pb n="KR3j0038_SBCK_003-4a"/>
是殛予味此詩豈非貴妃與禄山淫亂而白曽發其姦<lb/>
乎不然則飛燕在昭陽之句何足深怨也<lb/>
　　　　冉有問衛君<lb/>
冉有曰夫子爲衞君乎子貢曰吾將問之入曰伯夷叔<lb/>
齊何人也曰古之賢人也曰怨乎曰求仁而得仁又何<lb/>
怨出曰夫子不爲也說者皆評較蒯聵輒之是非多至<lb/>
數百言惟王逢原以十字蔽之曰賢兄弟讓知惡父子<lb/>
爭矣最爲簡妙盖夷齊以兄弟讓國而夫子賢之則不<lb/>
與衞君以父子爭國可知矣晁以道亦有是語而結意<lb/>
不同尹彦明之說與逢原同唯楊中立云丗之說者以<lb/>
<pb n="KR3j0038_SBCK_003-4b"/>
謂善兄弟之讓則惡父子之爭可知失其旨矣其意爲<lb/>
不可曉<lb/>
　　　　商頌<lb/>
宋自微子至戴公禮樂廢壞正考甫得商頌十二篇於<lb/>
周之太師後又亡其七至孔子時所存才五篇爾宋商<lb/>
王之後也於先代之詩如是則其它可知夫子所謂商<lb/>
禮吾能言之宋不足證也盖有歎於此𣏌以夏后之裔<lb/>
至於用夷禮尚何有於文獻哉郯國小於杞宋少昊氏<lb/>
逺於夏商而鳯鳥名官郯子枚數不忘曰吾祖也我知<lb/>
之其亦賢矣<lb/>
<pb n="KR3j0038_SBCK_003-5a"/>
　　　　俗語有所本<lb/>
俗語謂錢一貫有畸曰千一千二米一石有畸曰石一<lb/>
石二長一丈有畸曰丈一丈二之類桉考工記殳長㝷<lb/>
有四尺注云八尺曰㝷殳長丈二史記張儀傳尺一之<lb/>
檄漢淮南王安書云丈一之組匈奴傳尺一牘後漢尺<lb/>
一詔書唐城南去天尺五之類然則亦有所本云<lb/>
　　　　鄱陽學<lb/>
鄱陽學在城外東湖之北相傳以爲范文正公作郡守<lb/>
時所創予攷國史范公以景祐三年乙亥歳四月知饒<lb/>
州四年十二月詔自今湏藩鎭乃得立學他州勿聽是<lb/>
<pb n="KR3j0038_SBCK_003-5b"/>
月范公移潤州余襄公集有饒州新建州學記實起於<lb/>
慶曆五年乙酉歳其郡守曰都官貟外郎張君其略云<lb/>
先是郡先聖祠宫棟宇隳剥前守亦甞相土而未遑締<lb/>
治於是即其基於東湖之北偏而經營之浮梁人金君<lb/>
卿郎中作郡學莊田記云慶曆四年春詔郡國立學時<lb/>
守都官副郎張侯譚始營之明年學成與余公記合范<lb/>
公在饒時延君卿置館舎使公有意建學記中豈無一<lb/>
言及之盖是時公旣爲執政去郡十年矣所謂前守相<lb/>
土者不知爲何人<lb/>
　　　　國忌休務<lb/>
<pb n="KR3j0038_SBCK_003-6a"/>
刑統載唐大和七年勑准令國忌日唯禁飲酒舉樂至<lb/>
於科罰人吏都無明文但縁其日不合釐務官曹即不<lb/>
得決斷刑獄其小小笞責在禮律固無所妨起今以後<lb/>
縱有此類臺府更不要舉奏舊唐書載此事因御史臺<lb/>
奏均王傅王堪男國忌日於私第科決作人故降此詔<lb/>
盖唐丗國忌休務正與私忌義等故雖刑獄亦不決斷<lb/>
謂之不合釐務者此也今在京百司唯雙忌作假以其<lb/>
拜跪多又晝漏已數刻若單忌獨三省歸休耳百司坐<lb/>
曹決獄與常日亡異視古誼爲不同元微之詩云縛遣<lb/>
推囚名御史狼藉囚徒滿田地明日不推縁國忌又可<lb/>
<pb n="KR3j0038_SBCK_003-6b"/>
證也<lb/>
　　　　漢昭順二帝<lb/>
漢昭帝年十四能察霍光之忠知燕王上書之詐誅桑<lb/>
羊上官桀後丗稱其明然和帝時竇憲兄弟專權太后<lb/>
臨朝共圖殺害帝隂知其謀而與内外臣僚莫由親接<lb/>
獨知中常侍鄭衆不事豪黨遂與定議誅憲時亦年十<lb/>
四其剛決不下昭帝但范史發明不出故後丗無稱焉<lb/>
順帝時梁商爲大將軍輔政商以小黃門曹節用事於<lb/>
中遣子兾與交友而宦官忌其寵反欲害之中常侍張<lb/>
逵蘧政楊定等與左右連謀共譖商及中常侍曹騰孟<lb/>
<pb n="KR3j0038_SBCK_003-7a"/>
賁云欲議廢立請收商等桉罪帝曰大將軍父子我所<lb/>
親騰賁我所愛必無是但汝曹共妒之耳逵等知言不<lb/>
用遂出矯詔收縛騰賁帝震怒收逵等殺之此事尤與<lb/>
昭帝相類霍光忠於國而爲子禹覆其宗梁商忠於國<lb/>
而爲子兾覆其宗又相似但順帝復以政付兾其明非<lb/>
昭帝比故不爲人所稱<lb/>
　　　　三女后之賢<lb/>
王莽女爲漢平帝后自劉氏之廢常稱疾不朝會莽敬<lb/>
憚傷哀欲嫁之后不肯及莽敗后曰何面目以見漢家<lb/>
自投火中而死楊堅女爲周宣帝后知其父有異圖意<lb/>
<pb n="KR3j0038_SBCK_003-7b"/>
頗不平形於言色及禪位憤惋逾甚堅内甚愧之欲奪<lb/>
其志后誓不許乃止李昪女爲吴太子璉妃昪旣篡吴<lb/>
封爲永興公主妃聞人呼公主則流涕而辤三女之事<lb/>
略同可畏而仰彼爲其父者安所置愧乎<lb/>
　　　　賢父兄子弟<lb/>
宋謝晦爲右衞將軍權遇已重自彭城還都迎家賔客<lb/>
輻湊兄瞻驚駭曰汝名位未多而人歸趣乃爾此豈門<lb/>
户之福邪乃以籬隔門庭曰吾不忍見此又言於宋公<lb/>
𥙿特乞降黜以保衰門及晦立佐命功瞻意憂懼遇病<lb/>
不療而卒晦果覆其宗顔竣於孝武有功貴重其父延<lb/>
<pb n="KR3j0038_SBCK_003-8a"/>
之常語之曰吾平生不喜見要人今不幸見汝甞早詣<lb/>
竣見賔客盈門竣尚未起延之怒曰汝出糞土之中升<lb/>
雲霞之上遽驕傲如此其能乆乎竣竟爲孝武所誅延<lb/>
之瞻可謂賢父兄矣隋髙熲拜爲僕射其母戒之曰汝<lb/>
冨貴巳極但有一斫頭爾熲由是常恐禍變及罷免爲<lb/>
民歡然無恨色後亦不免爲煬帝所誅唐潘孟陽爲侍<lb/>
郎年未四十母曰以爾之材而位丞郎使吾憂之嚴武<lb/>
卒母哭曰而今而後吾知免爲官婢三者可謂賢母矣<lb/>
禇淵助蕭道成篡宋爲齊淵從弟炤謂淵子賁曰不知<lb/>
汝家司空將一家物與一家亦復何謂及淵爲司徒炤<lb/>
<pb n="KR3j0038_SBCK_003-8b"/>
歎曰門户不幸乃復有今日之拜淵卒丗子賁恥其父<lb/>
失節服除遂不仕以爵與其弟屏居終身齊王晏助明<lb/>
帝奪國從弟思逺曰兄將來何以自立若及此引決猶<lb/>
可保全門户及拜驃騎將軍集會子弟謂思逺兄思微<lb/>
曰隆昌之末阿戎勸吾自裁若從其語豈有今日思逺<lb/>
曰如阿戎所見今猶未晚也晏歎曰丗乃有勸人死者<lb/>
晏果爲明帝所誅炤賁思逺可謂賢子弟矣<lb/>
　　　　蔡君謨帖<lb/>
蔡君謨一帖云襄昔之爲諌臣與今之爲詞臣一也爲<lb/>
諌臣有言責丗人自見踈今無是焉丗人見親襄之於<lb/>
<pb n="KR3j0038_SBCK_003-9a"/>
人未始異之而人之觀故有以異也觀此帖乃知昔時<lb/>
居臺諌者爲人所踈如此今則反是方爲此官時其門<lb/>
揮汗成雨一徙它局可張爵羅風俗媮薄甚矣又有送<lb/>
荔枝與昭文相公一帖云襄再拜宿來伏惟台候起居<lb/>
萬福閩中荔枝唯陳家紫號爲第一輒獻左右以伸野<lb/>
芹之誠幸賜收納謹奉手狀上聞不宣襄上昭文相公<lb/>
閤下是時侍從與宰相往還其禮盖如是今之不情苛<lb/>
禮吁可厭哉<lb/>
　　　　親王與從官往還<lb/>
神宗有御筆一紙乃爲潁王時封還李受門狀者狀云<lb/>
<pb n="KR3j0038_SBCK_003-9b"/>
右諌議大夫天章閣待制兼侍講李受起居皇子大王<lb/>
而其外封題曰台銜回納下云皇子忠武軍節度使檢<lb/>
校太尉同中書門下平章事上柱國潁王名謹封名乃<lb/>
親書其後受之子覆以黃繳進故藏于顯謨閣先公得<lb/>
之於燕始知國朝故事親王與從官往還公禮如此<lb/>
　　　　三傳記事<lb/>
秦穆公襲鄭晉納邾捷菑三傳所書略相似左氏書秦<lb/>
事曰𣏌子自鄭告秦曰潜師以來國可得也穆公訪諸<lb/>
蹇叔蹇叔曰勞師以襲逺非所聞也且行千里其誰不<lb/>
知公辭焉召孟明出師蹇叔哭之曰孟子吾見師之出<lb/>
<pb n="KR3j0038_SBCK_003-10a"/>
而不見其入也公曰爾何知中壽爾墓之木拱矣蹇叔<lb/>
之子與師哭而送之曰晉人禦師必於殽殽有二陵焉<lb/>
必死是間余收爾骨焉秦師遂東公羊曰秦伯將襲鄭<lb/>
百里子與蹇叔子諌曰千里而襲人未有不亡者也秦<lb/>
伯怒曰若爾之年者宰上之木拱矣爾曷知師出百里<lb/>
子與蹇叔子送其子而戒之曰爾即死必於殽嶔巖吾<lb/>
將尸爾焉子揖師而行百里子與蹇叔子從其子而哭<lb/>
之秦伯怒曰爾曷爲哭吾師對曰臣非敢哭君師哭臣<lb/>
之子也榖梁曰秦伯將襲鄭百里子與蹇叔子諌曰千<lb/>
里而襲人未有不亡者也秦伯曰子之冢木巳拱矣何<lb/>
<pb n="KR3j0038_SBCK_003-10b"/>
知師行百里子與蹇叔子送其子而戒之曰女死必於<lb/>
殽之巖唫之下我將尸女於是師行百里子與蹇叔子<lb/>
隨其子而哭之秦伯怒曰何爲哭吾師也二子曰非敢<lb/>
哭師也哭吾子也我老矣彼不死則我死矣其書邾事<lb/>
左氏曰邾文公元妃齊姜生定公二妃晉姬生捷菑文<lb/>
公卒邾人立交公捷菑奔晉晉趙盾以諸侯之師八百<lb/>
乗納之邾人辭曰齊出貜且長宣子曰辭順而弗從不<lb/>
祥乃還公羊曰晉郤缺帥師革車八百乗以納接菑于<lb/>
邾婁力沛然若有餘而納之邾婁人辤曰接菑晉出也<lb/>
貜且齊出也子以其指則接菑也四貜且也六子以大<lb/>
<pb n="KR3j0038_SBCK_003-11a"/>
國壓之則未知齊晉孰有之也貴則皆貴矣雖然貜且<lb/>
也長郤缺曰非吾力不能納也義實不爾克也引師而<lb/>
去之榖梁曰長轂五百乗緜地千里過宋鄭滕薛夐入<lb/>
千乗之國欲變人之主至城下然後知何知之晚也捷<lb/>
菑晉出也貜且齊出也貜且正也捷菑不正也予謂秦<lb/>
之事榖梁紆餘有味邾之事左氏語簡而切欲爲文記<lb/>
事者當以是觀之<lb/>
　　　　張嘉貞<lb/>
唐張嘉貞爲并州長史天兵軍使明皇欲相之而忘其<lb/>
名詔中書侍郎韋抗曰朕甞記其風操今爲北方大將<lb/>
<pb n="KR3j0038_SBCK_003-11b"/>
張姓而複名卿爲我思之抗曰非張齊丘乎今爲朔方<lb/>
節度使帝即使作詔以爲相夜閱大臣表䟽得嘉貞所<lb/>
獻遂相之議者謂明皇欲大用人而鹵莽若是非得嘉<lb/>
貞表䟽則誤相齊丘矣予攷其事大爲不然桉開元八<lb/>
年嘉貞爲相而齊丘以天寶八載始爲朔方節度相去<lb/>
三十年安得如上所云者又是時明皇臨御未乆方厲<lb/>
精爲治不應置相而不審其名位盖鄭處誨所著明皇<lb/>
雜録妄載其事史家誤采之也資治通鑑弃不取云<lb/>
　　　　張九齡作牛公碑<lb/>
張九齡爲相明皇欲以涼州都督牛仙客爲尚書執不<lb/>
<pb n="KR3j0038_SBCK_003-12a"/>
可曰仙客河湟一使典耳擢自胥史目不知書陛下必<lb/>
用仙客臣實恥之帝不恱因是遂罷相觀九齡集中有<lb/>
贈涇州刺史牛公碑盖仙客之父譽之甚至云福善莫<lb/>
大於有後仙客爲國之良用商君耕戰之國修充國羌<lb/>
胡之具出言可復所計而然邊捍長城主恩前席正稱<lb/>
其在涼州時與所諌止尚書事亦才一年然則與仙客<lb/>
非有夙嫌特爲公家忠計耳<lb/>
　　　　唐人告命<lb/>
唐人重告命故顔魯公自書告身今猶有存者韋述集<lb/>
賢注記記一事尤著漫載于此開元二十三年七月制<lb/>
<pb n="KR3j0038_SBCK_003-12b"/>
加皇子榮王巳下官爵令宰相及朝官工書者就集賢<lb/>
院冩告身以進於是宰相張九齡裴耀卿李林甫朝士<lb/>
蕭太師嵩李尚書暠崔少保琳陳黃門希烈嚴中書挺<lb/>
之張兵部均韋太常陟褚諌議庭誨等十三人各冩一<lb/>
通裝縹進内上大恱賜三相絹各三百匹餘官各二百<lb/>
匹以唐書考之是時十三王並授開府儀同三司詔詣<lb/>
東宮尚書省上日百官集送有司供張設樂悉拜王府<lb/>
官屬而不書此事<lb/>
　　　　典章輕廢<lb/>
典章故事有一時廢革遂不可復者牧守銅魚之制新<lb/>
<pb n="KR3j0038_SBCK_003-13a"/>
除刺史給左魚到州取州庫右魚合契周顯德六年詔<lb/>
以特降制書何假符契遂廢之唐兩省官上事宰臣送<lb/>
上四相共坐一榻各据一隅謂之押角晉天福五年勑<lb/>
廢之<lb/>
容齋隨筆卷第三<lb/>
<pb n="KR3j0038_SBCK_003-13b"/>
<pb n="KR3j0038_SBCK_003-13b"/>
</p>
<p>
</p>
  </div>
</body>
</text>
</TEI>