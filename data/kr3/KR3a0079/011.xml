<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>讀書録卷十一</head>
    <p>
<pb n="KR3a0079_WYG_011-1a"/>
欽定四庫全書<lb/>
　讀書録卷十一　　　　　　明　薛瑄　撰<lb/>
誠即五常之實理非五常之外别有誠也如實有是仁<lb/>
實有是義實有是禮實有是智是也<lb/>
即理而物在其中即物而理無不在<lb/>
如未有此宫室已有此宫室之理及有此宫室而理即<lb/>
在宫室之中如未有天地萬物已有天地萬物之理及<lb/>
有天地萬物而理即在天地萬物之中所謂體用一源<lb/>
<pb n="KR3a0079_WYG_011-1b"/>
顯微無間也<lb/>
名臣言行録載伊川為講官時文士歸其門者甚衆而<lb/>
伊川亦以天下自任論議褒貶無所顧避疑此八字或<lb/>
記言者之過伊川知易者豈容信口議論褒貶而無顧<lb/>
避乎<lb/>
朱子曰無極而太極所以明夫道之未始有物而實為<lb/>
萬物之根柢也<lb/>
人多於快意之事忘却道<lb/>
<pb n="KR3a0079_WYG_011-2a"/>
人為學至要當於妄念起處即遏絶之予每嘗用力於<lb/>
此故書以自勵<lb/>
忘與助學者之通患<lb/>
宋徽宗結金人攻遼之事始於童貫挾馬植来小人之<lb/>
肇亂也如此<lb/>
太極只在乎動静而已<lb/>
朱子稱周子曰先生之精因圗以示先生之蘊因圗以<lb/>
發其曰精者即無極而太極隂陽五行男女萬物也其<lb/>
<pb n="KR3a0079_WYG_011-2b"/>
曰蘊者即包涵無窮之理也<lb/>
太極者合天地萬物之理而一名之耳<lb/>
易有太極易即隂陽太極即道也<lb/>
澤藏珠而川媚石蘊玉而山輝有本之謂也莊子曰聖<lb/>
人貴精此之謂歟<lb/>
河圗洛書萬數萬象萬理之源<lb/>
天以至理示人者河圗洛書是也<lb/>
太極圗用功之要只在君子修之吉小人悖之凶修之<lb/>
<pb n="KR3a0079_WYG_011-3a"/>
者修此仁義中正也悖之者悖此仁義中正也故敬則<lb/>
欲寡而理明寡之又寡以至於無則靜虛者正也義也<lb/>
太極之體以立動直者中也仁也太極之用以行而聖<lb/>
可學矣<lb/>
劉靖修叙學有博文之功無約禮之實或非其所作或<lb/>
其少作也<lb/>
河圗具五行之數春夏秋冬元亨利貞仁義禮智無不<lb/>
在焉<lb/>
<pb n="KR3a0079_WYG_011-3b"/>
河圗一六水二七火三八木四九金竒數二十偶數<lb/>
二十中虛五以象太極是即五行一隂陽隂陽一太<lb/>
極也<lb/>
兩儀四象八卦以至六十四卦象數之理即太極也象<lb/>
數理氣渾然無間理雖不雜亦不離也<lb/>
伊川為講官以三代之上望其君從與否則在彼而已<lb/>
其肯自貶其道以徇之哉<lb/>
伊川晦菴為講官時姑取以備故事資口耳而已二<lb/>
<pb n="KR3a0079_WYG_011-4a"/>
子即以真知力行望其君宜其不合也<lb/>
咸九五咸其脢無悔脢背肉感所不見之地則無悔武<lb/>
王不忘逺當之<lb/>
太極解未至此而修之不知此而悖之此皆指中正仁<lb/>
義而言<lb/>
孟子論仁義禮智即太極也<lb/>
中正仁義性也性即太極也夫豈性之外復有太極太<lb/>
極之外又有所謂性哉<lb/>
<pb n="KR3a0079_WYG_011-4b"/>
太極之理中庸備之<lb/>
六經四書之理不出太極<lb/>
先儒曰慾心一萌便思義理以勝之即窒慾之要也古<lb/>
人有曰不見可欲使心不亂故四勿視為先<lb/>
人只是有已故不能與天地同其大其要惟在克已<lb/>
河圗一六二七三八四九之數各相合洛書一六二七<lb/>
三八四九之數各相近<lb/>
發明大易象數之原始於卲子繼之者朱子也<lb/>
<pb n="KR3a0079_WYG_011-5a"/>
作易本原不過夫子易有太極是生兩儀兩儀生四<lb/>
象四象生八卦數語但諸儒不之察獨卲子朱子能<lb/>
發明之<lb/>
河圗虛其中者太極也竒數二十偶數二十者兩儀也<lb/>
一六二七三八四九者四象也四實四空者八卦也夫<lb/>
子易有太極是生兩儀兩儀生四象四象生八卦之言<lb/>
盖本於此<lb/>
朱子論易象數皆本於大傳<lb/>
<pb n="KR3a0079_WYG_011-5b"/>
啓䝉見作易之原與卜筮之本義<lb/>
聖人方静之時正也義也寂也太極之體以立方動之<lb/>
時中也仁也感也太極之用以行此聖人之一動一靜<lb/>
無非妙道精義之發有不待言而著者<lb/>
學易只在語黙動静之間須時時學之<lb/>
聖人方静之時百體收歛一心湛然而萬理咸具及其<lb/>
動也随感而應動容周旋中禮耳目有聰明之理手足<lb/>
有恭重之理以至人倫之間各有仁義禮智信之理夫<lb/>
<pb n="KR3a0079_WYG_011-6a"/>
豈待言而後著哉<lb/>
天雖不言而元亨利貞循環無端運而為春夏秋冬之<lb/>
序發而為温熱凉寒之氣萬物生長遂成各正性命夫<lb/>
豈待言而後顯哉<lb/>
聖人發無言之教以示學者當求聖人之道於一身動<lb/>
静應事接物之間不可專求聖人之道於言語文字之<lb/>
際也<lb/>
學須切問近思方可見道不逺人<lb/>
<pb n="KR3a0079_WYG_011-6b"/>
易不外動静<lb/>
人之一動一静而太極無不在焉太極者本然之妙也<lb/>
動静者所乘之機也隂陽動静亦如此<lb/>
朱子論喜怒未發之中曰盖當至静之時但有能知覺<lb/>
者而未有所知覺也故以為静中有物則可而便以為<lb/>
纔思即是已發為此則未可以為坤卦純隂而不能無<lb/>
陽則可而便以復之一陽已動為此則未可也<lb/>
朱子曰程子言纔思即是已發能發明子思言外之意<lb/>
<pb n="KR3a0079_WYG_011-7a"/>
盖言不待喜怒之發但有所思即是已發此意已極精<lb/>
微説到未發界至十分盡頭不可以有加矣<lb/>
庖丁解牛人處常變之道備焉<lb/>
夬之上六不言隂有復生之理獨於剥之上九言陽有<lb/>
復生之理聖人扶陽抑隂之意也<lb/>
庖丁解牛順其自然之理而行之如技經肯綮之未嘗<lb/>
逆理則大軱矣<lb/>
庖丁解牛只是順理<lb/>
<pb n="KR3a0079_WYG_011-7b"/>
謝氏曰明道先生善言詩未嘗章解句釋但優游翫<lb/>
味吟哦上下便使人有得處又曰明道先生談詩並不<lb/>
曽下一字訓詁只轉却一兩字㸃掇念過便教人省悟<lb/>
竊觀朱子詩傳只轉一兩字㸃掇念過盖得明道談<lb/>
詩意也<lb/>
孔子教人不語以未至者<lb/>
朱子文集有未為定說者如盡心知性一段與孟子盡<lb/>
心知性集註不同當以集註為定說<lb/>
<pb n="KR3a0079_WYG_011-8a"/>
道體至中庸發明顯著矣<lb/>
復之卦辭言造化之復爻辭言人心之復<lb/>
知時識勢學易之大方也<lb/>
朱子與皇甫文仲帖曰本義義理不能出程傳但節得<lb/>
差簡畧耳<lb/>
朱子曰感是事来感我通是自家受他感處之義<lb/>
外聖賢之學便是異端機權世俗之學<lb/>
許魯齋曰吾道大公至正以天下公道大義行之故其<lb/>
<pb n="KR3a0079_WYG_011-8b"/>
法度森然明以示人竊謂異端正與吾道相反<lb/>
朱子曰孔子只説義之和為利不去利上求利只義之<lb/>
和處便是利又曰義者得宜之謂處物得其宜不逆萬<lb/>
物即所謂利<lb/>
程子曰敬義夾持直上達天徳自此為學之要也<lb/>
張旭見擔夫與公主爭道及公孫大娘舞劒而草書進<lb/>
乃心嘗思念至此而感發程子曰須是思方有感悟處<lb/>
若不思怎生得如此然可惜張旭留心於書若移此思<lb/>
<pb n="KR3a0079_WYG_011-9a"/>
道何所不至此即無忘之意<lb/>
師初六爻辭曰師出以律不臧凶象曰師出以律失律<lb/>
凶也失律即不臧也<lb/>
君子行有不得皆反諸己而無責人之心<lb/>
鳶飛魚躍是道理無一毫之空缺處逝者如斯不舍晝<lb/>
夜是道理無一息間斷處<lb/>
張子曰無天下國家皆非之理學至於不責人其徳進<lb/>
矣<lb/>
<pb n="KR3a0079_WYG_011-9b"/>
春夏之陽木火之氣也秋冬之隂金水之氣也此五行<lb/>
隂陽無餘欠也<lb/>
隂陽不在五行外太極不在隂陽外<lb/>
公孫支言夷吾忌克忌猜疑克好勝二者人之大病也<lb/>
不可不去<lb/>
知至至之上至字是至處下至字是到那至處知終是<lb/>
終處終之是終而不去<lb/>
夫剛立之稱見比卦傳<lb/>
<pb n="KR3a0079_WYG_011-10a"/>
自古作史者茍非大公至正之人愛憎取舍之間失其<lb/>
實者多矣孟子曰盡信書不如無書莊周曰儒者偽辭<lb/>
劉靖修詩曰紀録紛紛已失真語言輕重在詞臣若將<lb/>
字字求心術恐有無邊受屈人數子之言曲盡作史之<lb/>
弊<lb/>
蠧生木中枝葉從之顛仆詩曰顛沛之揭枝葉未有害<lb/>
本實先撥故王者以治内為本内不治而末雖安不足<lb/>
恃也漢元成哀平之世可見矣<lb/>
<pb n="KR3a0079_WYG_011-10b"/>
列子曰運轉不已天地宻移疇覺之哉是天地之化無<lb/>
一息之間如人之自少而老物之自盛而衰無須臾之<lb/>
不變但人自不察耳<lb/>
無卜筮而知吉凶最宜詳翫人所為順理即所謂惠迪<lb/>
吉又何必卜筮而知吉乎人所為悖理即所謂從逆凶<lb/>
又何必卜筮而後知凶乎<lb/>
無行所悔最為難事<lb/>
雷撃而為雷斧星隕而為石是皆氣結而成者以是知<lb/>
<pb n="KR3a0079_WYG_011-11a"/>
土石之類皆天地之初氣凝結而成但剛為陽柔為隂<lb/>
耳<lb/>
五行固有隂陽就水木火金土上又各有隂陽如水隂<lb/>
也其質属隂其氣属陽之類<lb/>
　<lb/>
　<lb/>
　<lb/>
　<lb/>
<pb n="KR3a0079_WYG_011-11b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　讀書録卷十一<lb/>
</p>
<p>
</p>
  </div>
</body>
</text>
</TEI>