<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>大學衍義補卷一百十一</head> <lb/>
    <p>
<pb n="KR3a0080_WYG_111-1a"/>
欽定四庫全書<lb/>
　大學衍義補卷一百十一<lb/>
　　　　　　　　　　　　　明　丘濬　撰<lb/>
　治國平天下之要<lb/>
　　慎刑憲<lb/>
　　　簡典獄之官<lb/>
舜典帝曰臯陶蠻夷猾夏寇賊姦宄汝作士<lb/>
　鄭𤣥曰猾亂也羣行攻刦曰寇殺人曰賊在外曰姦<lb/>
<pb n="KR3a0080_WYG_111-1b"/>
　在内曰宄士理官也<lb/>
　　臣按此萬世命官掌刑之始盖帝世兵刑合而為<lb/>
　　一所謂蠻夷猾夏三代以後則屬之兵官而刑官<lb/>
　　所掌者寇賊姦宄而已而後世羣行攻刦之寇則<lb/>
　　亦以屬兵焉<lb/>
周官司寇掌邦禁詰姦慝刑暴亂<lb/>
　吕祖謙曰姦慝隱而難知故謂之詰推鞫窮詰而求<lb/>
　其情也暴亂顯而易見直刑之而已<lb/>
<pb n="KR3a0080_WYG_111-2a"/>
　蔡沈曰秋官卿主寇賊法禁詰姦慝刑彊暴作亂者<lb/>
　掌刑不曰刑而曰禁者禁於未然也<lb/>
　　臣按司寇六卿之一在虞廷謂之士師在周謂之<lb/>
　　司寇在漢謂之廷尉唐宋以來刑部尚書侍郎是<lb/>
　　也<lb/>
立政周公若曰太史司寇蘇<hi>國名</hi>公式敬爾由獄以長我<lb/>
王國茲式有慎以列用中罰<lb/>
　蔡沈曰此周公因言慎罰而以蘇公敬獄之事告之<lb/>
<pb n="KR3a0080_WYG_111-2b"/>
　太史使其并書以為後世司獄之式也左傳蘇忿生<lb/>
　以溫為司寇周公吿太史以蘇忿生為司寇用能敬<lb/>
　其所由之獄培植基本以長我王國令於此取法而<lb/>
　有謹焉則能以輕重條列用其中罰而無過差之患<lb/>
　矣<lb/>
　陳櫟曰蘇公所以為司寇在乎敬後人之法蘇公在<lb/>
　乎慎能慎則能敬矣固為後之司獄者慮尤為後之<lb/>
　君用人以司獄者慮能如蘇公者則用否則斥<lb/>
<pb n="KR3a0080_WYG_111-3a"/>
　　臣按蘇公一獄官也敬其所由之獄謂其能使天<lb/>
　　下無寃獄可矣而周公乃謂之能長我王國且使<lb/>
　　太史書之以為後世司獄之法然則治天下豈無<lb/>
　　他道而必以刑獄培植國家之基本乎孟子曰三<lb/>
　　代之得天下也以仁其失天下也以不仁仁之效<lb/>
　　及於天下非百年而不洽不仁之效一日行之則<lb/>
　　有一日之害一年行之則有一年之害盖不終朝<lb/>
　　而已遍於寰區矣所以為此者固出於其君之心<lb/>
<pb n="KR3a0080_WYG_111-3b"/>
　　而所以廣君之虐於天下者則其臣為之也觀諸<lb/>
　　秦隋以來可見已人君不仁之政固非一事然皆<lb/>
　　假刑以行之假刑以立威尤不仁之政之大者也<lb/>
　　周公吿成王以立政用人之事而末舉蘇公敬獄<lb/>
　　為言且欲以為式於天下後世然不謂之治獄而<lb/>
　　謂之敬獄而又欲後人取法而有慎焉所謂敬所<lb/>
　　謂慎敬則存於心者不敢忽慎則見於事者不敢<lb/>
　　肆雖則以告太史而實以之而告於王也使為獄<lb/>
<pb n="KR3a0080_WYG_111-4a"/>
　　官者能用敬慎以治獄而用獄官者又能擇敬慎<lb/>
　　之人而用之則凡所以治獄者無非仁而不仁之<lb/>
　　事則有所不行矣所行無非仁是能重民命矣能<lb/>
　　重民命則足以延國命矣民命之有永乃天命之<lb/>
　　所由永也<lb/>
君陳王曰殷民在辟予曰辟爾惟勿辟予曰宥爾惟勿<lb/>
宥惟厥中<lb/>
　蔡沈曰言殷民之在刑辟者不可徇君以為生殺惟<lb/>
<pb n="KR3a0080_WYG_111-4b"/>
　當審其輕重之中也<lb/>
　陳經曰君之喜怒無常情法之輕重有常理不徇君<lb/>
　而徇理之中可也君言茍是從君可也非從君乃從<lb/>
　理也君言茍未是則從理可也從理乃所以從君也<lb/>
　　臣按成王以是告君陳即周公吿成王以文王罔<lb/>
　　兼庶獄及不誤于庶獄之意也後世人主惟恐其<lb/>
　　臣之不徇已有不徇已者或怒或斥其視成王之<lb/>
　　告君陳惟恐其臣之或徇乎已其人之賢不肖何<lb/>
<pb n="KR3a0080_WYG_111-5a"/>
　　如也是固其得於家庭之傳輔弼之訓然其天質<lb/>
　　之美亦於是乎見之後世人主所當取法者也<lb/>
吕刑王曰典獄非訖<hi>盡也</hi>于威<hi>權勢/也</hi>惟訖于富<hi>賄賂也</hi>敬忌<lb/>
罔有擇言在身惟克天德自作元命配享在下<lb/>
　蔡沈曰當時典獄之官非惟得盡法於權勢之家亦<lb/>
　惟得盡法於賄賂之人言不為威屈不為利誘也敬<lb/>
　忌之至無有擇言在身大公至正純乎天德無毫髪<lb/>
　不可舉以示人者天德在我則大命自我作而配享<lb/>
<pb n="KR3a0080_WYG_111-5b"/>
　在下矣在下者對天之辭盖推典獄用刑之極功而<lb/>
　至於與天為一者如此<lb/>
　吕祖謙曰典獄不得行其公者非為威脅則為利誘<lb/>
　欲威不能屈富不得淫惟在敬忌無擇言在身而已<lb/>
　又曰典獄之官民之死生係焉須是無一毫私意所<lb/>
　言無非公理方可分付以民之死生天德所謂至公<lb/>
　無私之德到自作元命地位命是命令所制刑之命<lb/>
　皆是元善不可復加之命方可後世多以典獄為法<lb/>
<pb n="KR3a0080_WYG_111-6a"/>
　家賤士民之死生寄於不學無知之人和氣不召乖<lb/>
　氣常有所以不能措天下之治蓋掌刑之官代天行<lb/>
　罰天討有罪天所以整齊天下之民元不是自家事<lb/>
　惟敬五刑以成三德敬五刑是專敬天理三德是或<lb/>
　當用正直或當用剛克或當用柔克各得其當若不<lb/>
　敬天命為害所逼為利所誘用刑必差須是置禍福<lb/>
　於度外專敬天命刑無不得其當則民有所措手足<lb/>
　此所以培養根本故三代得天下以仁<lb/>
<pb n="KR3a0080_WYG_111-6b"/>
　　臣按刑獄之事實闗於天典刑者惟一循天理之<lb/>
　　公而不徇乎人欲之私權勢不能移財利不能動<lb/>
　　如此用刑者無愧於心受刑者允當其罪吾之心<lb/>
　　合天之心矣然非在我者一於敬而不敢忽一於<lb/>
　　忌而不敢肆行之于身皆可言之於口無一事而<lb/>
　　不可對人言者不能也允若茲則吾之所存者合<lb/>
　　乎天心而吾之所得者純乎天德矣彼其生死夀<lb/>
　　夭之命乃天所以制斯人者今我德與天一則制<lb/>
<pb n="KR3a0080_WYG_111-7a"/>
　　生人之命在我矣夫天髙高而在上所以制人之<lb/>
　　命者也典獄者雖在於下而其所典之職亦以制<lb/>
　　人之命焉豈非配享在下乎典獄之職所係之重<lb/>
　　如此膺天命而制生靈之命者可不擇其人以用<lb/>
　　之乎要之獄所以不公者外為權勢之囑託内為<lb/>
　　財利之賄賂故也然典獄之官所以不訖於威富<lb/>
　　者其根本則又在於上之人焉上之人誠嚴申明<lb/>
　　祖宗之法使有罪者不以賄免戒飭左右之人使<lb/>
<pb n="KR3a0080_WYG_111-7b"/>
　　掌法者得以執奏而所用以居是官者又必得夫<lb/>
　　存心敬畏秉性剛直之人用之則法不至於私濫<lb/>
　　人不死於非命人心允合於天心逆氣不傷於和<lb/>
　　氣乎吁臣之所為乃承君之所命臣之所以作民<lb/>
　　之命由君作臣之命也臣德克享於天則君德可<lb/>
　　知也或曰典獄用刑人臣事也蔡氏謂推其極至<lb/>
　　於與天為一何哉天者公而已矣天以至公之道<lb/>
　　付之君君以天討之公付之臣臣能奉公與天無<lb/>
<pb n="KR3a0080_WYG_111-8a"/>
　　間是即君之所以無間於天也<lb/>
王曰嗟四方司政典獄非爾唯作天牧今爾何監非時<lb/>
伯夷播刑之迪其今爾何懲惟時苗民匪察於獄之麗<lb/>
<hi>附也</hi>罔擇吉人觀于五刑之中惟時庶威奪貨<lb/>
　蔡沈曰司政典獄諸侯也為諸侯主刑獄而言非爾<lb/>
　諸侯為天牧養斯民乎為天牧民則今爾何所監懲<lb/>
　所當監者非伯夷乎所當懲者非有苗乎伯夷布刑<lb/>
　以啓迪斯民捨臯陶而言伯夷者探本之論也苗民<lb/>
<pb n="KR3a0080_WYG_111-8b"/>
　不察於獄辭之所麗又不擇吉人俾觀于五刑之中<lb/>
　惟是貴者以威亂政富者以貨奪法<lb/>
　　臣按刑者天所以討有罪討有罪所以安無罪之<lb/>
　　民也司政典獄並言者以諸侯受天子之命以為<lb/>
　　一方之主既司夫民政復典夫刑獄也政所以安<lb/>
　　民生獄所以治民罪皆奉天子之命以牧養其民<lb/>
　　然天子之命即天命也天子之民即天民也安民<lb/>
　　生固所以全其天命治民罪亦所以全其天命也<lb/>
<pb n="KR3a0080_WYG_111-9a"/>
　　有罪者治之則不敢復為惡而無罪之民皆得遂<lb/>
　　其生而全其天矣<lb/>
王曰嗚呼念之哉伯父伯兄仲叔季弟幼子童孫皆聽<lb/>
朕言庶有格<hi>至也</hi>命今爾罔不由慰日勤爾罔或戒不勤<lb/>
　蔡沈曰此吿同姓諸侯也參錯訊鞫極天下之勞者<lb/>
　莫若獄茍有毫髪怠心則民有不得其死者矣罔不<lb/>
　由慰日勤者爾所用以自慰者無不以日勤故職舉<lb/>
　而刑當也爾罔或戒不勤者刑罰之用一成而不可<lb/>
<pb n="KR3a0080_WYG_111-9b"/>
　變者也茍頃刻之不勤則刑罸失中雖深戒之而已<lb/>
　施者亦無及矣戒固善心也而用刑豈可以或戒也<lb/>
　哉<lb/>
　　臣按三代之世封建之法行故穆王所戒者伯父<lb/>
　　伯兄仲叔季弟幼子童孫皆其同姓諸侯也盖天<lb/>
　　下有天下之刑一國有一國之刑天下之刑則天<lb/>
　　下之有罪者係累於其獄一國之刑則一國之有<lb/>
　　罪者禁錮於其獄人非一人也五木具其身百憂<lb/>
<pb n="KR3a0080_WYG_111-10a"/>
　　嬰其心度一日有如三秋者矣而為邦國之君典<lb/>
　　刑獄之政置其身於安逸之地忘其人在困阨之<lb/>
　　中則有不得其死者矣吾何惜夫頃刻之勞而不<lb/>
　　盡吾心焉而使斯人無罪而就死地哉一息或怠<lb/>
　　而致數人之死命後雖悔之亦無及矣吾心何由<lb/>
　　而安哉此所以用之慰者必以日勤然後職舉而<lb/>
　　刑當也<lb/>
非佞折獄惟良折獄<lb/>
<pb n="KR3a0080_WYG_111-10b"/>
　蔡沈曰佞口才也非口才辯給之人可以折獄惟溫<lb/>
　良長者視民如傷者能折獄而無不在中也<lb/>
　林之竒曰佞人禦人以口給如周亞夫詣廷尉責問<lb/>
　曰君侯欲反何也答曰臣所買器乃葬器也何謂反<lb/>
　乎吏曰君縱不反地上即反地下矣所謂佞折獄也<lb/>
　　臣按折獄之官人命所係是以自古典獄之官必<lb/>
　　用易直仁厚之長者以任之盖以箠楚之下何求<lb/>
　　不得和顔恱色以詢之猶恐畏威懼刑而不敢盡<lb/>
<pb n="KR3a0080_WYG_111-11a"/>
　　其情况禦之以口給乎<lb/>
王曰嗚呼敬之哉官<hi>典獄之官</hi>伯<hi>諸/侯</hi>族<hi>同/族</hi>姓<hi>異姓</hi>朕言多懼朕<lb/>
敬于刑有德惟刑今天相民作配在下<lb/>
　蔡沈曰此總告之也朕之於刑言且多懼况用之乎<lb/>
　朕敬于刑者畏之至也有德惟刑厚之至也今天以<lb/>
　刑相治斯民汝實任責作配在下可也<lb/>
　　臣按先儒謂官伯官之長前曰自作元命配享在<lb/>
　　下今曰今天相民作配在下則獄官乃配天者也<lb/>
<pb n="KR3a0080_WYG_111-11b"/>
　　人君知獄官可以配天則於命是官也必不敢輕<lb/>
　　人臣知獄官可以配天則於居是官也必能自重<lb/>
　　穆王於前既曰念之哉念之云者即帝舜恤之之<lb/>
　　意也又曰敬之哉敬之云者即帝舜欽之之意也<lb/>
　　穆王之作此書雖曰耄荒然帝王心法之傳千載<lb/>
　　猶可想見此吕刑之書所以見取於孔子也歟<lb/>
周禮刑官屬大司寇卿一人小司寇中大夫二人士師<lb/>
下大夫四人鄉士上士八人中士十有六人旅下士三<lb/>
<pb n="KR3a0080_WYG_111-12a"/>
十有二人府六人史十有二人胥十有二人徒百有二<lb/>
十人<lb/>
　鄭𤣥曰鄉士主六鄉之獄<lb/>
　賈公彦曰刑官有虞氏曰士夏曰大理周曰大司寇<lb/>
　　臣按大司寇一人即今刑部尚書小司寇二人即<lb/>
　　今左右侍郎鄉士以下鄭註謂主六鄉之獄即今<lb/>
　　十三司分掌各道刑獄是也自唐以來分為六部<lb/>
　　而刑部分四屬曰憲部曰比部曰司門部曰都官<lb/>
<pb n="KR3a0080_WYG_111-12b"/>
　　部國初因之至洪武二十三年始改為十三部後<lb/>
　　又加以貴州交阯為十四其後棄交阯惟存十三<lb/>
　　部焉盖有合於周官刑官之屬鄉士掌六鄉之獄<lb/>
　　之制可見前聖後聖之心其揆一也<lb/>
小司寇之職歲終則令羣士計獄弊訟登中于天府<lb/>
　鄭𤣥曰登中上其所斷獄訟之數<lb/>
　賈公彦曰羣士謂鄉士遂士以下<lb/>
　　臣按登中于天府說者謂獄訟之中言事實之書<lb/>
<pb n="KR3a0080_WYG_111-13a"/>
　　也必登于天府者以刑所以致天討故登于天府<lb/>
　　而藏之且示重其書而有謹於用之意臣竊以為<lb/>
　　所謂中者意者取其所計弊獄訟之得其中者上<lb/>
　　于天府使藏之以為法比後有罪犯有合于是者<lb/>
　　則援引以為質也如此庶於文法為順<lb/>
鄉士掌國中<hi>遂士掌四郊縣士掌野</hi>各掌其鄉之民數<hi>遂士掌其遂之民數</hi>
<hi>縣士掌其縣之民數</hi>而糾戒之<hi>遂士縣士亦各糾其戒令</hi>聽其獄訟察其辭辯<lb/>
其獄訟異其死刑之罪而要之旬而職聽于朝<hi>遂士縣士皆同</hi>
<pb n="KR3a0080_WYG_111-13b"/>
<hi>惟旬遂士二旬縣士三旬</hi>司寇聽之斷其獄弊其訟于朝羣士司刑<lb/>
皆在各麗<hi>附也</hi>其法以議獄訟獄訟成士師受中協日刑<lb/>
殺肆<hi>陳尸</hi>之三日<hi>遂士則協日就郊而刑殺縣士則協刑殺各就其縣餘並同</hi>若欲免<lb/>
之則王㑹其期<hi>遂士則王命三公㑹其期縣士則王命六卿㑹其期</hi>
　吳澂曰掌國中謂國中至百里郊也凡六鄉之獄皆<lb/>
　在國中要之者謂為其罪法之要辭受中謂受獄訟<lb/>
　之成也協日刑殺謂可刑殺之日也肆之謂陳尸期<lb/>
　謂王欲赦之人則鄉士職聽於朝司寇聽之之日則<lb/>
<pb n="KR3a0080_WYG_111-14a"/>
　王以時親往議之也<lb/>
　　臣按刑官而以士名則自虞廷已然其在朝者謂<lb/>
　　之士師布列於外者在六鄉謂之鄉士在六遂謂<lb/>
　　之遂士在各縣謂之縣士各掌其民之數其所以<lb/>
　　糾戒令聽獄訟察虚實辯曲直異死刑而為其要<lb/>
　　辭以職事而聽於朝而司寇聽之三士皆同也而<lb/>
　　其日數則不同焉鄉士則旬日也遂士則二旬也<lb/>
　　縣士則三旬也及夫斷其獄弊其訟於朝羣士與<lb/>
<pb n="KR3a0080_WYG_111-14b"/>
　　司刑之官皆在焉各以其所犯罪附之於法合衆<lb/>
　　所麗之法而參議之士師乃受其成獄協之於可<lb/>
　　殺之日始加以刑殺而陳其尸者三日三士皆同<lb/>
　　也惟所肆之處則不同焉鄉則市朝也遂則於其<lb/>
　　遂也縣則於其縣也若其人之罪有可矜而可疑<lb/>
　　王欲免之六鄉則王自㑹於司寇而自為之期六<lb/>
　　遂則王命三公㑹其期各縣則王命六鄉㑹其期<lb/>
　　三士之地不同而皆掌民數其糾戒令聽獄訟則<lb/>
<pb n="KR3a0080_WYG_111-15a"/>
　　同也而皆謂之士焉夫謂之士者理官也士居四<lb/>
　　民之先而列五爵之一列官分職不皆謂之士而<lb/>
　　理官獨謂之士者盖以此官民命所繫天討所寓<lb/>
　　國家所以得失民心皆在於此故非明義理備道<lb/>
　　德通經學者不可以居之自虞廷以臯陶為士而<lb/>
　　周人自秋官卿以下内外掌刑之官皆以士名盖<lb/>
　　以示後世使知刑官之重而不可雜以他流也本<lb/>
　　朝定制風憲官不以吏員為之深得虞周之意<lb/>
<pb n="KR3a0080_WYG_111-15b"/>
漢文帝時張釋之為廷尉上行出中渭橋有一人從橋<lb/>
下走乗輿馬驚捕屬廷尉釋之奏犯蹕當罸金上怒釋<lb/>
之曰法者天子所與天下公共之也今法如是重之是<lb/>
不信於民也且方其時上使使誅之則已今已下廷尉<lb/>
廷尉天下之平也一傾天下用法皆為之輕重民安所<lb/>
錯其手足惟陛下察之上良久曰廷尉當是也其後人<lb/>
有盗高廟坐前王環得下廷尉治釋之奏當棄市上大<lb/>
怒曰人無道乃盗先帝器吾屬廷尉者欲致之族而君<lb/>
<pb n="KR3a0080_WYG_111-16a"/>
以法奏之<hi>謂依律而斷也</hi>非吾所以共承宗廟意也釋之免冠<lb/>
頓首謝曰法如是足也且罪等然以逆順為差今盗宗<lb/>
廟器而族之有如萬分一假令愚民取長陵一抔土陛<lb/>
下且何以加其罪乎帝乃白太后許之<lb/>
　楊氏曰釋之論犯蹕其意善矣然曰方其時上使人<lb/>
　誅之則已是則開人主妄殺人之端也既曰法者天<lb/>
　子所與天下公共則犯法者天子必付之有司以法<lb/>
　論之安得越法而擅誅乎<lb/>
<pb n="KR3a0080_WYG_111-16b"/>
　　臣按張釋之為廷尉文帝欲當犯蹕者以罪而釋<lb/>
　　之罰金文帝欲當盗高廟玉環者以族釋之當以<lb/>
　　棄市可謂能守職執法而以道事君者矣其視張<lb/>
　　湯視上意所欲罪釋而為之出入者不啻鸞鳯之<lb/>
　　與鷹鸇矣雖然釋之敢言固難而文帝之能從尤<lb/>
　　難後世為法官者固當以釋之為法而文帝之從<lb/>
　　諫如流而不飾非拒諫以私怒刑人尤人主之盛<lb/>
　　德也萬世人主所當師焉<lb/>
<pb n="KR3a0080_WYG_111-17a"/>
宣帝本始四年詔曰間者吏用法巧文寖深是朕之不<lb/>
德也夫決獄不當使有罪興<hi>起也</hi>邪<hi>當重而輕使有罪者起邪心</hi>不辜<lb/>
䝉戮父子悲恨朕甚傷之今遣廷史與郡鞫獄仕輕禄<lb/>
薄其為置廷平秩六百石員四人其務平之以稱朕意<lb/>
於是選于定國為廷尉求明察寛恕黄覇等以為廷平<lb/>
季秋後請讞時上常幸宣室齋居而決事獄刑號為平矣<lb/>
　　臣按漢既有廷尉而又立廷平後世以大理寺平<lb/>
　　允法司刑獄其原盖出於此<lb/>
<pb n="KR3a0080_WYG_111-17b"/>
　　本朝設大理寺卿一人少卿寺丞各二人又分其<lb/>
　　屬為左右二寺設正副評事凡刑部都察院所問<lb/>
　　罪獄必俟平允然後法司定罪若罪名不當駁囘<lb/>
　　再問<lb/>
魏明帝時衞覬奏曰刑法者國家之所貴重而私議之<lb/>
所輕賤獄吏者百姓之所懸命而選用者所卑下王政<lb/>
之弊未必不由此也請置博士轉相教授事遂施行<lb/>
　胡寅曰懷天下者當以仁理天下者當以義律令者<lb/>
<pb n="KR3a0080_WYG_111-18a"/>
　聊以記刑名之數耳豈所恃以為治也惟明於經訓<lb/>
　者乃能用法徒貴習法之熟而無保國化民之本是<lb/>
　李斯所以亡秦者也夫業儒之侮經者尚多有之况<lb/>
　習法而不知仁義之道其侮法將十人而二五茍如<lb/>
　是曷若付百官有司於胥吏哉自後世觀魏之所以<lb/>
　存豈係于有律博士而其所以亡者豈係於律令之<lb/>
　煩省乎衞覬之言非經邦之令猷也<lb/>
　　臣按衞覬欲立律博士是欲以國家弼教輔治之<lb/>
<pb n="KR3a0080_WYG_111-18b"/>
　　大典付之不通經之吏胥也胡氏非之誠是矣夫<lb/>
　　吏胥之不通經固不可以掌律令然於律之名例<lb/>
　　條貫猶其所習也而後世乃至以獄事付之武夫<lb/>
　　嬖倖則併法比之不知焉則是設為刑獄以立威<lb/>
　　制人非以弼教輔治也固非聖人制刑之意亦豈<lb/>
　　天討有罪之公哉<lb/>
唐太宗初即位盛開選舉或有詐為資䕃者上令自首<lb/>
不首者死俄有詐偽事洩大理少卿戴胄斷流上曰朕<lb/>
<pb n="KR3a0080_WYG_111-19a"/>
下敇不首者死今斷流是示天下以不信卿欲賣獄乎<lb/>
胄曰陛下當即殺之非臣所及既付所司臣不敢虧法<lb/>
上曰卿自守法而令我失信邪胄曰法者國之所以布<lb/>
大信於天下言者當時喜怒之所發耳陛下發一朝之<lb/>
忿而欲殺之既而不可而寘之於流此乃忍小忿而存<lb/>
大信也若順忿違信臣竊為陛下惜之上曰法有所失<lb/>
公能正之朕何憂也<lb/>
　　臣按胄謂陛下當即殺之非臣所及其失正與張<lb/>
<pb n="KR3a0080_WYG_111-19b"/>
　　釋之同其所謂法者所以布大信於天下而言者<lb/>
　　一時喜怒之所發陛下發一朝之忿而欲殺之既<lb/>
　　而不可而寘之於流此乃忍小忿而存大信則名<lb/>
　　言也太宗不徒不怒之而且奬之真好治納諫之<lb/>
　　主也後主宜法焉臣嘗因是而論之國家之法固<lb/>
　　不可以不守而人君之言亦不可以失信言一失<lb/>
　　信後雖有言人莫之信矣然而欲存人君之信而<lb/>
　　於祖宗之法則有妨焉如之何則可曰為人上者<lb/>
<pb n="KR3a0080_WYG_111-20a"/>
　　當熟思審處而後發於言前有所違後難於繼斷<lb/>
　　然不出諸口也為人臣者則當遏絶之於發言之<lb/>
　　初不待其形見於事為之著如此則是能致其君<lb/>
　　於無過之地矣<lb/>
貞觀初詔殿中侍御史崔仁師覆按青州謀反獄仁師<lb/>
止坐其魁首十餘人餘皆釋之大理少卿孫伏伽謂仁<lb/>
師曰足下平反者衆人情誰不貪生恐見徒侣得免未<lb/>
肯甘心仁師曰凡治獄當以仁恕為本豈可自規免罪<lb/>
<pb n="KR3a0080_WYG_111-20b"/>
而不為伸邪萬一闇短誤有所中以一身易十囚之死<lb/>
亦所願也<lb/>
　　臣按崔仁師謂治獄以仁恕為本豈可自規免罪<lb/>
　　而不為伸後世治獄者往往自規免已之罪不復<lb/>
　　顧人之死生皆仁師之罪人也<lb/>
太宗時大理少卿胡演進每月囚帳上覽焉問曰其間<lb/>
罪亦有情可矜容者皆以律斷對曰原情定罪非臣下<lb/>
所敢上謂侍臣曰古人云鬻棺者欲歲之疫匪欲害人<lb/>
<pb n="KR3a0080_WYG_111-21a"/>
利欲售棺故爾今法司覆理一獄必求深劾欲成其考<lb/>
今作何法得使平允王珪奏曰但選良善平恕斷獄允<lb/>
當者賞之即姦偽自息上善之<lb/>
　　臣按欲得獄平允王珪欲選良善平恕斷獄允當<lb/>
　　者賞之臣竊以為斷獄之吏固欲選良善平恕者<lb/>
　　然其本則在人君焉人君茍存好生之心欽哉欽<lb/>
　　哉惟刑之恤雖不賞之彼亦不敢深刻矣<lb/>
太宗嘗與侍臣論獄魏徵曰煬帝時嘗有盜發稍渉疑<lb/>
<pb n="KR3a0080_WYG_111-21b"/>
似悉令斬之凡二十餘人大理丞張元濟怪其多試尋<lb/>
其狀内五人嘗為盗餘皆平民竟不敢執奏盡殺之太<lb/>
宗曰此豈惟煬帝無道其臣亦不盡忠君臣如此何得<lb/>
不亡公等戒之<lb/>
　　臣按太宗無事時與羣臣論獄魏徵論及隋煬之<lb/>
　　無道殺人而太宗責臣之不忠且曰君臣如此何<lb/>
　　得不亡噫隋之君臣如此所以亡唐之君臣如此<lb/>
　　所以興後世人主不可不知也<lb/>
<pb n="KR3a0080_WYG_111-22a"/>
武后時萬年主簿徐堅上疏以為書有五聽之道令著<lb/>
三覆之奏比有敇推按反者得實即行斬決人命至重<lb/>
死不再生萬一懷枉吞聲赤族豈不痛哉此不足肅姦<lb/>
逆而明典刑適所以長威福而生疑懼臣望絶此處分<lb/>
依法覆奏又法官之任宜加簡擇有用法寛平為百姓<lb/>
所稱者願親而任之有處事深酷不允人望者願疎而<lb/>
退之<lb/>
　　臣按徐堅謂推按反者即行斬決不足肅姦逆而<lb/>
<pb n="KR3a0080_WYG_111-22b"/>
　　明典刑而適所以長威福而生疑懼非獨於反獄<lb/>
　　一事為然凡人君用人糾察人過咎委任之專而<lb/>
　　信任之不疑皆有此弊<lb/>
武后時刺史李行裒為酷吏所陷秋官郎中徐有功固<lb/>
爭不能得侍郎周興奏有功故出反囚當斬太后雖不<lb/>
許亦免其官然太后雅重有功久之復起為侍御史有<lb/>
功伏地流涕固辭曰臣聞鹿走山林而命縣庖厨勢使<lb/>
之然也陛下以臣為法官臣不敢枉陛下法必死是官<lb/>
<pb n="KR3a0080_WYG_111-23a"/>
矣太后固授之逺近聞者相賀<lb/>
　　臣按有功當酷吏告密羅織之秋獨能以平恕為<lb/>
　　心可謂特立不倚者矣武后雖女主然亦知雅重<lb/>
　　其人當死而生之既廢而起之固辭而受之可見<lb/>
　　天理之在人心者未嘗泯特人臣立志不堅見理<lb/>
　　不明過於狥人而切於為已耳後世人主一廢其<lb/>
　　人即不復用不復問往事之如何顧反出一女主<lb/>
　　下哉<lb/>
<pb n="KR3a0080_WYG_111-23b"/>
武后時法官競為深酷惟司刑丞徐有功杜景儉獨存<lb/>
平恕被告者皆曰遇來侯必死遇徐杜必生<lb/>
　　臣按當武后酷吏淫虐之時而徐有功杜景儉獨<lb/>
　　存仁恕是知人心之天理雖以暴虐之君無不有<lb/>
　　之但掌刑之臣不能執正守法耳<lb/>
宋太宗太平興國三年始用儒士為司理判官<lb/>
　　臣按州郡設官理刑亦猶周官鄉士縣士之比然<lb/>
　　謂之士者以刑獄人命所係不可專委之吏胥士<lb/>
<pb n="KR3a0080_WYG_111-24a"/>
　　讀書知義理不徒能守法而又能於法外推情察<lb/>
　　理而不忍致人無罪而就死地名重於利吏胥雖<lb/>
　　曰深於法比然後能知法也而不知有法外意茍<lb/>
　　獄文具而罪責不及已足矣而人之寃否不恤也<lb/>
　　宋太宗始用士人為司理判官其有合成周之制<lb/>
　　歟<lb/>
淳化元年令刑部定置詳覆官六員專閲天下所上案<lb/>
牘勿復公遣鞫獄吏置御史臺推勘官二十人並以京<lb/>
<pb n="KR3a0080_WYG_111-24b"/>
朝官充若諸州有大獄則乗傳就鞫獄辭日上必臨遣<lb/>
諭㫖曰無滋蔓無留滯或賜以裝錢還必召見問以所<lb/>
推事狀著為定令<lb/>
　　臣按宋於法司常員之外專置官以閲天下所上<lb/>
　　案牘及推勘大獄臨遣必諭㫖優賜竣事又召見<lb/>
　　請問人君留心獄事如此奉命以推治者其有不<lb/>
　　盡心者乎<lb/>
二年置諸路提㸃刑獄司命常參官主之凡官内州府<lb/>
<pb n="KR3a0080_WYG_111-25a"/>
十日一具囚帳供報有疑獄未決者即馳傳往視之州<lb/>
郡敢積稽留大獄久而不解及以偏辭按讞情不得實<lb/>
并官吏用情者悉以聞<lb/>
　　臣按後世於藩方設官司刑本此在宋為提㸃刑<lb/>
　　獄司在元為肅政亷訪司本朝於藩方各置提刑<lb/>
　　按察司凡十有三處<lb/>
是年始制審刑院於禁中兼置詳議官六員凡獄具上<lb/>
奏先由審刑院印訖以付大理寺刑部斷覆以聞乃下<lb/>
<pb n="KR3a0080_WYG_111-25b"/>
審刑詳議申覆裁決訖以付中書省當即下之其未允<lb/>
者宰相覆以聞如命論決<lb/>
　　臣按宋制即有刑部大理寺而又立審刑院於禁<lb/>
　　中事雖詳審然不無重複本朝有獄事先由刑部<lb/>
　　都察院鞫問然後送大理寺有不允者駁囘再問<lb/>
　　既允然後問聞奏取㫖事體歸一可為萬世彛典<lb/>
真宗景德四年復置諸路提㸃刑獄官先是帝出筆記<lb/>
六事其一曰勤恤民隱所慮四方刑獄官吏未盡得人<lb/>
<pb n="KR3a0080_WYG_111-26a"/>
一夫受寃即召災沴先帝嘗選朝臣為諸路提㸃刑獄<lb/>
今可復置仍以使臣副之引對於長春殿遣之<lb/>
　　臣按宋太宗始置諸路提㸃刑獄既而罷之至是<lb/>
　　復置本朝置提刑按察司其職雖糾察一道官吏<lb/>
　　不專於刑然以提刑入銜則固重在此也<lb/>
神宗熙寧七年置律學設教授公試習律令生員義三<lb/>
道先是置刑法科其考試闗防如諸科法<lb/>
　司馬光曰律令格式皆當官者所須何必置明法一<lb/>
<pb n="KR3a0080_WYG_111-26b"/>
　科使為士者豫習之夫禮之所去刑之所取為士者<lb/>
　果能知道又自與法律㝠合若其不知但日誦徒流<lb/>
　絞斬之書習鍛鍊文致之事為士已成刻薄從政豈<lb/>
　有循良非所以長育人才厚風俗也<lb/>
　　臣按自隋人作律以八字為義例遂致文深而義<lb/>
　　晦甚失古人使人易曉難犯之意今後律文宜詳<lb/>
　　備其事淺易其文凡其罪名輕重決杖多寡皆須<lb/>
　　明白詳載不厭簡帙之繁不惜文辭之複使檢閲<lb/>
<pb n="KR3a0080_WYG_111-27a"/>
　　之間粲然於目灼然在心不必深於文墨者然後<lb/>
　　曉之凡有目者粗知文義無不曉然也如此何用<lb/>
　　說官教訓立法考試設科取用為哉惟用士人之<lb/>
　　通經術知道誼者為之遇有刑獄按律處罪律所<lb/>
　　不載及有可疑者引經斷獄取裁於上可也<lb/>
　　　　以上簡典獄之官<lb/>
　<lb/>
　<lb/>
<pb n="KR3a0080_WYG_111-27b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　大學衍義補卷一百十一<lb/>
</p>
<p>
</p>
  </div>
</body>
</text>
</TEI>