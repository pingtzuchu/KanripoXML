<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>大學衍義補卷五十五</head> <lb/>
    <p>
<pb n="KR3a0080_WYG_055-1a"/>
欽定四庫全書<lb/>
　大學衍義補卷五十五<lb/>
　　　　　　　　　　　　　明　丘濬　撰<lb/>
　治國平天下之要<lb/>
　　秩祭祀<lb/>
　　　總論祭祀之禮<hi>下</hi>
禮運故先王患禮之不達於下也故祭帝於郊所以定<lb/>
天位也<hi>天下知尊君之禮故君位定</hi>祀社於國所以列地利也<hi>表列地利</hi>
<pb n="KR3a0080_WYG_055-1b"/>
祖廟所以本仁也山川所以儐鬼神也五祀所以本事<lb/>
也<lb/>
禮行於郊而百神受職焉<hi>謂風雨節寒暑時</hi>禮行於社而百貨<lb/>
可極焉<hi>謂地不愛寳物無遺利</hi>禮行於祖廟而孝慈服焉<hi>謂天下皆知服</hi>
<hi>行孝慈之道</hi>禮行於五祀而正法則焉<hi>謂貴賤之禮各有制度</hi>
　　臣按先儒有言禮之始也則自天子出禮之終也<lb/>
　　則與民由之與民由之然後禮達而分定故先王<lb/>
　　患禮之不達於下則必有以為之教者然教必以<lb/>
<pb n="KR3a0080_WYG_055-2a"/>
　　祭祀為主者以神道設之使民知畏敬故也由是<lb/>
　　觀之則聖人制為祭祀之禮者非但以致吾之誠<lb/>
　　報神之徳而已也而實因之以設民之教使咸安<lb/>
　　其分盡其職以報乎上焉<lb/>
禮器君子曰祭祀不祈<hi>不為祈私福</hi>不麾<hi>快/也</hi>蚤<hi>不以先時為快</hi>不樂<lb/>
葆<hi>猶褒也</hi>大<hi>不以褒大為可樂</hi>不善嘉事牲不及肥大薦不美多<lb/>
品<lb/>
　陳澔曰祭有常禮不為祈私福祭有常時不以先時<lb/>
<pb n="KR3a0080_WYG_055-2b"/>
　為快器幣小大長短自有定制不以褒大為可樂也<lb/>
　奠告有常儀不為善之而更設他祭牲不及肥大及<lb/>
　猶至也如郊牛之角繭栗宗廟角握社稷角尺各有<lb/>
　所宜用不必須並及肥大也薦祭之品味有定數不<lb/>
　以多品為美也<lb/>
君子曰禮之近人情者非其至者也<lb/>
　陳澔曰近者為䙝逺者為敬凡行禮之事與人情所<lb/>
　欲者相近則非禮之極至者<lb/>
<pb n="KR3a0080_WYG_055-3a"/>
　　臣按先王制禮有一定之制有一定之時有一定<lb/>
　　之數有一定之物以神待神而不敢干以己以神<lb/>
　　事神而不敢䙝以人<lb/>
郊特牲祭有祈焉有報焉有由辟焉<hi>辟讀曰弭</hi>
　陳澔曰此泛言祭禮有此三者之例辟讀為弭如周<lb/>
　禮所謂弭災兵逺罪疾之類由弭者用此以消弭之<lb/>
　也<lb/>
　方慤曰欲彼之有予也故有祈以求之若詩噫嘻祈<lb/>
<pb n="KR3a0080_WYG_055-3b"/>
　榖於上帝載芟祈社稷之類是也因彼之有施也故<lb/>
　有報以反之若詩豐年之秋冬報良耜之秋報社稷<lb/>
　是也<lb/>
　　臣按禮器既言祭祀不祈而此又云有祈焉而周<lb/>
　　禮六祈又有祈福祥何也蓋祭祀之不祈謂孝子<lb/>
　　行歳事也若夫為民而有所禱祠因事而有所祈<lb/>
　　禳是亦人情之所不能免也禮緣人情而作聖人<lb/>
　　為之節文使其有所限而不敢過求有所法而不<lb/>
<pb n="KR3a0080_WYG_055-4a"/>
　　敢妄求後世此禮不明時君不知所守往往為邪<lb/>
　　僻之所惑而有非分之祈不求之於祭祀而求之<lb/>
　　於齋醮不求之於典禮而求之於鬼教卒之無所<lb/>
　　得而反致禍於身貽患於生靈者多矣<lb/>
祭法燔柴於泰壇祭天也瘞埋於泰折祭地也用騂犢<lb/>
埋少牢於泰昭祭時也相近於坎壇祭寒暑也王宫祭<lb/>
日也夜明祭月也幽宗祭星也雩宗祭水旱也四坎壇<lb/>
祭四方也山林川澤丘陵能出雲為風雨見怪物皆曰<lb/>
<pb n="KR3a0080_WYG_055-4b"/>
神有天下者祭百神諸侯在其地則祭之亾其地則不<lb/>
祭<lb/>
　張載曰日月星辰風雨寒暑無特祭皆從祀於郊所<lb/>
　謂日於壇月於坎日於東月於西皆不出祀之兆言<lb/>
　王宫夜明幽宗之類皆指其祭位耳寒暑無定位暑<lb/>
　近日壇寒近月坎而已故曰相近於坎壇<lb/>
　陳澔曰燔燎也積柴於壇上加牲玉於柴上乃燎之<lb/>
　使氣達於天此祭天之禮也泰壇即圜丘泰者尊之<lb/>
<pb n="KR3a0080_WYG_055-5a"/>
　之辭瘞埋牲幣祭地之禮也泰折即方丘如折旋之<lb/>
　義喻方也泰昭壇名祭時祭四時也<lb/>
　方慤曰天無二日土無二王則王有日之象而宫乃<lb/>
　其居也故祭日之壇曰王宫日出於晝月出於夜則<lb/>
　夜為月之時而明乃其用也故祭月之坎曰夜明幽<lb/>
　以言其隠而小也故祭星之所謂之幽宗吁而求雨<lb/>
　之謂雩主祭旱而言耳兼祭水者雨以時至則亦無<lb/>
　水患也幽雩皆謂之宗者宗之為言尊也方有四而<lb/>
<pb n="KR3a0080_WYG_055-5b"/>
　位則八故有坎有壇而各以四焉<lb/>
　　臣按先儒謂周禮大宗伯備列諸祀而不見祭四<lb/>
　　時寒暑水旱者宗伯所記謂歳時常祀而此所載<lb/>
　　謂四時乖序寒暑僭運水旱祈禱之禮<lb/>
及夫日月星辰民所瞻仰也山林川谷丘陵民所取材<lb/>
用也非此族也不在祀典<lb/>
　陳澔曰族類也祀典祭祀之典籍<lb/>
　　臣按所謂祀典即所謂祭法也祭法一篇自燔柴<lb/>
<pb n="KR3a0080_WYG_055-6a"/>
　　於泰壇以至終篇即虞書肆類于上帝禋于六宗<lb/>
　　柴望秩于山川徧于羣神之義疏也自古經籍言<lb/>
　　祀典者莫先於虞書莫詳於祭法夏商之禮無可<lb/>
　　考周之禮文詳備然皆不外乎此而已<lb/>
祭義唯聖人為能饗帝孝子為能饗親饗者鄉<hi>去聲</hi>也鄉<lb/>
之然後能饗焉<lb/>
　葉夢得曰聖人具天道其徳同乎帝故饗帝帝必有<lb/>
　天也孝子具人道其仁篤於親故饗親親必有祖也<lb/>
<pb n="KR3a0080_WYG_055-6b"/>
　志之所向然後能饗故聖人推其尊尊之義以向乎<lb/>
　天孝子推其親親之仁以向乎祖<lb/>
　　臣按天道莫尊乎帝人道莫親乎親所以饗之者<lb/>
　　備其禮物也非難而致其来享也不易自非仁孝<lb/>
　　誠敬之至豈能得其降格歆饗於冥冥之中也哉<lb/>
　　必也心志之歸向念念不忘無一息而不存其誠<lb/>
　　無一事而不盡其誠無一物而不寓其誠夫然庶<lb/>
　　幾神之格思洋洋乎如在其上如在其左右乎<lb/>
<pb n="KR3a0080_WYG_055-7a"/>
祭統凡治人之道莫急於禮禮有五經莫重於祭夫祭<lb/>
者非物自外至者也自中出生於心者也心怵而奉之<lb/>
以禮是故唯賢者能盡祭之義<lb/>
　鄭𤣥曰禮有五經謂吉禮凶禮軍禮賔禮嘉禮也莫<lb/>
　重於祭謂以吉禮為首也<lb/>
　方慤曰盡其心者祭之本盡其物者祭之末有本然<lb/>
　後末從故祭非物自外至自中出生於心也心怵而<lb/>
　奉之以禮者心有所感於内故以禮奉之於外而已<lb/>
<pb n="KR3a0080_WYG_055-7b"/>
　蓋以其中出非外至者也<lb/>
　　臣按為治以禮為本行禮以祭為本本祭以立禮<lb/>
　　本禮以為治此三代之治所以盛也<lb/>
賢者之祭也必受其福非世所謂福也福者備也備者<lb/>
百順之名也無所不順者之謂備言内盡於己而外順<lb/>
於道也忠臣以事其君孝子以事其親其本一也<lb/>
　　臣按洪範五福曰夀曰富曰康寜曰攸好徳曰考<lb/>
　　終命而祭統之所謂福則異於是既訓之曰備而<lb/>
<pb n="KR3a0080_WYG_055-8a"/>
　　又曰百順之名蓋必備衆善於己由中及外無一<lb/>
　　之或闕無一之或逆也洪範之福出於天祭祀之<lb/>
　　福由乎己在己者既盡則在天者亦可因是而得<lb/>
　　也<lb/>
及時將祭君子乃齊齊之為言齊也齊不齊以致齊者<lb/>
也是故君子非有大事也非有恭敬也則不齊不齊則<lb/>
於物無防也耆<hi>嗜同</hi>欲無止也及其將齊也防其邪物訖<lb/>
其耆欲耳不聽樂故記曰齊者不樂言不敢散其志也<lb/>
<pb n="KR3a0080_WYG_055-8b"/>
心不茍慮必依於道手足不茍動必依於禮是故君子<lb/>
之齊也専致其精明之徳也故散齊七日以定之致齊<lb/>
三日以齊之定之之謂齊齊者精明之至也然後可以<lb/>
交於神明也<lb/>
　　臣按自古論齊戒祭祀之意莫詳於此散齊七日<lb/>
　　以定之即祭義所謂散齊於外也致齊三日以齊<lb/>
　　之即祭義所謂致齊於内也防其邪物訖其嗜欲<lb/>
　　耳不聽樂是制其外所以養其中心不茍慮必依<lb/>
<pb n="KR3a0080_WYG_055-9a"/>
　　於道手足不茍動必依於禮是謹乎中以應乎外<lb/>
　　交致其内外之謹專致其精明之徳以是事神神<lb/>
　　無不格矣古人之致齊也其嚴如此後世齊戒者<lb/>
　　唯禁不飲酒茹葷御内而已而於聲樂之奏則未<lb/>
　　有禁焉當夫大宰告戒之時殿廷尚為奏樂而人<lb/>
　　臣受誓戒者往往鼔琴博奕以為無犯於齊殊非<lb/>
　　古人齊者不樂不敢散其志之意請行禁戒<lb/>
春秋左𫝊季梁對隨侯曰夫民神之主也是以聖王先<lb/>
<pb n="KR3a0080_WYG_055-9b"/>
成民而後致力於神故務其三時<hi>春夏秋時</hi>修其五教<hi>父義母慈</hi>
<hi>兄友弟恭子孝</hi>親其九族以致其禋祀於是乎民和而神降之<lb/>
福故動則有成今民各有心而鬼神乏主君雖獨豐其<lb/>
何福之有<lb/>
宫之竒告虞公曰鬼神非人實親惟徳是依故周書曰<lb/>
皇天無親惟徳是輔又曰黍稷非馨明徳惟馨又曰民<lb/>
不易物惟徳繄物如是則非徳民不和神不享矣神所<lb/>
馮依將在徳矣<lb/>
<pb n="KR3a0080_WYG_055-10a"/>
　　臣按季梁謂聖王必成民而後致力於神宫之竒<lb/>
　　謂鬼神非人實親惟徳是依二臣者可謂知事神<lb/>
　　之道矣後世人主不知正身修徳而儌福祉於窈<lb/>
　　寞不知勤民修教而希神貺於牲豆為之臣者非<lb/>
　　徒不能規正而反有以啟導之皆二臣之罪人也<lb/>
史嚚曰吾聞之國將興聽於民將亡聽於神神聰明正<lb/>
直而壹者也依人而行<hi>惟徳是與</hi>
　　臣按神聰明正直而壹者也若其可以理求亦可<lb/>
<pb n="KR3a0080_WYG_055-10b"/>
　　以非理求則是二三而非壹矣豈所謂聰明正直<lb/>
　　之神哉是以人君為治必専心民事而絶地天通<lb/>
　　恐小人譸張為幻以惑世誣民而兆禍亂也<lb/>
衛遷於帝丘衛成公夢康叔曰相奪予享公命祀相甯<lb/>
武子不可曰鬼神非其族類不歆其祀杞鄫何事<hi>言杞鄫乃</hi>
<hi>夏之後自當祀相</hi>相之不享於此久矣非衛之罪也不可以間<lb/>
成王周公之命祀<lb/>
初楚昭王有疾卜曰河為祟王弗祭大夫請祭諸郊王<lb/>
<pb n="KR3a0080_WYG_055-11a"/>
曰三代命祀祭不越望江漢睢漳<hi>四水在楚界</hi>楚之望也禍<lb/>
福之至不是過也不榖雖不徳河非所獲罪也遂弗祭<lb/>
孔子曰楚昭王知大道矣其不失國也宜哉<lb/>
　　臣按鬼神各有族類國家各有命祀故人於鬼神<lb/>
　　非族類不可祀非命祀不敢祀孔子稱楚昭王知<lb/>
　　大道蓋以其明乎天地之性識乎幽明之故達乎<lb/>
　　秩祀之義也彼區區焉留心於禱祈禜祭之事不<lb/>
　　顧先王之命祀越境而祭其非所當祭之鬼者豈<lb/>
<pb n="KR3a0080_WYG_055-11b"/>
　　非小道也哉<lb/>
史趙曰盛徳必百世祀<lb/>
　　臣按有非常之功徳必享非常之祀典<lb/>
榖梁𫝊曰宫室<hi>謂齊宫</hi>不設不可以祭衣服不脩不可以<lb/>
祭車馬器械不備不可以祭有司一人不備其職不可<lb/>
以祭祭者薦其時也薦其敬也薦其美也非薦味也<lb/>
　　臣按祭祀當用之物當用之人當用之器一有所<lb/>
　　闕皆不可祭<lb/>
<pb n="KR3a0080_WYG_055-12a"/>
論語子曰非其鬼而祭之諂也<lb/>
　朱熹曰非其鬼謂非其所當祭之鬼諂求媚也又曰<lb/>
　如天子祭天地諸侯祭山川大夫祭五祀庶人祭其<lb/>
　先上得以兼乎下下不得以兼乎上也庶人而祭五<lb/>
　祀大夫而祭山川諸侯而祭天地此所謂非其鬼也<lb/>
　或者問非其鬼而祭之如諸侯僭天子大夫僭諸侯<lb/>
　之類又如士庶祭其旁親逺族亦是非其鬼否曰是<lb/>
　又如今人祭甚麽廟神都是非其鬼問如用僧尼道<lb/>
<pb n="KR3a0080_WYG_055-12b"/>
　士之屬都是非其鬼曰亦是<lb/>
　　臣按上自天子下而庶人皆有所當祭之鬼夫人<lb/>
　　之於鬼其所以當祭者以其精誠神氣之相屬也<lb/>
　　茍不相屬則人自人鬼自鬼豈有感通之理<lb/>
季氏旅於泰山子謂冉有曰女弗能救與對曰不能子<lb/>
曰嗚呼曽謂泰山不如林放乎<lb/>
　朱熹曰旅祭名泰山山名在魯地禮諸侯祭封内山<lb/>
　川季氏祭之僭也冉有時為季氏宰救謂救其陷於<lb/>
<pb n="KR3a0080_WYG_055-13a"/>
　僭竊之罪嗚呼歎辭言神不享非禮欲季氏知其無<lb/>
　益而自止又進林放以厲冉有也又曰天子祭天地<lb/>
　諸侯祭山川只縁是他屬我故我祭得他若不屬我<lb/>
　則氣便不與之相感如何祭得他<lb/>
　陳淳曰古人祭祀須有此實理相闗然後七日戒三<lb/>
　日齋以聚吾之精神吾之精神既聚則所祭者之精<lb/>
　神亦聚自有来格道理<lb/>
　　臣按神人一理以非禮祀神而神不之享亦猶人<lb/>
<pb n="KR3a0080_WYG_055-13b"/>
　　以非禮待人而人不之受受非禮之食者必餔啜<lb/>
　　之小人享非禮之祀者亦必淫邪之小鬼也後世<lb/>
　　小人乃以卮酒豆肉而欲享先代之聖賢俗食䙝<lb/>
　　味而欲享太上之天帝所持者狹所求者廣一何<lb/>
　　無忌憚之甚邪此在聖明之世所當禁也<lb/>
祭如在祭神如神在子曰吾不與祭如不祭<lb/>
　程頥曰祭祭先祖也祭神祭外神也祭先主於孝祭<lb/>
　神主於敬<lb/>
<pb n="KR3a0080_WYG_055-14a"/>
　朱熹曰孔子言己當祭之時或有故不得與而使他<lb/>
　人攝之則不得致其如在之誠故雖已祭而此心缺<lb/>
　然如未甞祭也<lb/>
　范祖禹曰君子之祭七日戒三日齊必見所祭者誠<lb/>
　之至也是故郊則天神格廟則人鬼享皆由己以致<lb/>
　之也有其誠則有其神無其誠則無其神可不謹乎<lb/>
　吾不與祭如不祭誠為實禮為虚也<lb/>
　　臣按朱子謂此門人記孔子祭祀之誠意又記孔<lb/>
<pb n="KR3a0080_WYG_055-14b"/>
　　子之言以明之所謂吾不與祭如不祭蓋謂當祭<lb/>
　　而或有疾病不得已之事而使他人攝行其事非<lb/>
　　甚不得已決不可也然所攝之人必須氣類相通<lb/>
　　職掌所係然後使之代行可也不然恐無感格之<lb/>
　　理是故内祭當用親屬外祭當用禮官後世用其<lb/>
　　官爵之尊崇者非是竊考洪武禮制開國以来各<lb/>
　　布政司府州縣社稷山川等壇原定行禮獻官以<lb/>
　　守禦武臣為初獻文臣為亞獻終獻洪武十四年<lb/>
<pb n="KR3a0080_WYG_055-15a"/>
　　聖祖命今後祭祀以文職長官通行三獻禮武官<lb/>
　　不與祭禮部臣言官有職掌禮貴誠一古之刑官<lb/>
　　尚不使與祭而况兵又為刑之大者乎不令武官<lb/>
　　與祭所以嚴事神之道而達幽明之交也著在禮<lb/>
　　制頒行天下今百餘年矣臣請朝廷遇有遣官攝<lb/>
　　祭亦準此制而以禮官行事庶合周官大宗伯王<lb/>
　　不與則攝位之文<lb/>
樊遲問知子曰務民之義敬鬼神而遠之可謂知矣<lb/>
<pb n="KR3a0080_WYG_055-15b"/>
　程頥曰人多信鬼神惑也而不信者又不能敬能敬<lb/>
　能遠可謂知矣<lb/>
　朱熹曰民亦人也専用力於人道之所宜而不惑於<lb/>
　鬼神之不可知知者之事也或問熹曰所謂鬼神非<lb/>
　祀典之正何以使人敬之以為祀典之正又何以使<lb/>
　人逺之曰聖人所謂鬼神無不正也曰遠者以其處<lb/>
　幽故嚴之而不瀆耳若其非正則聖人豈復謂之鬼<lb/>
　神哉在上則明禮以正之在下則守義以絶之<lb/>
<pb n="KR3a0080_WYG_055-16a"/>
　　臣按明則有禮樂禮樂乃人道之所宜固所當務<lb/>
　　也幽則有鬼神鬼神之理微妙難名以為有耶則<lb/>
　　視無形而聽無聲以為無耶則洋洋乎如在其上<lb/>
　　如在其左右神之格思不可度思固不可不致其<lb/>
　　敬尤不可不致其嚴敬而嚴則能敬而逺之矣<lb/>
中庸曰郊社之禮所以事上帝也宗廟之禮所以祀乎<lb/>
其先也明乎郊社之禮禘甞之義治國其如示諸掌乎<lb/>
　朱熹曰郊祀天社祭地不言后土者省文也禘天子<lb/>
<pb n="KR3a0080_WYG_055-16b"/>
　宗廟之大祭追祭太祖之所自出於太廟而以太祖<lb/>
　配之也甞秋祭也四時皆祭舉其一耳禮必有義對<lb/>
　舉之互文也示與視同視諸掌言易見也<lb/>
　譚惟寅曰治道不在多端在夫致敬之間而已當其<lb/>
　執圭幣以事上帝之時其心為何如當其奠斚以事<lb/>
　祖宗之時其心為何如是心也舉皆天理無一毫人<lb/>
　偽介乎其間鬼神之情狀天地萬物之理聚見於此<lb/>
　推此心以治天下何所往而不當<lb/>
<pb n="KR3a0080_WYG_055-17a"/>
　　臣按祭祀之道曰仁曰孝曰誠曰敬而已四者皆<lb/>
　　出於心治天下之本端有在於是一祭祀之間而<lb/>
　　治天下之道具於此故曰明乎此者治國其如視<lb/>
　　諸掌乎<lb/>
朱熹曰天有顯道厥類惟彰作善者降之百祥作不善<lb/>
者降之百殃是以人之禍福皆其自取未有不為善而<lb/>
以諂禱得福者也未有不為惡而以守正得禍者也而<lb/>
况帝王之生實受天命以為郊廟社稷神人之主茍能<lb/>
<pb n="KR3a0080_WYG_055-17b"/>
修徳行政康濟兆民則災害之去何待於禳福祿之来<lb/>
何待於禱如其反此則獲罪於天人怨神怒雖欲辟惡<lb/>
鬼以来真人亦無所益又况先王制禮自天子以至於<lb/>
庶人報本享親皆有常典牲器時日皆有常度明有禮<lb/>
樂幽有鬼神一理貫通初無間隔茍禮之所不載即神<lb/>
之所不享是以祭非其鬼即為淫祀淫祀無福經有明<lb/>
文非固設此以禁之乃其理之自然不可得而易也其<lb/>
或恍惚之間如有影響乃是心無所主妄有憂疑遂為<lb/>
<pb n="KR3a0080_WYG_055-18a"/>
巫祝妖人乘間投隙以逞其姦欺誑惑之術其術既行<lb/>
則其為禍又將無所不至古今以此坐致亂亡者何可<lb/>
勝數其監非逺茍非致精學問以明性命之理使此心<lb/>
洞然無所疑惑當有即有當無即無則亦何据以秉禮<lb/>
執法而絶妖妄之源乎先王之政執左道以亂政假鬼<lb/>
神以疑衆者皆必誅而不以聽其慮深矣然𫝊有之明<lb/>
於天地之性者不可惑以神怪明於萬物之理者不可<lb/>
罔以非類則其為妄蓋亦不甚難察<lb/>
<pb n="KR3a0080_WYG_055-18b"/>
　　臣按朱熹上封事於其君此其所謂明義理以絶<lb/>
　　神姦者也蓋義理明則此心洞然無所疑惑故於<lb/>
　　所當祭者祭之而不疑於其所不當祭者絶之而<lb/>
　　不惑其間所謂致精學問一語真誠明義理之要<lb/>
　　也義理茍明則天地之性萬物之理昭晰於心目<lb/>
　　之間而神怪非類不能惑而㒺之矣<lb/>
　　　　以上總論祭祀之禮<hi>下</hi>
　大學衍義補卷五十五<lb/>
</p>
<p>
</p>
  </div>
</body>
</text>
</TEI>