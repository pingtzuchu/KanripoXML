<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>知言卷五</head>
    <p>
<pb n="KR3a0049_WYG_005-1a"/>
欽定四庫全書<lb/>
　知言卷五　　　　　　　　宋　胡宏　撰<lb/>
復義為信不復義為罔踐理為信不踐理為罔<lb/>
唐文宗讀書恥為凡主及不能行其政令而飲醇酒求<lb/>
醉是自棄者也若憤悱自强乾乾惕厲廣求賢聖以自<lb/>
輔則可以有為於天下矣<lb/>
唐文宗曰宰相薦人當不問踈戚若親故果才避嫌而<lb/>
棄之亦不為公誠哉是言也<lb/>
<pb n="KR3a0049_WYG_005-1b"/>
小人得用則民志不定<lb/>
上侈靡而細民皆衣帛食肉此饑寒之所由生盗賊之<lb/>
所由作也天下如是上不知禁又益甚焉然而不亡者<lb/>
未之有也<lb/>
事有大變時有大宜通其變然後可為也務其宜然後<lb/>
有功也<lb/>
胡子假陸賈對漢髙曰陸賈為漢髙帝大中大夫時時<lb/>
前説稱引詩書帝罵曰乃公居馬上得之安事詩書賈<lb/>
<pb n="KR3a0049_WYG_005-2a"/>
再拜對曰臣竊以陛下馬上之功不如項王也上曰何<lb/>
謂不如對曰天下初發難時秦軍常乗勝逐北項王獨破<lb/>
秦軍虜王離懾服諸侯降章邯及欣翳西攻破函谷東<lb/>
擊死田榮蹙漢軍於榖泗困陛下於滎陽成臯七十餘<lb/>
戰未嘗敗北陛下失太公於彭城亡衆於滎陽跳身於<lb/>
玉門中伏弩於廣武勇不振於鴻溝既及羽於固陵必<lb/>
待信越而後敢戰此臣所謂不如也上曰是則然矣而<lb/>
我得天下項王失天下者何也賈對曰項王失信弑君<lb/>
<pb n="KR3a0049_WYG_005-2b"/>
意忌聴讒行姑息樂殺人殖貨利犯聖王之法此其所<lb/>
以失天下也陛下本以寛大長者受懐王入關之命為<lb/>
天下除殘賊所過亡鹵掠赦秦降王子嬰財物無所取<lb/>
婦女無所幸約法三章父老惟恐陛下不為秦王此三<lb/>
代得天下之仁也項羽負約王陛下於蜀漢陛下忍而<lb/>
就國用蕭何為丞相養其民以致賢人收用巴蜀還定<lb/>
三秦項羽賊殺義帝陛下舉軍縞素告諸侯而伐之此<lb/>
三代取天下之義也不齷齪自用多大畧得英雄心師<lb/>
<pb n="KR3a0049_WYG_005-3a"/>
張良任陳平將韓信此堯舜禹湯文武知人之明也以<lb/>
野戰略地之功譬狗以文墨議論之功為人此堯舜禹<lb/>
湯文武尚徳不尚戰之心也鎮撫百姓下令軍士不幸<lb/>
死者吏為衣衾棺斂轉送其家此堯舜禹湯文武哀鰥<lb/>
寡恤孤獨之政也此五者陛下所以得天下成大漢磐<lb/>
石之基非歟馬上一時之功乃河漢之波瀾起伏耳上<lb/>
欣然而笑曰生言起吾意殊非腐儒之論吾欲治天下<lb/>
法先聖何若而可賈再拜對曰陛下及此言天下之福<lb/>
<pb n="KR3a0049_WYG_005-3b"/>
也天下法制自周幽厲掃蕩幾盡平莊之後寖微寖盛<lb/>
五霸假託仁義以自封殖志不在於斯民至於七雄益<lb/>
以戰争强大為務秦據形勝以利誘民鬭取一時之勝<lb/>
而不知其勝為僥倖也遂安而行之居十三嵗天下争<lb/>
起而亡之矣願陛下退叔孫通聘魯二生使與張良四<lb/>
皓及如臣者共論所以承三代之宜定一代大典以幸<lb/>
天下以詔子孫以𫝊萬世上曰善然吾老矣不能用也<lb/>
明年丙午夏四月甲辰帝崩於長樂宫寥寥千餘嵗未<lb/>
<pb n="KR3a0049_WYG_005-4a"/>
有能明漢家承三代之宜者也又何論承漢家之宜乎大<lb/>
宋癸酉嵗有士歎曰嗚呼天乎使陸生有是對而漢祖<lb/>
用其言則必六宫有制嫡庶有辨教養子弟有法后夫<lb/>
人嬪婦各得其所矣又安有戚夫人為人彘張美人以<lb/>
恨死趙王如意以酖死淮陽王友以餓死梁王恢以殺<lb/>
死燕王建絶嗣山朝武彊不疑幾於亂姓之事哉又安<lb/>
有審食其入於死誅不赦之罪而吕氏至於族滅後世<lb/>
世有外戚之禍哉則必制國有法荆王賈楚王交代王<lb/>
<pb n="KR3a0049_WYG_005-4b"/>
喜齊王肥不封數十縣而伏羲神農黄帝堯舜禹湯文<lb/>
武以及臯陶伊傅周召之裔得血食矣則必體貌大臣<lb/>
韓信彭越之夷三族可悔蕭相國不繫獄黥布陳豨韓<lb/>
王信盧綰不背叛矣則必不襲秦故尊君抑臣而朝廷<lb/>
之上制禮以道謙尊而光乾剛下充臣道上行致天道<lb/>
於交泰而大臣可以託天下委六尺之孤矣則必封建<lb/>
諸侯藩垣屏翰根深蔕固難於崩陷可以正中國四夷<lb/>
之分不至畏匈奴與之和親而手足倒置矣則必復井<lb/>
<pb n="KR3a0049_WYG_005-5a"/>
田之制不致後世三十稅一近於貊道富者連田阡陌<lb/>
僭擬公侯而貧民寃苦失職矣則必用靈制五刑使好<lb/>
生之徳洽於黎民不下三大赦以啟後世惠姦宄賊良<lb/>
民之原矣則必侍御僕從罔匪正人有疾病不枕宦者<lb/>
卧臨棄天下公卿大臣受顧命婦寺不能與而大正其<lb/>
終矣則必兼用仲尼立嫡與賢之法嗣天子繼離之明<lb/>
行乾之健不受制於母后日飲為淫樂不聴政矣嗚呼<lb/>
天道往而必返三代之盛其有終不復者乎<lb/>
<pb n="KR3a0049_WYG_005-5b"/>
胡子假漢髙聴賈言徵魯二生曰帝於是因張良以問<lb/>
四皓四皓曰吾志其道未𫝊其業盍徴魯二生乃命魯<lb/>
郡守以禮徴之二生曰上素輕儒好嫚罵吾不忍見也<lb/>
太守以聞帝曰吾所罵者腐儒耳則命大臣以玉帛聘<lb/>
焉二生曰上以布衣提三尺用天下豪傑取天下今天<lb/>
下已定矣安用儒生堅卧不起使者復命上即日車駕<lb/>
見之二生見曰陛下已定天下矣尚安求士上曰定天<lb/>
下者一時之事爾吾欲與生謀萬世之業二生再拜稽<lb/>
<pb n="KR3a0049_WYG_005-6a"/>
首曰陛下真天下之君也上命副車載歸未央宫東鄉<lb/>
坐而師問焉上曰吾生戰國之末不聞二帝三王之道<lb/>
願生以教我二生對曰天下之道有三大本也大幾也<lb/>
大法也此聖人事非常人所知也上曰何謂也二生對<lb/>
曰大本一心也大幾萬變也大法三綱也此聖人事非<lb/>
常人所知也上曰何謂也二生對曰陛下明逹廣大愛<lb/>
人喜施有長人之本矣知人好謀能聴得應變之幾矣<lb/>
項王弑君舉軍縞素布告天下而伐之知提綱之法矣<lb/>
<pb n="KR3a0049_WYG_005-6b"/>
維天之命於穆不已王者法天心不可怠放怠則應變<lb/>
必失其幾放則三綱不得其正幾一失則事難定綱不<lb/>
正則亂易生陛下已定天下矣其亦少怠矣乎放者<lb/>
其不可收矣乎上不覺促膝而前曰生何謂也二生<lb/>
對曰王者法天以行其政者也法天之道必先知天知<lb/>
天之道必先識心識心之道必先識心之性情欲識心<lb/>
之性情察諸乾行而已矣上曰生言甚大願明以教我<lb/>
二生對曰乾元統天健而無息大明終始四時不忒雲<lb/>
<pb n="KR3a0049_WYG_005-7a"/>
行雨施萬物生焉察乎是則天心可識矣是心也陛下<lb/>
怠之則放放之則死死則不能應變投幾而大法遂不<lb/>
舉矣臣子可以乗間而謀逆妾婦可以乗間而犯順夷<lb/>
狄可以乗間而抗衡矣後嗣雖有賢明之君亦終不能<lb/>
致大治矣上曰何為而然二生對曰本不正也陛下不<lb/>
見大本乎本充本完故能與天地隂陽相應枝葉茂盛<lb/>
華穠而實美焉本一病則蠧生其中雖天覆之地載之<lb/>
隂陽承之而枝葉不能茂華實不能美矣上曰我知之<lb/>
<pb n="KR3a0049_WYG_005-7b"/>
矣願聞所以行之二生對曰法始於伏羲神農大乎軒<lb/>
轅成乎堯舜損益於禹湯文武夏之亡非大禹之法不<lb/>
善也桀棄法而亡也商之亡非成湯之法不善也紂棄法<lb/>
而亡也周之亡非文武之法不善也幽厲棄法而亡也<lb/>
秦則不然創之非法守之非法而亡也天下初定革弊<lb/>
起度今其時矣臣願陛下勇於法天心大明其用於政<lb/>
事以新天下上曰吾願聞其目對曰歴世聖帝明王應<lb/>
天受命之大法小臣其敢専席而議願陛下與天下共<lb/>
<pb n="KR3a0049_WYG_005-8a"/>
之上曰善於是詔天下搜揚巖穴之士焉<lb/>
胡子謂孫正䝉曰天命之謂性流行發見於日用之間<lb/>
患在學道者未見全體窺見一斑半㸃而執認己意以<lb/>
為至誠之道如是如是欲發而中節與天地相似也難<lb/>
矣哉求免斯弊者舍講學其可乎<lb/>
田叔悉燒梁獄詞空手來見可謂善處人子母兄弟之<lb/>
間者也漢景忌刻之君也而能賢田叔有過人之聰明<lb/>
越人之度量者何歟以太后在上不敢肆故也天理存<lb/>
<pb n="KR3a0049_WYG_005-8b"/>
亡在敬肆之間耳孔子作春秋必記災異警乎人君萬<lb/>
世不死也<lb/>
漢文之顧命曰朕不敏無以佐百姓常畏過行惟年久<lb/>
長懼于不終此乾之健天行之所以無息也此堯舜禹<lb/>
湯文武之心所以萬世不滅也孔子春秋不書祥瑞<lb/>
者懼人君之自滿自滿則止失此心矣<lb/>
漢景以郅都寗成為中尉以嚴酷治宗室貴戚人人惴<lb/>
恐夫親親尊尊之道必選天下有節行賢徳之人為之<lb/>
<pb n="KR3a0049_WYG_005-9a"/>
師傅為之交遊則將有大人君子可為天下用何有憂<lb/>
其犯法耶治百姓亦然修崇學校所以教也刑以助教<lb/>
而已非為治之正法也<lb/>
周亞夫霍光不學不知道能進不能退殺身亡宗是功<lb/>
名富貴誤之也知道者屈伸通變與天地相似功名富<lb/>
貴何足以病之張子房進於是矣<lb/>
人皆生於父父道本乎天謂人皆天之子可乎曰不可<lb/>
天道至大至正者也王者至大至正奉行天道乃可謂<lb/>
<pb n="KR3a0049_WYG_005-9b"/>
之天之子也<lb/>
昔周公作諡法豈使子議父臣議君哉合天下之公奉<lb/>
君父以天道耳孝愛不亦深乎所以訓後世為君父者<lb/>
以立身之本也知本則身立家齊國治天下平不知本<lb/>
則縱慾恣暴惡聞其過入於滅亡天下知之而不自知<lb/>
也唯其私而已是故不合天下之公則為子議父臣議<lb/>
君夫臣子也君父有不善所當陳善閉邪引之當道若<lb/>
生不能正既亡而又黨之是不以天道奉君父而以<lb/>
<pb n="KR3a0049_WYG_005-10a"/>
人道事君父也謂之忠孝可乎今夫以筆寫神者必欲<lb/>
其肖不肖吾父則非吾父不肖吾君則非吾君奈何以<lb/>
諡立神而不肖之乎是故不正之諡忠臣孝子不忍為<lb/>
也<lb/>
知易知春秋然後知聖人經綸之業一目全牛萬隙開<lb/>
也<lb/>
孟子曰萬物皆備於我矣反身而誠樂莫大焉自孟子<lb/>
而後天下之人能立身建功就事者其言其行豈不能<lb/>
<pb n="KR3a0049_WYG_005-10b"/>
有合於道然求如孟子知性者不可得也<lb/>
大本正然後可以保國一天下<lb/>
人通於道不死於事者可與語盡心之道矣<lb/>
誠天命中天性仁天心理性以立命唯仁者能之委于<lb/>
命者失天心失天心者興用廢理其性者天心存天心<lb/>
存者廢用興逹乎是然後知大君之不可以不仁也<lb/>
養天下而享天下之謂君先天下而後天下之謂君反<lb/>
是者有國危國有天下危天下<lb/>
<pb n="KR3a0049_WYG_005-11a"/>
欲修身平天下者必先知天欲知天者必先識心欲識<lb/>
心者必先識乾乾者天之性情也乾道變化各正性命<lb/>
命之所以不已性之所以不一物之所以萬殊也萬物<lb/>
之性動植小大髙下各有分焉循其性而不以欲亂之<lb/>
則無一物不得其所非知道者孰能識之是故聖人順<lb/>
萬物之性惇五典庸五禮章五服用五刑賢愚有别親<lb/>
踈有倫貴賤有序髙下有等輕重有權體萬物而昭明<lb/>
之各當其用一物不遺聖人之教可謂至矣<lb/>
<pb n="KR3a0049_WYG_005-11b"/>
釋氏隠不知奉天顯不能理物竊弄神鬼之機以自利<lb/>
者也<lb/>
君子居敬所以精義也理於義所以和順於道徳也盛<lb/>
徳大業至矣哉<lb/>
一隂一陽之謂道道謂何也謂太極也隂陽剛柔顯極<lb/>
之㡬至善以微孟子所謂可欲者也<lb/>
天成象而地成形萬古不變仁行乎其中萬物育而大<lb/>
業生矣<lb/>
<pb n="KR3a0049_WYG_005-12a"/>
人之道奉天而理物者也自天子逹於庶人道無二也<lb/>
得其道者在身身泰在家家泰在國國泰在天下天下<lb/>
泰失其道則否矣人道否則夷狄强禽獸多草木蕃而<lb/>
天下墟矣<lb/>
奉天而理物儒者之大業也聖人謂天為帝者明其心<lb/>
也<lb/>
卦之必重何也天道然也天道何為而然乎太極動則<lb/>
重矣天道無息故未嘗不重也非深知天地之幾者孰<lb/>
<pb n="KR3a0049_WYG_005-12b"/>
能識之<lb/>
伊尹孔眀救天下之心非不切也然必待三聘三顧然<lb/>
後起而從之者踐坤順也<lb/>
栁下惠不以三公易其介介所守也進不隠賢必以其<lb/>
道此其所以和而不流歟在栁下恵則和而不流惟其<lb/>
聖於和而已故其弊必至於不恭<lb/>
或問曰楊子曰貴戚之卿無可去之道而微子去之何<lb/>
也曰此微子之所以順乎天也不如是周武王不足為<lb/>
<pb n="KR3a0049_WYG_005-13a"/>
至徳詩曰繩其祖武受天之祜此之謂也<lb/>
天者道之摠名子者男子之美稱也人君行大道為天<lb/>
下男子之冠則可謂之天子矣<lb/>
天下有三大大本也大幾也大法也大本一心也大幾<lb/>
萬變也大法三綱也有大本然後可以有天下見大幾<lb/>
然後可以取天下行大法然後可以理天下是故君克<lb/>
以天下自任則皇天上帝畀付以天下矣君以従古列<lb/>
聖之盛徳大業自期則天下仁人爭輔之矣君以保養<lb/>
<pb n="KR3a0049_WYG_005-13b"/>
天下為事而不自奉養則天下黎民趨戴之矣上得天<lb/>
心中得聖賢心下得兆民心夫是之謂一心心一而天<lb/>
下一矣天下之變無窮也其大幾有四一曰救弊之㡬<lb/>
二曰用人之幾三曰應敵之幾四曰行師之幾幾之來<lb/>
也變動不測莫可先圗必寂然不動然後能應也其大<lb/>
法有三一曰君臣之法二曰父子之法三曰夫婦之法<lb/>
夫婦有法然後家道正父子有法然後人道乆君臣有<lb/>
法然後天地泰天地泰者禮樂之所以興也禮樂興然<lb/>
<pb n="KR3a0049_WYG_005-14a"/>
後賞罰中而庶民安矣<lb/>
有實而後有名者也實如是故名如是實如是而名不<lb/>
如是則名實亂矣名實亂於上則下莫知所從而危亡<lb/>
至矣<lb/>
人皆謂人生則有知者也夫人皆生而無知能親師取<lb/>
友然後有知者也是故知危者然後可與圗安也知亡<lb/>
者然後可與圗存也知亂者然後可與圗治也以楚子<lb/>
文之忠孔子猶曰未知焉得仁大哉知乎天下萬事莫<lb/>
<pb n="KR3a0049_WYG_005-14b"/>
先乎知矣是以君子必先致其知<lb/>
人君剛健中正純粹首出庶物者也人臣柔順利貞順<lb/>
承乎天而時行者也<lb/>
制井田所以制國也制侯國所以制王畿也王畿安強<lb/>
萬國親附所以保衛中夏禁禦四夷也先王建萬國親<lb/>
諸侯髙城深池徧天下四夷雖虎猛狼貪安得肆其欲<lb/>
而逞其志乎此先王為萬世慮禦四夷之上䇿也王公<lb/>
設險以守其國孔子之所以書於習坎之彖也城郭溝<lb/>
<pb n="KR3a0049_WYG_005-15a"/>
池以為固孔子之所以答言偃之問也自秦而降郡縣<lb/>
天下中原世有邊鄙之禍矣悲夫<lb/>
無怠無荒者二帝待四夷之上䇿也<lb/>
</p>
<p>
</p>
  </div>
</body>
</text>
</TEI>