<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>太平廣記卷八</head> <lb/>
    <p>
<pb n="KR3l0118_WYG_008-1a"/>
欽定四庫全書<lb/>
　太平廣記卷八<lb/>
　　神仙八<lb/>
　　　劉安　　　　隂長生　　　張道陵<lb/>
　　　　劉安<lb/>
漢淮南王劉安者漢髙帝之孫也其父厲王長得罪徙<lb/>
蜀道死文帝哀之而裂其地盡以封長子故安得封淮<lb/>
南王時諸王子貴侈莫不以聲色游獵犬馬為事唯安<lb/>
<pb n="KR3l0118_WYG_008-1b"/>
獨折節下士篤好儒學兼占候方術飬士數千人皆天<lb/>
下俊士作内書二十二篇又中篇八章言神仙黄白之<lb/>
事名為鴻寳萬畢三卷論變化之道凡十萬言武帝以<lb/>
安辯博有才屬為諸父甚重尊之特詔及報書常使司<lb/>
馬相如等共定草乃遣使召安入朝嘗詔使為離騷經<lb/>
旦受詔食時便成奏之安每宴見談説得失及獻諸賦<lb/>
頌晨入夜出乃天下道書及方術之士不逺千里卑辭<lb/>
重幣請致之於是乃有八公詣門皆鬚眉皓白門吏先<lb/>
<pb n="KR3l0118_WYG_008-2a"/>
宻以白王王使閽人自以意難問之曰我王上欲求延<lb/>
年長生不老之道中欲得博物精義入妙之大儒下欲<lb/>
得勇敢武力扛鼎暴虎横行之壯士今先生年已耆矣<lb/>
似無駐衰之術又無賁育之氣豈能究於三墳五典八<lb/>
索九丘鈎深致逺窮理盡性乎三者既乏餘不敢通八<lb/>
公笑曰吾聞王尊禮賢士吐握不倦茍有一介之善莫<lb/>
不畢至古人貴九九之學飬鳴吠之技誠欲市馬骨以<lb/>
致騏驥師郭生以招羣英吾年雖鄙陋不合所求故逺<lb/>
<pb n="KR3l0118_WYG_008-2b"/>
致其身且欲一見王雖使無益亦豈有損何以年老而<lb/>
逆見嫌耶王必若見年少則謂之有道皓首則謂之庸<lb/>
叟恐非發石採玉探淵索珠之謂也薄吾老今則少矣<lb/>
言未竟八公皆變為童子年可十四五角髻青絲色如<lb/>
桃花門吏大驚走以白王王聞之足不履跣而迎登思<lb/>
仙之臺張錦帳象牀燒百和之香進金玉之几執弟子<lb/>
之禮北面叩首而言曰安以凡才少好道徳羇鏁世務<lb/>
沉淪流俗不能遣累負笈山林然夙夜饑渇思願神明<lb/>
<pb n="KR3l0118_WYG_008-3a"/>
沐浴滓濁精誠淺薄懐情不暢邈若雲漢不期厚幸道君降<lb/>
屈是安禄命當蒙拔擢喜懼屏營不知所措唯願道君哀而<lb/>
教之則螟蛉假翼於鴻鵠可沖天矣八童子乃復為老人告王<lb/>
曰余雖復淺識具備仙學聞王好道故來相從未審王意有<lb/>
何所欲吾一人能坐致風雨立起雲霧畫地為江河撮土為<lb/>
山嶽一人能崩高山塞深泉收束虎豹召致蛟龍使役鬼神一<lb/>
人能分形易貌坐存立亡隐蔽六軍白日為暝一人能乗雲歩<lb/>
虚越海凌波出入無間呼吸千里一人能入火不灼入水不<lb/>
<pb n="KR3l0118_WYG_008-3b"/>
濡刃射不中冬凍不寒夏曝不汗一人能千變萬化恣<lb/>
意所為禽獸草木萬物立成移山駐景行宫易室一人<lb/>
能防災度厄辟却衆害延年益夀長生乆視一人能煎<lb/>
泥成金凝鉛為銀水錬八石飛騰流珠乗雲駕龍浮於<lb/>
太清之上在王所欲安乃日夕朝拜供進酒脯各試其<lb/>
向所言千變萬化種種異術無有不效遂授玉丹經三<lb/>
十六卷藥成未及服而太子遷好劒自以人莫及也于<lb/>
時郎中雷被召與之戲而被誤中遷遷大怒被怖恐為<lb/>
<pb n="KR3l0118_WYG_008-4a"/>
遷所殺乃求擊匈奴以贖罪安聞不聽被大懼乃上書<lb/>
於天子云漢法諸侯壅閼不與擊匈奴其罪入死安合<lb/>
當誅武帝素重王不咎但削安二縣耳安怒被被恐死<lb/>
與伍被素為交親伍被曽以奸私得罪於安安怒之未<lb/>
發二人恐為安所誅乃共誣告稱安謀反天子使宗正<lb/>
持節治之八公謂安曰可以去矣此乃是天之發遣王<lb/>
王若無此事日復一日未能去世也八公使安登山大<lb/>
祭埋金地中即白日昇天八公與安所踏山上石皆陷<lb/>
<pb n="KR3l0118_WYG_008-4b"/>
成跡至今人馬跡猶存八公告安曰夫有藉之人被人<lb/>
誣告者其誣人當即死滅伍被等今當伏誅矣於是宗<lb/>
正以失安所在推問云王仙去矣天子悵然乃諷使廷<lb/>
尉張湯奏伍被云為畫計乃誅二被九族一如八公之<lb/>
言也漢史袐之不言安得神仙之道恐後世人主當廢<lb/>
萬幾而競求于安道乃言安得罪後自殺非得仙也按<lb/>
左吳記云安臨去欲誅二被八公諌曰不可仙去不欲<lb/>
害行蟲况於人乎安乃止又問八公曰可得將素所交<lb/>
<pb n="KR3l0118_WYG_008-5a"/>
親俱至彼使遣還否公曰何不得爾但不得過五人安<lb/>
即以左吳王眷傅生等五人至𤣥洲便遣還吳記具説<lb/>
云安未得上天遇諸仙伯安少習尊貴稀為卑下之禮<lb/>
坐起不恭語聲髙亮或誤稱寡人於是仙伯主者奏安<lb/>
云不敬應斥遣去八公為之謝過乃見赦謫守都厠三<lb/>
年後為散仙人不得處職但得不死而已武帝聞左吳<lb/>
等随王仙去更還乃詔之親問其由吳具以對帝大懊<lb/>
恨乃嘆曰使朕得為淮南王者視天下如脱屣耳遂便<lb/>
<pb n="KR3l0118_WYG_008-5b"/>
招募賢士亦冀遇八公不能得而為公孫卿欒大等所<lb/>
欺意猶不已庶獲其真者以安仙去分明方知天下實<lb/>
有神仙也時人傳八公安臨去時餘藥器置在中庭雞<lb/>
犬舐啄之盡得昇天故雞鳴天上犬吠雲中也<hi>出神仙傳</hi>
　　　　隂長生<lb/>
隂長生者新野人也漢皇后之親屬少生富貴之門而<lb/>
不好榮貴唯専務道術聞馬鳴生得度世之道乃尋求<lb/>
之遂得相見便執奴僕之役親運履之勞鳴生不教以<lb/>
<pb n="KR3l0118_WYG_008-6a"/>
度世之法但日夕别與之髙談論當世之事治農田之<lb/>
業如此十餘年長生不懈同時共事鳴生者十二人皆<lb/>
悉歸去唯長生執禮彌肅鳴生告之曰子真能得道矣<lb/>
乃將入青城山中煮黄土為金以示之立壇西面乃以<lb/>
太清神丹經授之鳴生别去長生乃歸合之丹成服半<lb/>
劑不盡即昇天乃大作黄金十數萬斤以布恵天下貧<lb/>
乏不問識與不識者周行天下與妻子相随一門皆夀<lb/>
而不老在民間三百餘年後於平都山東白日昇天而<lb/>
<pb n="KR3l0118_WYG_008-6b"/>
去著書九篇云上古仙者多矣不可盡論但漢興以來<lb/>
得仙者四十五人連余為六矣二十人尸解餘並白日<lb/>
昇天抱朴子曰洪聞諺書有之曰子不夜行則安知道<lb/>
上有夜行人今不得仙者亦安知天下山林間不有學<lb/>
道得仙者隂君已服神藥未盡昇天然方以𩔖聚同聲<lb/>
相應便自與仙人相集㝷索聞見故知此近世諸仙人<lb/>
數耳而俗民謂為不然以巳所不聞則謂無有不亦悲<lb/>
哉夫草澤間士以𨼆逸得志以經籍自娱不耀文采不<lb/>
<pb n="KR3l0118_WYG_008-7a"/>
揚聲名不修求進不營聞逹人猶不能識之况仙人亦<lb/>
何急急令聞逹朝闕之徒知其所云為哉隂君自叙云<lb/>
漢延光元年新野山北予受仙君神丹要訣道成去世<lb/>
付之名山如有得者列為真人行乎去来何為俗聞不<lb/>
死之要道在神丹行氣導引俛仰屈伸服食草木可得<lb/>
延年不能度世以至乎仙子欲聞道此是要言積學所<lb/>
致無為合神上士為之勉力加勤下愚大笑以為不然<lb/>
能知神丹乆視長安於是隂君裂黄素冩丹經一通封<lb/>
<pb n="KR3l0118_WYG_008-7b"/>
以文石之函置嵩髙山一通黄櫨之簡漆書之封以青<lb/>
玉之函置太華山一通黄金之簡刻而書之封以白銀<lb/>
之函置蜀綏山一封縑書合為十篇付弟子使世世當<lb/>
有所傳付又著詩三篇以示將来其一曰惟余之先佐<lb/>
命唐虞爰逮漢世紫艾重紆我獨好道而為匹夫髙尚<lb/>
素志不事王侯貪生得生亦又何求超跡蒼霄乗龍駕<lb/>
浮清風承翼與我為儔入火不灼蹈波不濡逍遥太極<lb/>
何慮何憂遨戲仙都顧愍羣愚年命之逝如彼川流奄<lb/>
<pb n="KR3l0118_WYG_008-8a"/>
忽未㡬泥土為儔奔馳索死不肯暫休其二章曰余之<lb/>
聖師體道之真升降變化喬松為隣唯余同學十有二<lb/>
人寒苦求道歴二十年中多怠堕志行不堅痛乎諸子<lb/>
命也自天天不妄授道必歸賢身没幽壤何時可還嗟<lb/>
爾將來勤加精研勿為流俗富貴所牽神道一成升彼<lb/>
九天夀同三光何但億千其三章曰惟余束髪少好道<lb/>
徳棄家随師東西南北委放五濁避世自匿三十餘年<lb/>
名山之側寒不遑衣饑不暇食思不敢歸勞不敢息奉<lb/>
<pb n="KR3l0118_WYG_008-8b"/>
事聖師承歡悦色面垢足胝乃見誠實遂受要訣恩深<lb/>
不測妻子延年咸享無極黄白已成貨財千億使役鬼<lb/>
神玉女侍側今得度世神丹之力隂君處民間百七十<lb/>
年色如女子白日昇天而去<hi>出神仙傳</hi>
　　　　張道陵<lb/>
張道陵者沛國人也本太學書生博通五經晚乃自歎<lb/>
曰此無益於年命遂學長生之道得黄帝九鼎丹法欲合<lb/>
之用藥皆糜費錢帛陵家素貧欲治生營田牧畜非已<lb/>
<pb n="KR3l0118_WYG_008-9a"/>
所長乃不就聞蜀人多純厚易以教化且多名山乃與<lb/>
弟子入蜀住鵠鳴山著作道書二十四篇乃精思鍊志<lb/>
忽有天人下千乗萬騎金車羽盖驂龍駕虎不可勝數<lb/>
或自稱柱下史或稱東海小童乃授陵以新出正一明<lb/>
威之道陵受之能治病於是百姓翕然奉事之以為師<lb/>
弟子戸至數萬即立祭酒分領其戸有如官長并立條<lb/>
制使諸弟子随事輪出米絹器物紙筆樵薪什物等領<lb/>
人修復道路不修復者皆使疾病縣有應治橋道於是<lb/>
<pb n="KR3l0118_WYG_008-9b"/>
百姓斬草除溷無所不為皆出其意而愚者不知是陵<lb/>
所造將為此文從天上下也陵又欲以亷恥治人不喜<lb/>
施刑罰乃立條制使有疾病者皆疏記生身以來所犯<lb/>
之辠乃手書投水中與神明共盟約不得復犯法當以<lb/>
身死為約於是百姓計念邂逅疾病輒當首過一則得<lb/>
愈二使羞慙不敢重犯且畏天地而改從此之後所違<lb/>
犯者皆改為善矣陵乃多得財物以市其藥合丹丹成<lb/>
服半劑不願即昇天也乃能分形作數十人其所居門<lb/>
<pb n="KR3l0118_WYG_008-10a"/>
前水池陵常乗舟戲其中而諸道士賔客往来盈庭盖<lb/>
座上常有一陵與賔客對談共食飲而真陵故在池中<lb/>
也其治病事皆採取𤣥素但改易其大較轉其首尾而<lb/>
大途猶同歸也行氣服食故用仙法亦無以易故陵語<lb/>
諸人曰爾軰多俗態未除不能棄世正可得吾行氣導<lb/>
引房中之事或可得服食草木數百嵗之方耳其有九<lb/>
鼎大要唯付王長而後合有一人從東方来當得之此<lb/>
人必以正月七日日中到具説長短形狀至時果有趙<lb/>
<pb n="KR3l0118_WYG_008-10b"/>
昇者從東方来生平原相見其形貌一如陵所説陵乃<lb/>
七度試昇皆過乃授昇丹經七試者第一試昇到門不<lb/>
為通使入罵辱四十餘日露宿不去乃納之第二試使<lb/>
昇於草中守黍驅獸暮遣美女非常託言逺行過寄宿<lb/>
與昇接牀明日又稱脚痛不去遂留數日亦復調戲昇<lb/>
終不失正第三試昇行道忽見遺金三十餘餅昇乃走過<lb/>
不取第四令昇入山採薪三虎交前咬昇衣服唯不傷<lb/>
身昇不恐顔色不變謂虎曰我道士耳少年不為非故<lb/>
<pb n="KR3l0118_WYG_008-11a"/>
不逺千里来事神師求長生之道汝何以爾也豈非山<lb/>
鬼使汝来試我乎須臾虎乃起去第五試昇於市買十<lb/>
餘匹絹付直訖而絹主誣之云未得昇乃脱已衣買絹<lb/>
而償之殊無恡色第六試昇守田穀有一人往叩頭乞<lb/>
食衣裳破弊面目塵垢身體瘡膿臭穢可憎昇愴然為<lb/>
之動容觧衣衣之以私糧設食又以私米遺之第七試<lb/>
陵將諸弟子登雲臺絶巖之上下有一桃𣗳如人臂傍<lb/>
生石壁下臨不測之淵桃大有實陵謂諸弟子曰有人<lb/>
<pb n="KR3l0118_WYG_008-11b"/>
能得此桃實當告以道要于時伏而窺之者三百餘人<lb/>
股戰流汗無敢乆臨視之者莫不却退而還謝不能得<lb/>
昇一人乃曰神之所䕶何險之有聖師在此終不使吾<lb/>
死於谷中耳師有教者必是此桃有可得之理故耳乃<lb/>
從上自擲投𣗳上足不磋跌取桃實滿懐而石壁險峻<lb/>
無所攀縁不能得返於是乃以桃一一擲上正得二百<lb/>
二顆陵得而分賜諸弟子各一陵自食留一以待昇陵<lb/>
乃以手引昇衆視之見陵臂加長三二丈引昇昇忽然<lb/>
<pb n="KR3l0118_WYG_008-12a"/>
来還乃以向所留桃與之昇食桃畢陵乃臨谷上戲笑<lb/>
而言曰趙昇心自正能投𣗳上足不蹉跌吾今欲自試<lb/>
投下當應得大桃也衆人皆諫唯昇與王長嘿然陵遂<lb/>
投空不落桃上失陵所在四方皆仰上則連天下則無<lb/>
底往無道路莫不驚歎悲涕唯昇長二人良乆乃相謂<lb/>
曰師則父也自投於不測之崖吾何以自安乃俱投身<lb/>
而下正堕陵前見陵坐局脚牀斗帳中見昇長二人笑<lb/>
曰吾知汝来乃授二人道畢三日乃還歸治舊舎諸弟<lb/>
<pb n="KR3l0118_WYG_008-12b"/>
子驚悲不息後陵與昇長三人皆白日昇天而去衆弟<lb/>
子仰視之乆而乃没於雲霄也初陵入蜀山合丹半劑<lb/>
雖未冲舉已成地仙故欲化作七試以度趙昇乃如其<lb/>
志也<hi>出神仙傳</hi>
　<lb/>
　<lb/>
　<lb/>
　太平廣記卷八<lb/>
</p>
<p>
</p>
  </div>
</body>
</text>
</TEI>