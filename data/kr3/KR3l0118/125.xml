<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>太平廣記卷一百二十五</head> <lb/>
    <p>
<pb n="KR3l0118_WYG_125-1a"/>
欽定四庫全書<lb/>
　太平廣記卷一百二十五<lb/>
　　報應二十四<lb/>
　　　榼頭師　　　唐紹　　　　李生<lb/>
　　　盧叔倫女　　崔無隱<lb/>
　　　　榼頭師<lb/>
梁有榼頭師者極精進梁武帝甚敬信之後敕使喚榼<lb/>
頭師帝方與人棊欲殺一段應聲曰殺却使遽出而斬<lb/>
<pb n="KR3l0118_WYG_125-1b"/>
之帝棊罷曰喚師使咨曰向者陛下令人殺却臣已殺<lb/>
訖帝歎曰師臨死之時有何所言使曰師云貧道無罪<lb/>
前劫爲沙彌時以鍫剗地誤斷一曲蟮帝時爲蟮今此<lb/>
報也帝流淚悔恨亦無及焉<hi>出朝野僉載</hi>
　　　　唐紹<lb/>
唐紹幼而通悟知生前事厯厯備記而未嘗言於人雖<lb/>
妻子亦不知之也後爲給事中同里對門有一郎中李<lb/>
邈者紹休沐日多召邈與之言笑情好甚篤或時爲具<lb/>
<pb n="KR3l0118_WYG_125-2a"/>
饌中堂偶食郎中亦不知其所謂其妻詰紹曰君有盛<lb/>
名官至清近宜慎所交李邈非𩔖君亟與之狎竊爲君<lb/>
不取紹黙然乆之曰非子所知與李邈情好逾厚<lb/>
開元初驪山講武紹時攝禮部尚書𤣥宗援桴撃皷時<lb/>
未三合兵部尚書郭元振遽令紹奏畢神武赫怒拽元<lb/>
振坐於纛下張說跪奏於馬前稱元振於社稷有保䕶<lb/>
大功合赦殊死遂釋猶恨而斬紹先是一日紹謂妻子<lb/>
曰吾善李邈須死而言今時至矣遂爲略言之吾自幼<lb/>
<pb n="KR3l0118_WYG_125-2b"/>
即具知前生事明日講武吾其不免吾前世爲某氏女既<lb/>
笄適灞陵王氏子爲妻姑待吾甚嚴吾年十七冬至先<lb/>
一日姑令吾躬具主饌比畢吾困怠亦甚姑又令吾縫<lb/>
羅裙遲明服以待客吾臨燈運針慮功之不就夜分不<lb/>
息忽一犬衝扉入房觸燈燈僵油仆裙上吾且懼且恨<lb/>
因叱犬犬走突扉而扉反闔犬周章却伏牀下吾復照<lb/>
燭將理裙汙而狼藉殆遍吾懼姑深責且恨犬之觸燈<lb/>
遂舉牀以剪刀刺犬偶中其頸而剪一股亦折吾復以<lb/>
<pb n="KR3l0118_WYG_125-3a"/>
一股重刺之俄而犬斃詰朝持裙白姑姑方責罵而吾<lb/>
夫適自外至詢其故遂於牀下引斃犬陳於姑前由是<lb/>
少解吾年十九而卒遂生於此身往者斃犬乃今之李<lb/>
邈也吾明日之死葢縁報也行戮者必是李邈乎報應葢<lb/>
理之常爾無駭焉及翌日講武坐誤就戮果李邈執刀<lb/>
初一刀不殊而刀折易刀再舉乃絶焉死生之報固猶<lb/>
影響至於刀折殺亦不異諒明神不欺矣唐書說明皇<lb/>
尋悔恨殺紹以李邈行戮太疾終身不更録用<hi>出異雜篇</hi>
<pb n="KR3l0118_WYG_125-3b"/>
　　　　李生<lb/>
唐貞元中有李生者家河朔間少有膂力恃氣好俠不<lb/>
拘細行常與輕薄少年遊年二十餘方折節讀書爲歌<lb/>
詩人頗稱之累爲河朔官後至深州録事參軍生美風<lb/>
儀善談笑曲曉吏事亷謹明幹至於撃鞠飲酒皆號爲<lb/>
能雅爲太守所知時王武俊帥成徳軍恃功負衆不顧<lb/>
法度支郡守畏之側目嘗遣其子士真巡屬郡至深州<lb/>
太守大具牛酒所居備聲樂宴士真太守畏武俊而奉<lb/>
<pb n="KR3l0118_WYG_125-4a"/>
士真之禮甚謹又慮有以酒忤士真者以故僚吏賔客<lb/>
一不敢召士真大喜以為他郡莫能及飲酒至夜士<lb/>
真乃曰幸使君見待之厚欲盡歡於今夕豈無嘉賔<lb/>
願得召之太守曰偏郡無名人懼副大使<hi>士真時為武俊節副</hi>
<hi>大使</hi>之威不敢以他客奉宴席唯録事參軍李某足<lb/>
以侍談笑士真曰但命之於是召李生入趨拜士真目<lb/>
之色甚怒既而命坐貌益恭士真愈不悅瞪顧攘腕無<lb/>
向時之歡矣太守懼莫知所謂顧視生靦然而汗不能<lb/>
<pb n="KR3l0118_WYG_125-4b"/>
持盃一坐皆愕有頃士真叱左右縛李某繋獄左右即<lb/>
牽李袂疾去械獄中已而士真歡飲如初迨曉宴罷太<lb/>
守且驚且懼乃潛使於獄中訊李生曰君貌甚恭且未<lb/>
嘗言固非忤於王君君寧自知耶李生悲泣乆之乃曰<lb/>
嘗聞釋氏有現世之報吾知之矣某少貧無以自資由<lb/>
是好與俠士遊往往掠奪里人財帛常馳馬腰弓往還<lb/>
太行道日百餘里一日遇一年少鞭駿騾負二巨囊吾<lb/>
利其資顧左右皆巖崖萬仞而日漸曛黑遂力排之墮<lb/>
<pb n="KR3l0118_WYG_125-5a"/>
於崖下即疾驅其騾逆旅氏解其囊得繒綺百餘段自<lb/>
此家稍贍因折弓矢閉門讀書遂仕而至此及今凡二十<lb/>
七年矣昨夕君侯命與王公之宴既入而視王公之貌<lb/>
乃吾曩時所殺少年也一拜之後中心慙惕自知死不<lb/>
朝夕今則延頸待刃又何言哉爲我謝君侯幸知我深<lb/>
敢以身後爲託有頃士真醉悟急召左右往李某取其<lb/>
首左右即於獄中斬其首以進士真熟視而笑既而又<lb/>
與太守大飲于郡齋酒醉大守因歡乃起曰某不才幸<lb/>
<pb n="KR3l0118_WYG_125-5b"/>
得守一郡而副大使下察弊政寛不加罪爲恩厚矣昨<lb/>
日副大使命某召他客屬郡僻小無客不足奉歡宴者<lb/>
竊以李某善飲酒故請召之而李某愚戅不習禮法大<lb/>
忤於明公實某之罪也今明公既已誅之宜矣竊有所<lb/>
未曉敢以上問李某之罪爲何願得明數之且用誡於<lb/>
將來也士真笑曰李生亦無罪但吾一見之遂忿然激<lb/>
吾心已有戮之之意今既殺之吾亦不知其所以然也<lb/>
君無復言及宴罷太守密訊其年則二十有七矣葢李<lb/>
<pb n="KR3l0118_WYG_125-6a"/>
生殺少年之嵗而士真生於王氏也太守歎異久之因<lb/>
以家財厚葬李生<hi>出宣室志</hi>
　　　　盧叔倫女<lb/>
長安城南曾有僧至日中求食偶見一女子採桑樹上<lb/>
問曰此側近何處有信心可乞飯者女子曰去此三四<lb/>
里有王家見設齋次見和尚來必喜可速去也僧隨所<lb/>
指往果見一羣僧方就坐甚慰延入齋訖主姥異其及<lb/>
時至也問之僧具以實告主人夫妻皆驚曰且與某同<lb/>
<pb n="KR3l0118_WYG_125-6b"/>
往訪此女子遂俱去尚在桑樹上乃村人盧叔倫女也<lb/>
見翁姥遂趨下棄葉籠奔走歸家二人隨後逐之到所<lb/>
居父母亦先識之女子入室以牀扃户牢不可啟其母<lb/>
驚問之曰某今日家内設齋有僧云小娘子遣來某作<lb/>
此功德不曾語人怪小娘子知故來視㸔更非何事其<lb/>
母推户遣出女堅不肯出又隨而罵之女曰某不欲見<lb/>
此老兵老嫗亦豈有罪過母曰鄰里翁婆省汝因何故<lb/>
不出二人亦怪厚祈請之女忽大呼曰某年月日販胡<lb/>
<pb n="KR3l0118_WYG_125-7a"/>
羊父子三人今何在二人遂趨出不敢迴顧及去母問<lb/>
之答曰某前生曾販羊從夏州來至此翁莊宿父子三<lb/>
人並爲其害劫其資貨某前生乃與之作兒聦黠勝人<lb/>
渠甚愛念十五患病二十方卒前後用醫藥已過所劫<lb/>
數倍渠又爲某每歳亡日作齋夫妻涕泣計其淚過三<lb/>
兩石矣偶因僧問乞飯處某遂指導之耳亦是償債了<lb/>
矣翁姥從此更不復作齋也<hi>出逸史</hi>
　　　　崔無隱<lb/>
<pb n="KR3l0118_WYG_125-7b"/>
唐元和中博陵崔無隱言其親友曰城南杜某者嘗於<lb/>
汴州招提院與主客僧坐語忽有一客僧當面鼻額間<lb/>
有故刀瘢橫斷其面乃訊其來由僧良乆嚬慘而言曰<lb/>
某家于梁父母兄嫂存焉兄每以賈販江湖之貨爲業<lb/>
初一年自江南而返大梁獲利可倍二年往而不返三<lb/>
年乃有同往者云兄溺於風波矣父母嫂俱服未闋忽<lb/>
有自漢南賈者至於梁乃訪召某父姓名者某於相國<lb/>
精舍應曰唯賈客曰吾得汝兄信某乃忻駭未言且邀<lb/>
<pb n="KR3l0118_WYG_125-8a"/>
至所居告父母而言曰師之兄以江西貿折遂浪迹於<lb/>
漢南禆將憐之白於元戎今於漢南雖緡鏹且盡而衣<lb/>
食自給以卑貧所係是未獲省拜故憑某以達信耳父<lb/>
母嫂悲忻泣不勝翌日父母遣某之漢南以省兄某行<lb/>
可七八日入南陽界日晚過一大澤中東西路絶目無<lb/>
人烟四面隂雲且合漸暮遇寥落三兩家乃欲寄宿耳<lb/>
其家曰師胡爲至此今爲信宿前有殺人者追逐未獲<lb/>
索之甚急宿固不可也自此而南三五里有一招提所<lb/>
<pb n="KR3l0118_WYG_125-8b"/>
師可宿也言而往陰風漸急颯颯雨來可四五里轉入<lb/>
荒澤莫知爲計信足而步少頃前有燭光初將咫尺而<lb/>
可十里方到風雨轉甚不及扣戸而入造于堂隍寂無<lb/>
生人滿室死者瞻視次雷聲一發某爲一女人屍所逐<lb/>
又出奔走七八里至人家雨定月微明遂入其家中門<lb/>
外有小㕔㕔中有牀榻卧未定忽有一夫長七尺餘提<lb/>
白刃自門而入某恐立於壁角中白刃夫坐榻良乆如<lb/>
有所候俄而白刃夫出㕔東先是有糞積可乗而覘宅<lb/>
<pb n="KR3l0118_WYG_125-9a"/>
中俄又聞宅中有三四女人於牆端切切而言須臾白<lb/>
刃夫携一衣襆入㕔續有女人從之乃計會逃逝者也<lb/>
白刃夫遂云此室莫有人否以刃繞壁畫之某帖壁定<lb/>
立刃畫其面過而白刃夫不之覺遂携襆領奔者而往<lb/>
某自料不可住乃捨此又前走可一二里撲一古井中<lb/>
已有死人矣其體暖某時迴遑可五更主覺失女尋趂<lb/>
至古井以火照乃屍與某存焉執某以聞于縣縣尹明<lb/>
辯某以畫壁及牆上語者具獄於宅中姨姑之𩔖而獲<lb/>
<pb n="KR3l0118_WYG_125-9b"/>
盜者某乃得雪南征垂至漢南界路逢大檜樹一老父<lb/>
坐其下問其從來某具告父曰吾善易試爲子推之師<lb/>
呵蓍父布卦嘘唏而言曰子前生兩妻汝俱辜焉前爲<lb/>
走屍逐汝者長室也爲人殺於井中同處者汝側室也<lb/>
縣尹明汝之無辜乃汝前生之父漢南之兄俱無也言<lb/>
畢某淚下收淚之次失老父所在及至漢南尋訪其兄<lb/>
杳無所見其刃瘢乃白刃夫之所致也噫乃宿寃之動<lb/>
作徴應委曲如是無隱云杜生自有傳此略而記之<hi>出博</hi>
<pb n="KR3l0118_WYG_125-10a"/>
<hi>異記</hi>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR3l0118_WYG_125-10b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　太平廣記卷一百二十五<lb/>
</p>
<p>
</p>
  </div>
</body>
</text>
</TEI>