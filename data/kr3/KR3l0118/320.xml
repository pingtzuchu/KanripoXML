<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>太平廣記卷三百二十</head>
    <p>
<pb n="KR3l0118_WYG_320-1a"/>
欽定四庫全書<lb/>
　太平廣記卷三百二十　　宋　李昉等　編<lb/>
　　鬼五<lb/>
　　　蔡謨　　　　姚元起　　　閭𠞰<lb/>
　　　孫稚　　　　索遜　　　　馮述<lb/>
　　　任懐仁　　　王明　　　　王彪之<lb/>
　　　王凝之　　　姚牛　　　　桓恭<lb/>
　　　阮瑜之　　　劉澄　　　　劉道錫<lb/>
<pb n="KR3l0118_WYG_320-1b"/>
　　　趙吉　　　　司馬隆<lb/>
　　　　蔡謨<lb/>
蔡謨徴爲光禄大夫在家忽聞東南啼哭聲有若新死<lb/>
便見一少年女死人並離啼哭不解所爲恐是人家忿<lb/>
争耳忽聞呼魂聲便見生女從空中去上天意甚惡之<lb/>
少時患疾遂薨<hi>出靈異志</hi>
　　　　又<lb/>
一說謨在㕔事上坐忽聞鄰左復魂聲乃出庭前望正<lb/>
<pb n="KR3l0118_WYG_320-2a"/>
見新死之家有一老嫗上著黄羅半袖下著縹裙飄然<lb/>
升天聞一喚聲輒迴顧三喚三顧徘徊良久聲既絶亦<lb/>
不復見問喪家云亡者衣服如此<hi>出幽明錄</hi>
　　　　姚元起<lb/>
河内姚元起居近山林舉家恒入野耕種惟有七歳女<lb/>
守屋而漸覺瘦父母問女女云常有一人長丈餘而有<lb/>
四面面皆有七孔自號髙天大將軍来輒見吞徑出下<lb/>
部如此數過云慎勿道我道我當長留腹中闔門駭惋<lb/>
<pb n="KR3l0118_WYG_320-2b"/>
遂移避<hi>出靈鬼志</hi>
　　　　閭勦<lb/>
呉興武康閭勦凌晨聞外拍手自出看見二烏幘吏逕<lb/>
將至渚云官使乗船送豆至乃令勦枻二吏絙挽至嘉<lb/>
興郡暫住逆旅及平望亭潛逃得歸十餘日外復有呼<lb/>
聲又見二吏云汝何敢委叛將至船猶多菽又令捉枻<lb/>
船二吏絙挽始前至嘉樂故家謂勦曰我須過一處留<lb/>
汝在後慎勿復走若有飲食自當相喚須臾一吏呼勦<lb/>
<pb n="KR3l0118_WYG_320-3a"/>
上見髙門瓦屋歡讌盈堂仍令勦行酒并賜炙啖天將<lb/>
曉二吏云我先去汝且停頃之但見髙墳森木勦心迷<lb/>
亂其家尋覓經日方得尋發大瘡而死<hi>出靈鬼志</hi>
　　　　孫稚<lb/>
晉孫稚字法暉齊般陽縣人也父祚晉太中大夫稚幼<lb/>
奉佛法年十八以咸康元年八月亡祚後移居武昌至<lb/>
三年四月八日沙門于法階行尊像經家門夫妻大小<lb/>
出觀見稚亦在人衆之中隨侍像行見父母見跪問訊<lb/>
<pb n="KR3l0118_WYG_320-3b"/>
隨共還家祚先病稚云無他禍祟不自將䕶所致耳五<lb/>
月當差言畢辭去其年七月十五日復歸跪拜問訊悉<lb/>
如生時說其外祖父爲泰山府君見稚說母字曰汝是<lb/>
某甲兒耶未應便来那得至此稚答伯父將来欲以代<lb/>
讁有教推問欲鞭罰之稚救解得原稚兄容字思淵時<lb/>
在其側稚謂曰雖離故形在優樂處但讀書無他作願<lb/>
兄勿憂也兄但勤精進福自隨人矣我二年學成當生<lb/>
國王家同輩有五百人今在福堂學成皆當上生第六<lb/>
<pb n="KR3l0118_WYG_320-4a"/>
天上我本亦應上生但以解救先人因緣纏縛故獨生<lb/>
王家耳到五年七月七日復歸說邾城當有冦難事例<lb/>
甚多悉皆如言家人祕之故無傳者又云先人多有罪<lb/>
譴宜爲作福我今受身人中不須復營但救先人也願<lb/>
父兄勤爲功徳作福食時務使鮮潔一一如法者受上<lb/>
福次者次福若不能然徒費設耳當使平等心無彼我<lb/>
其福乃多祚時有婢稚未還時忽疾殆死通身皆痛稚<lb/>
云此婢欲叛我前與鞭不復得去耳推問婢云前實欲<lb/>
<pb n="KR3l0118_WYG_320-4b"/>
叛與人爲期日垂至而便住云耳<hi>出法苑珠林</hi>
　　　　索遜<lb/>
昇平中徐州刺史索遜乗船往晉陵㑹闇發迴河行數<lb/>
里有人寄索載云我家在韓冢脚痛不能行寄君船去<lb/>
四更舟至韓冢此人便去遜二人牽船過一渡施力殊<lb/>
不便罵此人曰我數里載汝来逕去不與人牽船欲與<lb/>
痛手此人便還與牽不覺用力而得渡此人便徑入諸<lb/>
冢間遜疑非人使竊尋看此人經冢間便不復見須臾<lb/>
<pb n="KR3l0118_WYG_320-5a"/>
復出至一冢呼曰載公有出者應此人說我向載人船<lb/>
来不爲共牽奴便欲打我今當往報之欲暫借甘羅来<lb/>
載公曰壊我甘羅不可得此人曰無所苦我試之耳遜<lb/>
聞此即還船須臾岸上有物来赤如百斛篅長二丈許<lb/>
逕來向船遜便大呼奴載我船不與我牽不得痛手方<lb/>
便載公甘羅今欲撃我今日要當打壊奴甘羅忽然失<lb/>
却於是遂進<hi>出續搜神記</hi>
　　　　馮述<lb/>
<pb n="KR3l0118_WYG_320-5b"/>
上黨馮述晉元熈中爲相府將假歸虎牢忽逢四人各<lb/>
持繩及杖来赴述述策馬避焉不肯進四人各捉馬一<lb/>
足倐然便到河上問述欲渡否述曰水深不測既無舟<lb/>
檝何由得過君正欲見殺耳四人云不相殺當持君赴<lb/>
官遂復捉馬脚涉河而北述但聞波浪聲而不覺水垂<lb/>
至岸四人相謂曰此人不浄那得將去時述有弟服深<lb/>
恐鬼離之便當溺水死乃鞭馬作勢逕登岸述辭謝曰<lb/>
既䝉恩徳何敢復煩勞<hi>出續搜神記</hi>
<pb n="KR3l0118_WYG_320-6a"/>
　　　　任懐仁<lb/>
晉昇平元年任懐仁年十三爲臺書佐鄉里有王祖復<lb/>
爲令史恒寵之懐仁已十五六矣頗有異意祖銜恨至<lb/>
嘉興殺懐仁以棺殯埋於徐祚家田頭祚後宿息田上<lb/>
忽見有冢至朝中暮三時食輒分以祭之呼云田頭鬼<lb/>
来就我食至暝眠時亦云来伴我宿如此積時後夜忽<lb/>
見形云我家明當除服作祭祭甚豐厚君明隨去祚云<lb/>
我是生人不當相見鬼云我自隱君形祚便隨鬼去計<lb/>
<pb n="KR3l0118_WYG_320-6b"/>
行食頃便到其家家大有客鬼將祚上靈座大食啖合<lb/>
家號泣不能自勝謂其兒還見王祖来便曰此是殺我<lb/>
人猶畏之便走出祚即形露家中大驚具問祚因敘本<lb/>
末遂隨祚迎喪既去鬼便斷絶<hi>出稽神錄</hi>
　　　　王明<lb/>
東莱王明寓居在江西死經一年忽形見還家經日命<lb/>
招親好敘平生云天曹許以暫歸言及將離語便流涕<lb/>
問訊鄉里備有情焉敕兒曰吾去人間便已一周思覩<lb/>
<pb n="KR3l0118_WYG_320-7a"/>
桑梓命兒同觀鄉閭行經鄧艾廟令燒之兒大驚曰艾<lb/>
生時爲征東將軍沒而有靈百姓祠以祈福奈何焚之<lb/>
怒曰艾今在尚方摩鎧十指垂掘豈其有神因云王大<lb/>
將軍亦作牛驅馳殆斃桓温爲卒同在地獄此等並困<lb/>
劇理盡安能爲人損益汝欲求多福者正當恭慎盡忠<lb/>
孝順無恚怒便善流無極又令可錄指爪甲死後可以<lb/>
贖罪又使髙作户限鬼来入人室内記人罪過越限撥<lb/>
脚則忘事矣<hi>出幽明錄</hi>
<pb n="KR3l0118_WYG_320-7b"/>
　　　　王彪之<lb/>
晉王彪之年少未官嘗獨坐齋中前有竹忽聞有歎聲<lb/>
彪之惕然怪似其母因往看之見母衣服如昔彪之跪<lb/>
拜歔欷母曰汝方有竒厄自今以去當日見白狗若能<lb/>
東行出千里三年然後得免災忽不復見彪之悲悵達<lb/>
旦既明獨見一白狗恒隨行止便經營行装將往㑹稽<lb/>
及出千里外所見便蕭然都盡過三年乃歸復還先齋<lb/>
住忽聞前聲往見母如先謂從吾故来慶汝汝自今以<lb/>
<pb n="KR3l0118_WYG_320-8a"/>
後年踰八十位班台司皆如母言<hi>出幽明錄</hi>
　　　　王凝之<lb/>
晉左軍琅琊王凝之夫人謝氏頓亡二男痛惜過甚銜<lb/>
淚六年後忽見二兒俱還並著械慰其母曰可自割兒<lb/>
並有罪讁宜爲作福於是得止哀而勤爲求請<hi>出幽明錄</hi>
　　　　姚牛<lb/>
須縣民姚牛年十餘父爲鄉人所殺牛嘗毁衣服市刀<lb/>
㦸圖欲報讎後在縣門前相遇手刃之於衆中吏擒得<lb/>
<pb n="KR3l0118_WYG_320-8b"/>
官長深矜孝節爲推遷其事㑹赦得免又爲州郡論救<lb/>
遂得無他令後出獵逐鹿入草中有古深井數處馬將<lb/>
趨之忽見一翁舉杖撃馬馬驚避不得及鹿令奴引弓<lb/>
將射之翁曰此中有井恐君墮耳令曰汝爲何人翁長<lb/>
跽曰民姚牛父也感君活牛故来謝因滅不見<hi>出幽明録</hi>
　　　　桓恭<lb/>
桓恭爲桓安民參軍在丹徒所住廨牀前一小陷穴詳<lb/>
視是古墓棺已朽壊桓食常先以鮭飰投穴中如此經<lb/>
<pb n="KR3l0118_WYG_320-9a"/>
年後眠始覺見一人在牀前云吾終沒以来七百餘年<lb/>
後嗣絶滅烝嘗莫繼君食恒見播及感徳無已依君籍<lb/>
當應爲寧州刺史後果如言<hi>出幽明錄</hi>
　　　　阮瑜之<lb/>
晉太元十年阮瑜之居在始興佛圖前少孤貧不立哭<lb/>
泣無時忽見一鬼書搏著前云父死歸𤣥冥何爲久哭<lb/>
泣即後三年中君家可得立僕當寄君家不使有損失<lb/>
勿畏我爲凶要爲君作吉後鬼恒在家家須用者鬼與<lb/>
<pb n="KR3l0118_WYG_320-9b"/>
之二三年家小康爲鬼作食共談笑語議阮問姓答云<lb/>
姓李名留之是君姊夫耳阮問君那得来鬼云僕受罪<lb/>
已畢今暫生鬼道權寄君家後四五年當去曰復何處<lb/>
去答云當生世間至期果别而去<hi>出幽明錄</hi>
　　　　劉澄<lb/>
晉義熈五年彭城劉澄常見鬼及爲左衞司馬與將軍<lb/>
巢營廨宇相接澄夜相就坐語見一小兒赭衣手把赤<lb/>
幟團團似芙蓉花數日巢大遭火<hi>出幽明錄</hi>
<pb n="KR3l0118_WYG_320-10a"/>
　　　　劉道錫<lb/>
劉道錫與從弟康祖少不信有鬼從兄興伯少来見鬼<lb/>
但辭論不能相屈嘗於京口長廣橋宅東云有殺鬼在<lb/>
東籬上道錫笑便問其處牽興伯俱去捉大刀欲斫之<lb/>
興伯在後喚云鬼撃汝道錫未及鬼處便聞如有大杖<lb/>
聲道錫因倒地經宿乃醒一月餘方差興伯復云㕔事<lb/>
東頭桑𣗳上有鬼形尚孺長必害人康祖不信問在𣗳<lb/>
髙下指處分明經十餘日是月晦夕道錫逃闇中以㦸<lb/>
<pb n="KR3l0118_WYG_320-10b"/>
刺鬼所住便還人無知者明日興伯早来忽驚曰此鬼<lb/>
昨夜那得人刺之殆死都不能復動死亦當不久康祖<lb/>
大笑<hi>出幽明錄</hi>
　　　　趙吉<lb/>
鄴縣故尉趙吉常住田陌間昔日有一蹇人死埋在陌<lb/>
邊後二十餘年有一逺方人過趙吉門外逺方人行十<lb/>
餘步忽作蹇趙怪問其故逺人笑曰前有一蹇鬼故傚<lb/>
以戲耳<hi>出幽明錄</hi>
<pb n="KR3l0118_WYG_320-11a"/>
　　　　司馬隆<lb/>
東魏徐忘名還作本郡卒墓在東安靈山墓先爲人所<lb/>
發棺柩已毁謝𤣥在彭城將佐齊郡司馬隆弟進及東<lb/>
安王箱等共取壊棺分以作車少時三人悉見患更相<lb/>
注連凶禍不已箱母靈語子孫云箱昔與司馬隆兄弟<lb/>
取徐府君墓中棺爲車隆等死亡喪破皆由此也<hi>出幽明錄</hi>
　<lb/>
　<lb/>
<pb n="KR3l0118_WYG_320-11b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　太平廣記卷三百二十<lb/>
</p>
<p>
</p>
  </div>
</body>
</text>
</TEI>