<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>太平廣記卷三百五十四</head>
    <p>
<pb n="KR3l0118_WYG_354-1a"/>
欽定四庫全書<lb/>
　太平廣記卷三百五十四　宋　李昉等　編<lb/>
　　鬼三十九<lb/>
　　　楊瑊　　　　𡊮繼謙　　邠州士人<lb/>
　　　王商　　　　謝彦璋　　崇聖寺<lb/>
　　　任彦思　　　張仁寳　　楊藴中<lb/>
　　　王延鎬　　　僧恵進　　田達誠<lb/>
　　　徐彦成　　　鄭郊　　　李茵<lb/>
<pb n="KR3l0118_WYG_354-1b"/>
　　　栁鵬舉　　　周潔<lb/>
　　　　楊瑊<lb/>
兖州龍興寺西南廊第一院有經藏有法寳大師者常<lb/>
於靈神佛堂之前見一白衣叟如此者數日怪而詰之<lb/>
叟曰余非人乃楊書記宅之土地僧曰何為至此叟曰<lb/>
彼公愎戾興造不輟致某無容身之地也僧曰何不禍<lb/>
之答曰彼福夀未衰無奈之何言畢不見後數年朱瑾<lb/>
棄城而遁軍亂一家皆遇害楊名瑊累舉不第為朱瑾<lb/>
<pb n="KR3l0118_WYG_354-2a"/>
書記<hi>出玉堂閒話</hi>
　　　　𡊮繼謙<lb/>
殿中少監𡊮繼謙嘗居兖州侍親疾家在子城東南隅<lb/>
有僕人自外通刺者署云前某州長史許延年後云陳<lb/>
慰繼謙不樂命延入及束帶出則已去矣僕云徒歩衣<lb/>
故皂衣張帽而至裁投刺入車門則去矣其年親卒遂<lb/>
以其刺兼㝠錢焚之<hi>出玉堂閒話</hi>
　　　　邠州士人<lb/>
<pb n="KR3l0118_WYG_354-2b"/>
朱梁時有士人自雍之邠數舍遇天晴月皎中夜而進<lb/>
行至曠野忽聞自後有車騎聲少頃漸近士人避於路<lb/>
旁草莽間見三騎冠帶如王者亦有徒歩徐行談話士<lb/>
人躡之數十歩聞言曰今奉命往邠州取三數千人未<lb/>
知以何道而取二君試為籌之其一曰當以兵取又一<lb/>
曰兵取雖優其如君子小人俱罹其禍何宜以疫取同<lb/>
行者深以為然既而車騎漸逺不復聞其言士人至邠<lb/>
州則部民大疫死者甚衆<hi>出玉堂閒話</hi>
<pb n="KR3l0118_WYG_354-3a"/>
　　　　王商<lb/>
梁貞明甲戍嵗徐州帥王殷將叛八月二十日夜月明<lb/>
如晝居人咸聞通衢隊伍之聲自門隙覘之則皆青衣<lb/>
兵士而無甲胄初謂州兵潜以捕盜耳俄聞清嘯相呼<lb/>
或歌或歎刀盾矛槊囂隘閭巷怪狀竒形甚可畏懼乃<lb/>
知非人也比自府廨出於州南之東門扄鍵無阻比至<lb/>
仲冬殷乃拒詔朝命劉鄩以兵五萬致討凡八月而敗<lb/>
合境悉罹其禍<hi>出玉堂閒話</hi>
<pb n="KR3l0118_WYG_354-3b"/>
　　　　謝彦璋<lb/>
梁許州節度使謝彦璋遇害朝廷命宣和庫副使郝昌<lb/>
遇往許昌籍其家財别開一室見彦璋真像之左目下<lb/>
鮮血在焉竟不知自何而有衆共異之彦璋性嗜鱉鎮<lb/>
河陽命漁者采以供膳無虛日焉不獲則必加重罰有<lb/>
漁人居於城東其日未曙將往取之未至一二里遇一<lb/>
人問其所適以實對此人曰子今日能且輟否漁人曰<lb/>
否則獲罪矣又曰子若不臨網罟則贈子以五千錢可<lb/>
<pb n="KR3l0118_WYG_354-4a"/>
乎漁人許之遂獲五千肩荷而囘比及曉唯呀其輕顧<lb/>
之其錢皆紙矣<hi>出玉堂閒話</hi>
　　　　崇聖寺<lb/>
漢州崇聖寺寒食日忽有朱衣一人紫衣一人氣貌甚<lb/>
偉驅殿僕馬極盛寺僧謂其州官至奔出迎接皆非也<lb/>
與僧展揖甚恭唯少言語命筆各題一絶句于壁朱衣<lb/>
詩曰禁烟佳節同遊此正值酴醿夾岸香緬想十年前<lb/>
往事强吟風景亂愁腸紫衣詩曰䇿馬暫尋原上路落<lb/>
<pb n="KR3l0118_WYG_354-4b"/>
花芳草尚依然家亡國破一場夢惆悵又逢寒食天題<lb/>
罷上馬疾去出松徑失其所在但覺異香經月不散其<lb/>
詩于今見存<hi>出玉堂閒話</hi>
　　　　任彦思<lb/>
蜀昌州牧任彦思家忽聞空中有樂聲極雅麗悲切竟<lb/>
日不休空中言曰與吾設食任問是何人竟不肯言本<lb/>
末乃與静室設之如人食無遺或不與食即致破什器<lb/>
蟲入人耳烈火四起彦思惡之移去廻避亦常先至凡<lb/>
<pb n="KR3l0118_WYG_354-5a"/>
七八年忽一日不聞樂聲置食無所餐㕔舍栿上血書<lb/>
詩曰物𩔖易遷變我行人不見珍重任彦思相别日已<lb/>
逺彦思尤惡其所題以刀剗之而字已入木終不知何<lb/>
鬼也<hi>出幽明録</hi>
　　　　張仁寳<lb/>
挍書郎張仁寳素有才學年少而逝自成都歸塟閬中<lb/>
權殯東津寺中其家寒食日聞扣門甚急出視無人唯<lb/>
見門上有芭蕉葉上有題曰寒食家家盡禁烟野棠風<lb/>
<pb n="KR3l0118_WYG_354-5b"/>
墜小花鈿如今空有孤魂梦半在嘉陵半錦川舉族驚<lb/>
異端午日又聞扣門聲其父於門罅伺之乃見其子身<lb/>
長三丈許足不踐地門上題五月午日天中節題未畢<lb/>
其父開門即失所在頃之克塟不復至矣<hi>出述異記</hi>
　　　　楊藴中<lb/>
進士楊藴中得罪下成都府獄夜夢一婦人雖形不揚<lb/>
而言詞甚秀曰吾即薛濤也頃幽死此室乃贈藴中詩<lb/>
曰玉漏深長燈耿耿東墻西墻時見影月明窓外子規<lb/>
<pb n="KR3l0118_WYG_354-6a"/>
啼忍使孤魂愁夜永<hi>出幽異記</hi>
　　　　王延鎬<lb/>
梓州有陽闗神即蜀車騎將軍西鄉侯張飛也靈應嚴<lb/>
暴州人敬憚之龍州軍判官王延鎬納成都美妓人霞<lb/>
卿甚寵之携之赴官經陽闗神祠前過霞卿暴卒唯所<lb/>
生一女非延鎬之息倍哀憫之一日𫝊靈語具云為陽<lb/>
闗神所錄辭而得解從此又同寢處寫其貌而馮之至<lb/>
於盥潄飲食皆如生乃曰俟我嫁女方與君别延鎬將<lb/>
<pb n="KR3l0118_WYG_354-6b"/>
更娶告之鬼亦許焉乃娶沋彦循女自是或女客列坐<lb/>
即有一黒蝴蝶翩翻掠筵席而過卒以為常其後延鎬<lb/>
為新津令方嫁其女資送甚備自是無聞<hi>出靈異記</hi>
　　　　僧恵進<lb/>
西蜀有僧恵進者姓王氏居福感寺早出至資福院門<lb/>
見一人長身如靛色廹之漸急奔走避之至竹簀橋馳<lb/>
入民家此人亦隨至撮拽牽頓勢不可解僧哀鳴祈之<lb/>
此人問汝姓何答曰姓王此人曰名同異姓乃捨之而<lb/>
<pb n="KR3l0118_WYG_354-7a"/>
去僧戰懾投民家移時稍定方歸寺中是夕有與之同<lb/>
名異姓者死焉<hi>出錄異記</hi>
　　　　田達誠<lb/>
廬陵有賈人田達誠富於財頗以周給為務治第新成<lb/>
有夜扣門者就視無人如是再三因呼問之為人耶鬼<lb/>
耶良久答曰實非人也比居龍泉舍為暴水所毁求寄<lb/>
君家治舍畢乃去耳達誠不許曰人豈可與鬼同居耶<lb/>
對曰暫寄居耳無害於君且以君義氣聞於鄉里故告<lb/>
<pb n="KR3l0118_WYG_354-7b"/>
耳達誠許之因曰當止我何所達誠曰唯有㕔事耳即<lb/>
拜辭謝而去數日復來曰家已至㕔中亦無妨君賔客<lb/>
然可嚴整家人慎火萬一不意或當云吾等所為也達<lb/>
誠亦虛其㕔以奉之達誠嘗為詩鬼忽空中言曰君乃<lb/>
能詩耶吾亦嘗好之可唱和乎達誠即具酒置紙茟於<lb/>
前談論無所不至衆目視之酒與紙筆儼然不動試暫<lb/>
囘顧則酒已盡字亦著紙矣前後數篇皆有意義筆跡<lb/>
勁健作栁體或問其姓字曰吾儻言之將不益於主人<lb/>
<pb n="KR3l0118_WYG_354-8a"/>
可詩以寄言之乃賦詩云天然與我一靈通還與人間<lb/>
事不同要識吾家真姓字天地南頭一段紅衆亦不諭<lb/>
也一日復告曰吾有少子婚樟樹神女將以某日成禮<lb/>
復欲借君後堂三日以終君大恵可乎達誠亦虚其堂<lb/>
以幕圍之三日復謝曰吾事訖矣還君此堂主人之恩<lb/>
可謂至矣然君家老婢某可笞一百也達誠辭謝召婢<lb/>
笞數下鬼曰使之知過可止矣達誠徐問其婢言曽穴<lb/>
幕竊視見賔客男女厨膳花燭與人間不殊後嵗餘乃<lb/>
<pb n="KR3l0118_WYG_354-8b"/>
辭謝而去達誠以事至廣陵久之不歸其家憂之鬼復<lb/>
至曰君家憂主人耶吾將省之明日還曰主人在楊子<lb/>
甚無恙行當歸矣新納一妾與之同寢吾燒其帳後幅<lb/>
以戲之爾大笑而去達誠歸問其事皆同後至龍泉訪<lb/>
其居亦竟不獲<hi>出稽神錄</hi>
　　　　徐彦成<lb/>
軍吏徐彦成恒業市木丁亥嵗往信州汭口塲無木可<lb/>
市泊舟久之一日晚有少年從二僕往來岸側狀若訪<lb/>
<pb n="KR3l0118_WYG_354-9a"/>
人而不遇者彦成因延入舟中為設酒食賔敬之少年<lb/>
甚媿焉將去謝曰吾家近此數里别業中君旦日能辱<lb/>
顧乎徐彦成許諾明日乃往行里餘有僕馬來迎奄至<lb/>
一大宅門館甚盛少年出延客酒膳豐備從容久之彦<lb/>
成因言住此久無木可市少年曰吾有木在山中明當<lb/>
令出也居一二日果有材木大至良而價廉市易既畢<lb/>
往辭少年少年復出大杉板四枚曰向之木吾所賣今<lb/>
以此贈君至吳當獲倍蓰彦成廻始至秦淮㑹吳帥殂<lb/>
<pb n="KR3l0118_WYG_354-9b"/>
納杉板為棺以為材之尤異者獲錢數十萬彦成大市<lb/>
珍玩復往汭口以酬少年少年復與交市如是三往頗<lb/>
獲其利間一嵗復詣之村落如故了無所見訪其里中<lb/>
竟無能知者<hi>出稽神錄</hi>
　　　　鄭郊<lb/>
鄭郊河北人舉進士下第游陳蔡間過一塜上有竹二<lb/>
竿青翠可愛因駐馬吟曰塜上兩竿竹風吹常裊裊久<lb/>
不能續聞塜中言曰何不云下有百年人長眠不知曉<lb/>
<pb n="KR3l0118_WYG_354-10a"/>
郊驚問之不復言矣<hi>出述異記</hi>
　　　　李茵<lb/>
進士李茵襄陽人嘗遊苑中見紅葉自御溝流出上題<lb/>
詩云流水何太急深宫盡日間殷勤謝紅葉好去到人<lb/>
間茵收貯書囊後僖宗幸蜀茵奔竄南山民家見一宫<lb/>
娥自云宫中侍書名雲芳子有才思茵與之欵接因見<lb/>
紅葉嘆曰此妾所題也同行詣蜀具述宫中之事及綿<lb/>
州逢内官田大人識之曰書家何得在此逼令上馬與<lb/>
<pb n="KR3l0118_WYG_354-10b"/>
之前去李甚怏悵其夕宿逆旅雲芳復至曰妾已重賂<lb/>
中官求得從君矣乃與俱歸襄陽數年李茵疾瘠有道<lb/>
士言其靣有邪氣雲芳子自陳往年綿竹相遇實已自<lb/>
經而死感君之意故相從耳人鬼殊途何敢貽患於君<lb/>
置酒賦詩告辭而去矣<hi>出北夢瑣言</hi>
　　　　栁鵬舉<lb/>
唐龍紀中有士人栁鵬舉遊杭州避雨於伍相廟見一<lb/>
女子抱五絃云是錢大夫家女僕鵬舉悦之遂誘而奔<lb/>
<pb n="KR3l0118_WYG_354-11a"/>
藏於舟中為廂吏所捕女僕自經而死一日却到栁處<lb/>
栁亦知其物故其僕具導其情故留之經時而去<hi>出北夢瑣</hi>
<hi>言</hi>
　　　　周潔<lb/>
霍丘令周潔甲辰嵗罷任客遊淮上時民大饑逆旅殆<lb/>
絶投宿無所升髙而望逺見村落煙火趨而詣之得一<lb/>
村舍扣門久之一女子出應門告以求宿女子曰家中<lb/>
饑餓老幼皆病無以延客至中堂一榻可矣遂入之女<lb/>
<pb n="KR3l0118_WYG_354-11b"/>
子侍立於前少頃其妹復出映姊而立不見其靣潔自<lb/>
其食取餅二枚以與二女持之入室閉闗而寢悄無人<lb/>
聲潔亦聳然而懼向曉將去便呼二女告之了無聲應<lb/>
者因壊户而入乃見積尸滿屋皆將枯朽唯女子死可<lb/>
旬日其妹面目已枯矣二餅猶置胸上潔皆為瘞之云<lb/>
<hi>出稽神錄</hi>
　<lb/>
　太平廣記卷三百五十四<lb/>
</p>
<p>
</p>
  </div>
</body>
</text>
</TEI>