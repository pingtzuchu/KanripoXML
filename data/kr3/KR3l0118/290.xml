<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>太平廣記卷二百九十</head> <lb/>
    <p>
<pb n="KR3l0118_WYG_290-1a"/>
欽定四庫全書<lb/>
　太平廣記卷二百九十<lb/>
　　祅妄三<lb/>
　　　吕用之　　　諸葛殷　　　董昌<lb/>
　　　　吕用之<lb/>
吕用之鄱陽安仁里細民也性桀黠畧知文字父璜以<lb/>
貨茗爲業來往於淮淛間時四方無事廣陵爲歌鐘之<lb/>
地富商大賈動逾百數璜明敏善酒律多與羣商遊用<lb/>
<pb n="KR3l0118_WYG_290-1b"/>
之年十二三其父挈行既慧悟事諸賈皆得歡心時或<lb/>
整履搖箑匿家與奴僕等居數歲璜卒家乾符初羣盗<lb/>
攻剽州里遂他適用之既孤且貧其舅徐魯仁賙給之<lb/>
歲餘通於魯仁室爲魯仁所逐因事九華山道士牛宏<lb/>
徽宏徽自謂得道者也用之降志師之傳其驅役考召<lb/>
之術既宏徽死用之復客於廣陵遂縠巾布褐用符藥<lb/>
以易衣食歲餘丞相劉公節制淮左有蠱道寘法者逮<lb/>
捕甚急用之懼遂南渡高駢鎮京口召致方伎之士求<lb/>
<pb n="KR3l0118_WYG_290-2a"/>
輕舉不死之道用之以其術通於客次逾月不召詣渤<lb/>
海親人俞公楚公楚竒之遣爲儒服目之曰江西吕巡<lb/>
官因間薦於渤海及召試公楚與左右附㑹其術得騐<lb/>
尋署觀察推官仍爲制其名因字之曰無可言無可無<lb/>
不可自是出入無禁初專方藥香火之事明年渤海移<lb/>
鎮用之固請戎服遂署右職用之素負販久客廣陵公<lb/>
私利病無不詳熟鼎竈之暇妄陳時政得失渤海益竒<lb/>
之漸加委仗先是渤海舊將有梁纉陳拱馮綬董僅公<lb/>
<pb n="KR3l0118_WYG_290-2b"/>
楚歸禮日以疎退渤海至是孤立矣用之乃樹置私黨<lb/>
伺動息有不可去者則厚以金寶悦之左右羣小皆市<lb/>
井人見利忘義上下相蒙大逞祅妄仙書神符無日無<lb/>
之更迭唱和罔知愧恥自是賄賂公行條章日紊煩刑<lb/>
重賦率意而爲道路怨嗟各懷亂計用之懼其竊發之<lb/>
變因請置巡察使採聽府城密事渤海遂承制受御史<lb/>
大夫充諸軍都巡察使於是召募府縣先負罪停廢胥<lb/>
吏陰狡兔猾者得百許人厚其官傭以備指使各有十<lb/>
<pb n="KR3l0118_WYG_290-3a"/>
餘丁縱横閭巷間謂之察子至於士庶之家呵妻怒子<lb/>
密言隱語莫不知之自是道路以目有異已者縱謹靜<lb/>
端黙亦不免其禍破滅者數百家將校之中累足屛氣<lb/>
焉<hi>出祅亂志</hi>
　　　　諸葛殷<lb/>
高駢嬖吏諸葛殷妖人吕用之之黨也初自鄱陽將詣<lb/>
廣陵用之先謂駢曰玉皇以令公久爲人臣機務稍曠<lb/>
獲譴於時君輙遣左右一尊神爲令公道中羽翼不久<lb/>
<pb n="KR3l0118_WYG_290-3b"/>
當降令公善遇欲其不去亦可以人間優職縻之明日<lb/>
殷果來遂巾褐見駢於碧筠亭妖形鬼態辨詐蜂起謂<lb/>
可以坐召神仙立變寒暑駢莫測也俾神靈遇之謂之<lb/>
諸葛將軍也每從容酒席間聽其鬼怪之説則盡日忘<lb/>
倦自是累遷鹽鐵劇職聚財數十萬緡其凶邪陰妖用<lb/>
之蔑如也有大賈周師儒者其居處花木樓榭之竒爲<lb/>
廣陵甲第殷欲之而師儒拒焉一日殷謂駢曰府城之<lb/>
内當有妖起使其得志非水旱兵戈之匹也駢曰爲之<lb/>
<pb n="KR3l0118_WYG_290-4a"/>
奈何殷曰當就其下建齋壇請靈官鎭之殷即指師儒<lb/>
之第爲處駢命軍候驅出其家是日雨雪驟降泥淖方<lb/>
盛執事者鞭撻迫蹙師儒攜挈老幼匍匐道路觀者莫<lb/>
不愕然殷遷其族而家焉殷足先患風疽至是而甚每<lb/>
一躁癢命一青衣交手爬搔血流方止駢性嚴潔甥姪<lb/>
輩皆不得侍坐唯與殷欵曲未嘗不廢寢忘飡或促膝<lb/>
密坐同杯共器遇其風疽忽發即恣意搔捫指爪之間<lb/>
膿血沾染駢與之飲啗曾無難色左右或以爲言駢曰<lb/>
<pb n="KR3l0118_WYG_290-4b"/>
神仙多以此試人汝輩莫介意也駢前有一犬子每聞<lb/>
殷腥穢之氣則來近之駢怪其馴狎殷笑曰某常在大<lb/>
羅宮玉皇前見之别來數百年猶復相識其虛誕率多<lb/>
如此高虞常謂人曰爭知不是吾滅族寃家殷性躁虐<lb/>
知楊州院來兩月官吏數百人鞭背殆半光啓二年僞<lb/>
朝授殷兼御史中丞加金紫及城陷竄至灣頭爲邏者<lb/>
所擒腰下獲黄金數斤通天犀帶兩條既縳入城百姓<lb/>
聚觀交唾其面燖撮其鬢髮頃刻都盡獄具刑于下馬<lb/>
<pb n="KR3l0118_WYG_290-5a"/>
橋南杖至百餘絞而未絶會師鐸母自子城歸家經過<lb/>
法所遂扶起避之復蘇於橋下執扑者尋以巨木踣之<lb/>
騶殿過決罰如初始殷之遇也驕暴之名尋布於遠近<lb/>
其族人競以謙損戒殷殷曰男子患於不得遂志既得<lb/>
之當須富貴自處人生寧有兩遍死者至是果再行法<lb/>
及棄屍道左爲仇人剜其目斷其舌兒童輩以瓦礫投<lb/>
之須臾成峰<hi>出妖亂志</hi>
　　　　又<lb/>
<pb n="KR3l0118_WYG_290-5b"/>
高駢末年惑於神仙之術吕用之張守一諸葛殷等皆<lb/>
言能役使鬼神變化黃金駢酷信之遂委以政事用之<lb/>
等援引朋黨恣爲不法其後亦慮多言者有所漏洩因<lb/>
謂駢曰高眞上聖要降非難所患者學道之人眞氣稍<lb/>
虧靈呪遂絶駢聞之以爲信然乃謝絶人事屛棄妾媵<lb/>
賓客將吏無復見之有不得已之故則遣人先浴齋戒<lb/>
詣紫極宮道士祓除不祥謂之解穢然後見之拜起纔<lb/>
終已復引出自此内外擁隔紀綱日紊用之等因大行<lb/>
<pb n="KR3l0118_WYG_290-6a"/>
威福傍若無人歲月既深根蒂遂固用之自謂磻谿眞<lb/>
君張守一是赤松子諸葛殷稱將軍有一蕭勝者謂之<lb/>
秦穆公駙馬皆云上帝遣來爲令公道侣其鄙誕不經<lb/>
率皆如此江陽縣前一地祗小廟用之貧賤時常以此<lb/>
寓止巫舍凡所動靜禱而後行得志後謂爲㝠助遂修<lb/>
崇之廻廊曲室妝樓寢殿百有餘間土木工師盡江南<lb/>
之選每軍旅大事則以少牢祀之用之守一皆云神遇<lb/>
駢凡有密請即遣二人致意焉中和元年用之以神仙<lb/>
<pb n="KR3l0118_WYG_290-6b"/>
好樓居請於公廨邸北跨河爲迎仙樓其斤斧之聲晝<lb/>
夜不絶費數萬緡半歲方就自成至敗竟不一遊扄鐍<lb/>
儼然以至灰燼是冬又起延和閣於大㕔之西凡七間<lb/>
高八丈皆餙以珠玉綺窗繡户殆非人工每旦焚名香<lb/>
列異寶以祈王母之降及師鐸亂人有登之者於藻井<lb/>
垂蓮之上見二十八字云延和高閣上干雲小語猶疑<lb/>
太乙聞燒盡降真無一事開門迎得畢將軍此近詩妖<lb/>
也用之公然云與上仙來往每對駢或叱咄風雨顧揖<lb/>
<pb n="KR3l0118_WYG_290-7a"/>
空中謂見羣仙來往過於外駢隨而拜之用之指畫紛<lb/>
紜略無愧色左右稍有異論則死不旋踵矣見者莫測<lb/>
其由但搏膺不敢出口用之忽云后土夫人靈仇遣使<lb/>
就某借兵馬幷李筌所撰太白陰經駢遽下兩縣率百<lb/>
姓葦席數千領畫作甲兵之狀遣用之於廟庭燒之又<lb/>
以五彩箋寫太白陰經十道置於神座之側又於夫人<lb/>
帳中塑一綠衣年少謂之韋郎廟成有人於西廡棟上<lb/>
題一長句詩曰四海干戈尚未寧謾勞淮海寫儀刑九<lb/>
<pb n="KR3l0118_WYG_290-7b"/>
天𤣥女猶無信后土夫人豈有靈一帶好雲侵鬢綠兩<lb/>
行嵬岫拂眉清韋郎年少耽閒事案上休誇太白經好<lb/>
事者競相傳誦是歲詔於廣陵立駢生祠并刻石頌差<lb/>
州人採碑石於宣城及至楊子院用之一夜遣人密以<lb/>
犍牯五十牽至州南鑿垣架濠移入城内及明柵緝如<lb/>
故因令楊子縣申府昨夜碑石不知所在遂懸購之至<lb/>
晚云被神人移置街市駢大驚乃於其傍立一大木柱<lb/>
上以金書云不因人力自然而至即令兩都出兵仗鼔<lb/>
<pb n="KR3l0118_WYG_290-8a"/>
樂迎入碧筠亭至三橋擁閙之處故埋石以礙之僞云<lb/>
人牛拽不動駢乃朱篆數字帖於碑上須臾去石乃行<lb/>
觀者互相謂曰碑動也識者惡之明日楊子有一村嫗<lb/>
詣知府判官陳牒云夜來里胥借耕牛牽碑誤損其足<lb/>
遠近聞之莫不絶倒比至失守師鐸之衆竟自壞墉而<lb/>
進常與丞相鄭公不叶用之知之忽曰適得上仙書宰<lb/>
執之間有陰圖令公者使一俠士來夜當至駢驚悸不<lb/>
已問計於用之曰張先生少年時嘗學斯術於深井里<lb/>
<pb n="KR3l0118_WYG_290-8b"/>
聶夫人近日不知更爲之否若有但請此人當之無不<lb/>
虀粉者駢立召守一語之對曰老夫久不爲此戲手足<lb/>
生疎然爲令公有何不可及期衣婦人衣匿於别室守<lb/>
一寢於駢卧内至夜分擲一銅鐵於階砌之上鏗然有<lb/>
聲遂出皮囊中彘血灑於庭户簷宇間如格鬭之狀明<lb/>
日駢泣謝守一曰蒙先生再生之恩真枯骨重肉矣乃<lb/>
躬輦金玉及通天犀帶以酬其勞江陽縣尉薛失其名<lb/>
亦用之黨也忽一日告駢曰夜來因巡警至后土廟前<lb/>
<pb n="KR3l0118_WYG_290-9a"/>
見無限陰兵其中一人云爲我告高王夫人使我將兵<lb/>
數百萬於此界遊奕幸王無慮他宼之侵軼也言畢而<lb/>
沒羣妖聞之大喜悅競以金帛遺之未久奏薛六合縣<lb/>
令用之又以木刻一大人足長三尺五寸時久雨初霽<lb/>
夜印於后土廟殿後柏林中及江陽縣前其跡如較力<lb/>
之狀明日用之謂駢曰夜來有神人鬭於夫人廟中用<lb/>
之夜遣陰兵逐之已過江矣不爾廣陵㡬爲洪濤駢駭<lb/>
然遂以黄金二十斤以餉用之後駢有所愛馬死圉人<lb/>
<pb n="KR3l0118_WYG_290-9b"/>
懼得罪求救於用之用之乃又見駢曰隋將陳杲仁用<lb/>
之有事命至淮東杲仁訴以無馬令公大烏<hi>駢良馬名</hi>且望<lb/>
一借頃刻廐吏報云大烏黑汗發駢徐應之曰吾已借<lb/>
大司徒矣俄而告斃初蕭勝納財於用之求知鹽城監<lb/>
駢以當任者有績與奪之間頗有難色用之曰用勝爲<lb/>
鹽城者不爲勝也昨得上仙書云有一寶劒在鹽城井<lb/>
中須用靈官取之以勝上仙左右人欲遣去耳駢俛仰<lb/>
許之勝至監數月遂匣一銅匕首獻於駢用之稽首曰<lb/>
<pb n="KR3l0118_WYG_290-10a"/>
此北帝所佩者也得之則百里之内五兵不敢犯駢甚<lb/>
異之遂飾以寶玉常置座隅時廣陵久雨用之謂駢曰<lb/>
此地當有火災郭邑之間悉合灰燼近日遣金山下毒<lb/>
龍以少雨濡之自此雖無大叚燒爇亦未免小小驚動<lb/>
也於是用之每夜密遣人縱火荒祠壞宇無復存者駢<lb/>
嘗授道家秘法用之守一無增焉因刻一青石如手板<lb/>
狀隱起龍蛇近成文字玉皇授白雲先生高駢潛使左<lb/>
右置安道院香几上駢見之不勝驚喜用之曰玉皇以<lb/>
<pb n="KR3l0118_WYG_290-10b"/>
令公焚修功著特有是命計其鸞鶴不久當降某等此<lb/>
際謫限已滿便應得陪幢節同歸眞境也他日瑤池席<lb/>
上亦是人間一故事言畢歡笑不已遂相與登延和閣<lb/>
命酒殽極歡而罷後於道院庭中刻木爲鶴大如小駟<lb/>
韉轡中設機捩人或逼之奮然飛動駢嘗羽服跨之仰<lb/>
視空濶有飄然之思矣自是嚴齋醮飛煉金丹費耗資<lb/>
財動逾萬計日居月諸竟無其驗<hi>出妖亂志</hi>
　　　　董昌<lb/>
<pb n="KR3l0118_WYG_290-11a"/>
董昌未僭前有山陰縣老人僞上言於昌曰今大王善<lb/>
政及人願萬歲帝於越以福兆庶三十年前已聞謠言<lb/>
正合今日故來獻其言曰欲識聖人姓千里草青青欲<lb/>
知聖人名日從曰上生昌得之大喜因讀曰天命早已<lb/>
歸我我所爲大矣乃贈老人百縑仍免其征賦先遣道<lb/>
士朱思遠立壇場候上帝忽一夕云天符降於雨中有<lb/>
碧紙朱文其文又不可識思遠言天命命與董氏又有<lb/>
王守眞者俗謂之王百藝極機巧初立生祠雕刻形像<lb/>
<pb n="KR3l0118_WYG_290-11b"/>
塑繢官屬及設兵衛狀若鬼神皆百藝所爲也妖僞之<lb/>
際悉由百藝幻惑所致昌毎言我兔子上金牀䜟我也<lb/>
我卯生來年歲在卯二月二日亦卯即卯年卯月卯日<lb/>
仍當以卯時萬世之業利在於此乾寧二年二月二日<lb/>
率軍俗數萬人僭袞冕儀衛登子城門樓赦境内改僞<lb/>
號羅平國年號天冊自稱聖人及令官屬將挍等皆呼<lb/>
聖人萬歲俯而言曰<hi>云云</hi>詞畢復欲舞蹈昌乃連聲止<lb/>
之卿道得許多言語壓得朕頭疼也<hi>緣土人所製天冠稍重故有此言</hi>
<pb n="KR3l0118_WYG_290-12a"/>
時人聞皆大笑之<hi>出會稽錄</hi>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
<pb n="KR3l0118_WYG_290-12b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　太平廣記卷二百九十<lb/>
</p>
<p>
</p>
  </div>
</body>
</text>
</TEI>