<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
              <teiHeader>
                  <fileDesc>
                     <titleStmt>
                        <title>Title</title>
                     </titleStmt>
                     <publicationStmt>
                        <p>Information about publication or distribution</p>
                     </publicationStmt>
                     <sourceDesc>
                        <p>Information about the source</p>
                     </sourceDesc>
                  </fileDesc>
              </teiHeader>
              <text>
                  <body>
            
<div>
<head>心經</head> <lb/>
    <p>
<pb n="KR3a0060_WYG_001-1a"/>
欽定四庫全書<lb/>
　心經<lb/>
　　　　　　　　　　　　宋　真德秀　撰<lb/>
帝曰人心惟危道心惟微惟精惟一允執厥中<lb/>
　朱子曰心之虚靈知覺一而已矣而以為有人心道<lb/>
　心之異者以其或生於形氣之私或原於性命之正<lb/>
　而所以為知覺者不同是以或危殆而不安或微妙<lb/>
　而難見爾然人莫不有是形故雖上智不能無人心<lb/>
<pb n="KR3a0060_WYG_001-1b"/>
　亦莫不有是性故雖下愚不能無道心二者雜於方<lb/>
　寸之間而不知所以治之則危者愈危微者愈微而<lb/>
　天理之公卒無以勝夫人欲之私矣精則察夫二者<lb/>
　之間而不雜也一則守其本心之正而不離也從事<lb/>
　於斯無少間斷必使道心常為一身之主而人心每<lb/>
　聽命焉則危者安微者著而動静云為自無過不及<lb/>
　之差矣<lb/>
詩曰上帝臨女無貳爾心<lb/>
<pb n="KR3a0060_WYG_001-2a"/>
　又曰無貳無虞上帝臨女<lb/>
　毛氏註曰言無敢懐貳心也<lb/>
　朱子曰知天命之必然而贊其決也<lb/>
　真西山讀書記曰此武王伐紂之事詩意雖主伐紂<lb/>
　而言然學者平居諷詠其辭凛然如上帝之實臨其<lb/>
　上則所以為閑邪存誠之助顧不大哉又見義而無<lb/>
　必為之勇或以利害得䘮二其心者亦宜味此言以<lb/>
　自決也<lb/>
<pb n="KR3a0060_WYG_001-2b"/>
詩曰視爾友君子輯柔爾顔不遐有愆相在爾室尚不<lb/>
愧于屋漏無曰不顯莫予云覯神之格思不可度思矧<lb/>
可射思<lb/>
　鄭氏曰神見人之為也女無謂是幽昧不明無見我<lb/>
　者神見女矣<lb/>
　朱子曰言視爾友於君子之時和柔爾之顔色其戒<lb/>
　懼之意常若自省曰豈不至於有過乎葢常人之情<lb/>
　其脩於顯者無不如此然視爾獨居於室之時亦當<lb/>
<pb n="KR3a0060_WYG_001-3a"/>
　庶幾不愧于屋漏無曰此非顯明之處而莫予見也<lb/>
　當知鬼神之妙無物不體其至於是有不可得而測<lb/>
　者不顯亦臨猶懼有失况可厭射而不敬乎此言不<lb/>
　但修之於外又當戒謹恐懼乎其所不睹不聞也<lb/>
易乾之九二子曰庸言之信庸行之謹閑邪存其誠<lb/>
　程子曰庸信庸謹造次必於是也<lb/>
　又曰閑邪則誠自存不是外面將一箇誠来存着<lb/>
　又曰如何是閑邪非禮而勿視聽言動邪斯閑矣<lb/>
<pb n="KR3a0060_WYG_001-3b"/>
易坤之六二曰君子敬以直内義以方外敬義立而德<lb/>
不孤直方大不習无不利則不疑其所行也<lb/>
　伊川曰敬立而内直義形而外方義形於外非在外<lb/>
　也<lb/>
　又曰主一之謂敬直内乃是主一之義至於不敢欺<lb/>
　不敢慢尚不愧于屋漏皆是敬之事也但存此涵養<lb/>
　久則自然天理明<lb/>
　又曰心敬則内自直<lb/>
<pb n="KR3a0060_WYG_001-4a"/>
　龜山楊氏曰盡其誠心而無偽焉所謂直也若施之<lb/>
　於事則厚薄隆殺一定而不可易為有方矣所主者<lb/>
　敬而義則自此出焉故有内外之辨<lb/>
損之象曰山下有澤損君子以懲忿窒慾<lb/>
　伊川曰修己之道所當損者惟忿與慾故懲戒其忿<lb/>
　怒室塞其意欲也<lb/>
　龜山楊氏曰九思終於忿思難見得思義以此<lb/>
益之象曰風雷益君子以見善則遷有過則改<lb/>
<pb n="KR3a0060_WYG_001-4b"/>
　王氏註曰遷善改過益莫大焉<lb/>
　程子曰見善能遷則可以盡天下之善有過能改則<lb/>
　無過矣益於人者莫大於是<lb/>
復之初九曰不逺復无祗悔元吉子曰顔氏之子其殆<lb/>
庶幾乎有不善未嘗不知知之未嘗復行也<lb/>
　伊川曰失而後有復不失則何復之有惟失之不逺<lb/>
　而復則不至於悔大善而吉也<lb/>
　又曰不逺而復者君子所以脩其身之道也學問之<lb/>
<pb n="KR3a0060_WYG_001-5a"/>
　道無他惟其知不善則速改以從善而已<lb/>
　横渠曰知不善未嘗復行不貳過也<lb/>
子絶四毋意毋必毋固毋我<hi>毋史記作無</hi>
　朱子曰意私意也必朝必也固執滯也我私己也<lb/>
顔淵問仁子曰克己復禮為仁一日克己復禮天下歸<lb/>
仁焉為仁由己而由人乎哉顔淵曰請問其目子曰非<lb/>
禮勿視非禮勿聽非禮勿言非禮勿動顔淵曰囘雖不<lb/>
敏請事斯語矣<lb/>
<pb n="KR3a0060_WYG_001-5b"/>
　楊子曰勝己之私謂之克<lb/>
　伊川曰非禮處便是私意既是私意如何得仁凡人<lb/>
　須是克盡己私皆歸於禮方始是仁<lb/>
　謝氏曰克己須從性偏難克處克將去<lb/>
仲弓問仁子曰出門如見大賔使民如承大祭己所不<lb/>
欲勿施於人在邦無怨在家無怨仲弓曰雍雖不敏請<lb/>
事斯語矣<lb/>
　伊川曰如見大賔如承大祭敬也敬則不私一不敬<lb/>
<pb n="KR3a0060_WYG_001-6a"/>
　則私欲萬端害於仁矣<lb/>
　朱子曰敬以持己恕以及物則私意無所容而心德<lb/>
　全矣<lb/>
中庸天命之謂性率性之謂道修道之謂教道也者不<lb/>
可須臾離也可離非道也是故君子戒慎乎其所不睹<lb/>
恐懼乎其所不聞莫見乎隠莫顯乎微故君子必慎其<lb/>
獨也喜怒哀樂之未發謂之中發而皆中節謂之和中<lb/>
也者天下之大本也和也者天下之逹道也致中和天<lb/>
<pb n="KR3a0060_WYG_001-6b"/>
地位焉萬物育焉<lb/>
　朱子曰子思首明道之本原出於天而不易其實體<lb/>
　備於己而不可離次言存養省察之要終言聖神功<lb/>
　化之極葢欲學者於此反求諸身而自得之以去夫<lb/>
　外誘之私而充其本然之善<lb/>
　又曰君子之心常存敬畏雖不見聞亦不敢忽所以<lb/>
　存天理之本然而不使離於須火之頃也<lb/>
　又曰隱暗處也微細事也獨者人所不知而已所獨<lb/>
<pb n="KR3a0060_WYG_001-7a"/>
　知之地也言幽暗之中細微之事跡雖未形而幾則<lb/>
　已動人雖不知而已獨知之則是天下之事無有著<lb/>
　見明顯而過於此者是以君子既常戒懼而於此尤<lb/>
　加謹焉所以遏人欲於將萌而不使其潛滋暗長於<lb/>
　隱微之中以至離道之逺也<lb/>
詩云潛雖伏矣亦孔之昭故君子内省不疚無惡於志<lb/>
君子之所不可及者其惟人之所不見乎詩云相在爾<lb/>
室尚不愧于屋漏故君子不動而敬不言而信<lb/>
<pb n="KR3a0060_WYG_001-7b"/>
　程子曰學始於不欺暗室<lb/>
　又曰不愧屋漏與謹獨是持養氣象<lb/>
　朱子曰人之所不見此君子謹獨之事也承上文又<lb/>
　言君子之戒謹恐懼無時不然不待言動而後敬信<lb/>
　則其為己之功益加密矣<lb/>
大學所謂誠其意者毋自欺也如惡惡臭如好好色此<lb/>
之謂自謙<hi>謙讀為慊</hi>故君子必慎其獨也小人閒居為不善<lb/>
無所不至見君子而后厭然揜其不善而著其善人之<lb/>
<pb n="KR3a0060_WYG_001-8a"/>
視已如見其肺肝然則何益矣此謂誠於中形於外故<lb/>
君子必慎其獨也曽子曰十目所視十手所指其嚴乎<lb/>
富潤屋德潤身心廣體胖故君子必誠其意<lb/>
　朱子曰獨者人所不知而已所獨知之地也言欲自<lb/>
　修者知為善以去其惡則當實用其力而禁止其自<lb/>
　欺使其惡惡則如惡惡臭好善則如好好色皆務決<lb/>
　去而求必得之以自快足於己不可徒茍且以徇外<lb/>
　而為人也然其實與不實葢有他人所不及知而已<lb/>
<pb n="KR3a0060_WYG_001-8b"/>
　獨知之者故必謹之於此以審其幾焉<lb/>
　鄭氏註曰厭讀為黶厭閉藏貌也<lb/>
　朱子曰厭然銷沮閉藏之貌此言小人隂為不善而<lb/>
　陽欲揜之則是非不知善之當為與惡之當去也但<lb/>
　不能實用其力以至此爾然欲揜其惡而卒不可揜<lb/>
　欲詐為善而卒不可詐則亦何益之有哉此君子所<lb/>
　以重以為戒而必謹其獨也<lb/>
　又曰心無愧怍則廣大寛平而體常舒泰<lb/>
<pb n="KR3a0060_WYG_001-9a"/>
所謂修身在正其心者身<hi>身當作心</hi>有所忿懥則不得其正<lb/>
有所恐懼則不得其正有所好樂則不得其正有所憂<lb/>
患則不得其正心不在焉視而不見聽而不聞食而不<lb/>
知其味此謂修身在正其心<lb/>
　朱子曰四者皆心之用而人所不能無者然一有之<lb/>
　而不能察則欲動情勝而其用之所行或不能不失<lb/>
　其正矣<lb/>
　又曰心有不存則無以檢其身是以君子必察乎此<lb/>
<pb n="KR3a0060_WYG_001-9b"/>
　而敬以直之然後此心常存而身無不修也<lb/>
樂記君子曰禮樂不可斯須去身致樂以治心則易直<lb/>
子諒之心油然生矣易直子諒之心生則樂樂則安安<lb/>
則久久則天天則神天則不言而信神則不怒而威致<lb/>
樂以治心者也致禮以治躬則莊敬莊敬則嚴威中心<lb/>
斯須不和不樂而鄙詐之心入之矣外貌斯須不莊不<lb/>
敬而易慢之心入之矣故樂也者動於内者也禮也者<lb/>
動於外者也樂極和禮極順内和而外順則民瞻其顔<lb/>
<pb n="KR3a0060_WYG_001-10a"/>
色而弗與争也望其容貌而民不生易嫚焉故德輝動<lb/>
於内而民莫不承聽理發諸外而民莫不承順故曰致<lb/>
禮樂之道舉而措之天下無難矣<lb/>
　唐孔氏曰和易正直子愛諒信<lb/>
　鄭氏註曰致猶深審也油然新生好貌也善心生則<lb/>
　寡於利欲則樂矣<lb/>
　又曰樂由中出故治心禮自外作故治躬<lb/>
　又曰鄙詐入之謂利欲生<lb/>
<pb n="KR3a0060_WYG_001-10b"/>
君子反情以和其志比類以成其行姦聲亂色不留聰<lb/>
明淫樂慝禮不接心術惰慢邪僻之氣不設於身體使<lb/>
耳目鼻口心知百體皆由順正以行其義<lb/>
　唐孔氏曰反情反去情欲也比類比擬善類也<lb/>
君子樂得其道小人樂得其欲以道制欲則樂而不亂<lb/>
以欲忘道則惑而不樂<lb/>
　鄭氏註曰道謂仁義欲謂淫邪也<lb/>
　程子曰人雖不能無欲然當有以制之無以制之而<lb/>
<pb n="KR3a0060_WYG_001-11a"/>
　惟欲之從則人道廢而入於禽獸矣<lb/>
孟子曰人皆有不忍人之心先王有不忍人之心斯有<lb/>
不忍人之政矣以不忍人之心行不忍人之政治天下<lb/>
可運之掌上所謂人皆有不忍人之心者今人乍見孺<lb/>
子將入於井皆有怵惕惻隠之心非所以内交於孺子<lb/>
之父母也非所以要譽於鄉黨朋友也非惡其聲而然<lb/>
也由是觀之無惻隠之心非人也無羞惡之心非人也<lb/>
無辭讓之心非人也無是非之心非人也惻隠之心仁<lb/>
<pb n="KR3a0060_WYG_001-11b"/>
之端也羞惡之心義之端也辭讓之心禮之端也是非<lb/>
之心知之端也人之有是四端也猶其有四體也有是<lb/>
四端而自謂不能者自賊者也謂其君不能者賊其君<lb/>
者也凡有四端於我者知皆擴而充之矣若火之始然<lb/>
泉之始逹茍能充之足以保四海茍不充之不足以事<lb/>
父母<lb/>
　朱子曰人之所以為心不外乎是四者故因論惻隠<lb/>
　而悉數之言人若無此則不得謂之人所以明其必<lb/>
<pb n="KR3a0060_WYG_001-12a"/>
　有也<lb/>
　又曰擴推廣之意充滿也四端在我随處發見知皆<lb/>
　即此推廣之以滿其所賦之量則其日新又新將有<lb/>
　不能自已者能由此而遂充之雖保四海可也<lb/>
　又曰此章所論人之性情心之體用最為詳宻讀者<lb/>
　宜深味之<lb/>
　程子曰人皆有是心惟君子為能擴而充之不能然<lb/>
　者皆自棄也然其充與不充亦在我而已矣<lb/>
<pb n="KR3a0060_WYG_001-12b"/>
孟子曰矢人豈不仁於函人哉矢人惟恐不傷人函人<lb/>
惟恐傷人巫匠亦然故術不可不慎也孔子曰里仁為<lb/>
美擇不處仁焉得智夫仁天之尊爵也人之安宅也莫<lb/>
之禦而不仁是不智也不仁不智無禮無義人役也人<lb/>
役而恥為役由弓人而恥為弓矢人而恥為矢也如恥<lb/>
之莫如為仁仁者如射射者正已而後發發而不中不<lb/>
怨勝己者反求諸已而已矣<lb/>
　朱子曰仁義禮智皆天所與之良貴而仁者天地生<lb/>
<pb n="KR3a0060_WYG_001-13a"/>
　物之心得之最先而兼統四者所謂元者善之長也<lb/>
　故曰尊爵在人則為本心全體之德有天理自然之<lb/>
　安無人欲䧟溺之危人當常處其中而不可須臾離<lb/>
　者也故曰安宅<lb/>
　又曰此亦因人愧恥之心而引之使志於仁也不言<lb/>
　智禮義者仁該全體能為仁則三者在其中矣<lb/>
孟子曰大人者不失其赤子之心者也<lb/>
　朱子曰大人智周萬物赤子全未有知其心疑若甚<lb/>
<pb n="KR3a0060_WYG_001-13b"/>
　不同矣然其不為物誘而純一無偽則未嘗不同也<lb/>
　故言其所以為大人者特在於此<lb/>
孟子曰牛山之木嘗美矣以其郊於大國也斧斤伐之<lb/>
可以為美乎是其日夜之所息雨露之所潤非無萌蘖<lb/>
之生焉牛羊又從而牧之是以若彼濯濯也人見其濯<lb/>
濯也以為未嘗有材焉此豈山之性也哉雖存乎人者<lb/>
豈無仁義之心哉其所以放其良心者亦猶斧斤之於<lb/>
木也旦旦而伐之可以為美乎其日夜之所息平旦之<lb/>
<pb n="KR3a0060_WYG_001-14a"/>
氣其好惡與人相近也者幾希則其旦晝之所為有梏<lb/>
亡之矣梏之反覆則其夜氣不足以存夜氣不足以存<lb/>
則其違禽獸不逺矣人見其禽獸也而以為未嘗有才<lb/>
焉者是豈人之情也哉故茍得其養無物不長茍失其<lb/>
養無物不消孔子曰操則存舍則亡出入無時莫知其<lb/>
鄉惟心之謂與<lb/>
　朱子曰良心者本然之善心即所謂仁義之心也平<lb/>
　旦之氣謂未與物接之時清明之氣也好惡與人相<lb/>
<pb n="KR3a0060_WYG_001-14b"/>
　近言得人心之同然也幾希不多也梏械也反覆展<lb/>
　轉也言人之良心雖已放失然其日夜之間亦必有<lb/>
　所生長故平旦未與物接其氣清明之際此心猶必<lb/>
　有發見者但其發見至微而旦晝所為之不善者又<lb/>
　已随而梏亡之如山木既伐猶有萌蘖而牛羊又牧<lb/>
　之也晝之所為既熾則必有以害其夜之所息夜之<lb/>
　所息既薄則愈不能勝其晝之所為是以展轉相害<lb/>
　至於平旦之氣亦不能清而不足以存其仁義之良<lb/>
<pb n="KR3a0060_WYG_001-15a"/>
　心也<lb/>
　又曰孔子言心操之則在此捨之則失去其出入無<lb/>
　定時亦無定處孟子引之以明心之神明不測危動<lb/>
　難安如此不可頃刻失其養也<lb/>
　程子曰心豈有出入亦以操舍而言耳操之之道敬<lb/>
　以直内而已愚聞之師曰此章之指最為要切學者<lb/>
　宜熟玩而深省之<lb/>
孟子曰仁人心也義人路也舍其路而弗由放其心而<lb/>
<pb n="KR3a0060_WYG_001-15b"/>
不知求哀哉人有雞犬放則知求之有放心而不知求<lb/>
學問之道無他求其放心而已矣<lb/>
　程子曰心本善而流於不善所謂放也<lb/>
　朱子曰仁者心之德也程子所謂心譬如穀種生之<lb/>
　性乃仁也即此意也然但謂之仁則不知其切於已<lb/>
　故反而名之曰人心則可以見其為此身酬酢萬變<lb/>
　之主而不可須臾失矣義者行事之宜謂之人路則<lb/>
　可以見其為出入徃來必由之道而不可須臾舍矣<lb/>
<pb n="KR3a0060_WYG_001-16a"/>
　又曰至貴在我而自失之是可哀已<lb/>
　又曰學問之事固非一端然皆以求夫不失本心之<lb/>
　正而已無他道也<lb/>
　程子曰聖賢千言萬語只是欲人將已放之心約之<lb/>
　使反復入身來自能尋向上去下學而上逹也此章<lb/>
　孟子指示學者用力之方最為深切學者所宜服膺<lb/>
　而勿失也<lb/>
孟子曰今有無名之指屈而不信非疾痛害事也如有<lb/>
<pb n="KR3a0060_WYG_001-16b"/>
能信之者則不逺秦楚之路為指之不若人也指不若<lb/>
人則知惡之心不若人則不知惡此之謂不知類<lb/>
　朱子曰不知類言其不知以類而推之<lb/>
孟子曰人之於身也兼所愛兼所愛則兼所養也無尺<lb/>
寸之膚不愛焉則無尺寸之膚不養也所以考其善不<lb/>
善者豈有他哉於已取之而已矣體有貴賤有小大無<lb/>
以小害大無以賤害貴養其小者為小人養其大者為<lb/>
大人今有場師舍其梧檟養其樲棘則為賤場師焉養<lb/>
<pb n="KR3a0060_WYG_001-17a"/>
其一指失其肩背而不知也則為狼疾人也飲食之人<lb/>
則人賤之矣為其養小以失大也飲食之人無有失也<lb/>
則口腹豈適為尺寸之膚哉<lb/>
　朱子曰賤而小者口腹也貴而大者心志也<lb/>
公都子問曰鈞是人也或為大人或為小人何也曰從<lb/>
其大體為大人從其小體為小人曰鈞是人也或從其<lb/>
大體或從其小體何也曰耳目之官不思而蔽於物物<lb/>
交物則引之而已矣心之官則思思則得之不思則不<lb/>
<pb n="KR3a0060_WYG_001-17b"/>
得也此天之所與我者先立乎其大者則其小者弗能<lb/>
奪也此為大人而已矣<lb/>
　朱子曰官之為言主也耳主聽目主視而不能思是<lb/>
　以蔽於外物心則主思而外物不能蔽此耳目所以<lb/>
　為小體而心所以為大體也耳目既為小體而蔽於<lb/>
　物則亦一物爾以外物交於此物則引之而去必矣<lb/>
　心雖大體而能不蔽於物然或不思則不得於理而<lb/>
　耳目用事終亦不免為物所引而去也此二者所以<lb/>
<pb n="KR3a0060_WYG_001-18a"/>
　雖皆出於天賦而其大者又不可以不先立也<lb/>
孟子曰饑者甘食渇者甘飲是未得飲食之正也饑渇<lb/>
害之也豈惟口腹有饑渇之害人心亦皆有害人能無<lb/>
以饑渇之害為心害則不及人不為憂矣<lb/>
　朱子曰口腹為饑渇所害故於飲食不暇擇而失其<lb/>
　正味人心為貧賤所害故於富貴不暇擇而失其正<lb/>
　理也<lb/>
　又曰人能不以富貴之故而厭貧賤則過人逺矣此<lb/>
<pb n="KR3a0060_WYG_001-18b"/>
　章言人不可以小害大不可以末害本<lb/>
孟子曰魚我所欲也熊掌亦我所欲也二者不可得兼<lb/>
舍魚而取熊掌者也生亦我所欲也義亦我所欲也二<lb/>
者不可得兼舍生而取義者也生亦我所欲所欲有甚<lb/>
於生者故不為茍得也死亦我所惡所惡有甚於死者<lb/>
故患有所不辟也如使人之所欲莫甚於生則凡可以<lb/>
得生者何不用也使人之所惡莫甚於死者則凡可以<lb/>
辟患者何不為也由是則生而有不用也由是則可以<lb/>
<pb n="KR3a0060_WYG_001-19a"/>
辟患而有不為也是故所欲有甚於生者所惡有甚於<lb/>
死者非獨賢者有是心也人皆有之賢者能勿䘮爾一<lb/>
簞食一豆羹得之則生弗得則死嘑爾而與之行道之<lb/>
人弗受蹴爾而與之乞人不屑也萬鍾則不辨禮義而<lb/>
受之萬鍾於我何加焉為宫室之美妻妾之奉所識窮<lb/>
乏者得我與鄉為身死而不受今為宫室之美為之鄉<lb/>
為身死而不受今為妻妾之奉為之鄉為身死而不受<lb/>
今為所識窮乏者得我而為之是亦不可以已乎此之<lb/>
<pb n="KR3a0060_WYG_001-19b"/>
謂失其本心<lb/>
　朱子曰本心謂羞惡之心言三者身外之物其得失<lb/>
　比生死為甚輕鄉為身死猶不肯受嘑蹴之食今乃<lb/>
　為三者而受無禮義之萬鍾是豈不可以止乎葢羞<lb/>
　惡之心人所固有然或能決死生於危迫之際而不<lb/>
　免計豐約於宴安之時是以君子不可頃刻而不省<lb/>
　察於斯焉<lb/>
孟子曰鷄鳴而起孳孳為善者舜之徒也鷄鳴而起孳<lb/>
<pb n="KR3a0060_WYG_001-20a"/>
孳為利者跖之徒也欲知舜與跖之分無他利與善之<lb/>
間也<lb/>
　程子曰言間者謂相去不逺所爭毫末耳善與利公<lb/>
　私而已矣才出於善便以利言也<lb/>
　楊氏曰舜跖之相去逺矣而其分乃在利善之間而<lb/>
　已是豈可以不謹然講之不熟見之不明未有不反<lb/>
　以利為義者又學者所當深察也<lb/>
　或問鷄鳴而起若未接物如何為善程子曰只主於<lb/>
<pb n="KR3a0060_WYG_001-20b"/>
　敬便是為善<lb/>
孟子曰養心莫善於寡欲其為人也寡欲雖有不存焉<lb/>
者寡矣其為人也多欲雖有存焉者寡矣<lb/>
　朱子曰欲謂口鼻耳目四肢之所欲雖人之所不能<lb/>
　無然多而不節則未有不失其本心者學者所當深<lb/>
　戒也<lb/>
　程子曰不必沉溺然後為欲但有所向則為欲矣<lb/>
　南軒曰有所向則為欲多欲則百慮紛紜其心外馳<lb/>
<pb n="KR3a0060_WYG_001-21a"/>
　尚何所存乎<lb/>
周子養心説曰孟子曰養心莫善於寡欲其為人也寡<lb/>
欲雖有不存焉者寡矣其為人也多欲雖有存焉者寡<lb/>
矣予謂養心不止於寡而存耳葢寡焉以至於無無則<lb/>
誠立明通誠立賢也明通聖也是聖賢非性生必養心<lb/>
而至之養心之善有大焉如此存乎其人而已<lb/>
周子通書曰聖可學乎曰可有要乎曰有請問焉曰一<lb/>
為要一者無欲也無欲則静虚動直静虚則明明則通<lb/>
<pb n="KR3a0060_WYG_001-21b"/>
動直則公公則溥明通公溥庶矣乎<lb/>
程子曰顔淵問克己復禮之目子曰非禮勿視非禮勿<lb/>
聽非禮勿言非禮勿動四者身之用也由乎中而應乎<lb/>
外制於外所以養其中也顔淵事斯語所以至於聖人<lb/>
學者宜服膺而勿失也因箴以自警其視箴曰心兮本<lb/>
虚應物無迹操之有要視為之則蔽交於前其中則遷<lb/>
制之於外以安其内克己復禮久而誠矣其聽箴曰人<lb/>
有秉彞本乎天性知誘物化遂亡其正卓彼先覺知止<lb/>
<pb n="KR3a0060_WYG_001-22a"/>
有定閑邪存誠非禮勿聽其言箴曰人心之動因言以<lb/>
宣發禁躁妄内斯静專矧是樞機興戎出好吉凶榮辱<lb/>
惟其所召傷易則誕傷煩則支已肆物忤出悖來違非<lb/>
法不道欽哉訓辭其動箴曰哲人知幾誠之於思志士<lb/>
勵行守之於為順理則裕從欲惟危造次克念戰兢自<lb/>
持習與性成聖賢同歸<lb/>
范氏心箴曰茫茫堪輿俯仰無垠人於其間𦕈然有身<lb/>
是身之微太倉稊米參為三才曰惟心爾徃古來今孰<lb/>
<pb n="KR3a0060_WYG_001-22b"/>
無此心心為形役乃獸乃禽惟口耳目手足動静投間<lb/>
抵隙為厥心病一心之微衆欲攻之其與存者嗚呼幾<lb/>
希君子存誠克念克敬天君泰然百體從令<lb/>
朱子敬齋箴曰正其衣冠尊其瞻視潛心以居對越上<lb/>
帝足容必重手容必恭擇地而蹈折旋蟻封出門如賔<lb/>
承事如祭戰戰兢兢罔敢或易守口如缻防意如城洞<lb/>
洞屬屬罔敢或輕不東以西不南以北當事如存靡他<lb/>
其適弗貳以二弗参以三惟心惟一萬變是監從事於<lb/>
<pb n="KR3a0060_WYG_001-23a"/>
斯是曰持敬動静弗違表裏交正須臾有間私慾萬端<lb/>
不火而熱不氷而寒毫釐有差天壤易處三綱既淪九<lb/>
法亦斁於乎小子念哉敬哉墨卿司戒敢告靈臺<lb/>
求放心齋銘曰天地變化其心孔仁成之在我則主于<lb/>
身其主伊何神明不測發揮萬變立此人極晷刻放之<lb/>
千里其奔非誠曷有非敬曷存孰放孰求孰亡孰有詘<lb/>
伸在臂反覆惟手防微謹獨兹守之常切問近思曰惟<lb/>
以相<lb/>
<pb n="KR3a0060_WYG_001-23b"/>
尊德性齋銘曰維皇上帝降此下民何以予之曰義與<lb/>
仁維義與仁維帝之則欽斯承斯猶懼弗克孰昏且狂<lb/>
茍賤汗卑淫視傾聽惰其四支䙝天之明嫚人之紀甘<lb/>
此下流衆惡之委我其監此祗栗厥心有幽其室有赫<lb/>
其臨執玉奉盈須臾顛沛任重道悠其敢或怠<lb/>
　西山心經贊<lb/>
　　舜禹授受　　十有六言　　萬世心學<lb/>
　　此其淵源　　人心伊何　　生於形氣<lb/>
<pb n="KR3a0060_WYG_001-24a"/>
　　有好有樂　　有忿有懥　　惟欲易流<lb/>
　　是之謂危　　須臾或放　　衆慝從之<lb/>
　　道心伊何　　根於性命　　曰義曰仁<lb/>
　　曰中曰正　　惟理無形　　是之謂微<lb/>
　　毫芒或失　　其存幾希　　二者之間<lb/>
　　曽弗容隙　　察之必精　　如辨白黑<lb/>
　　知及仁守　　相為始終　　惟精故一<lb/>
　　惟一故中　　聖賢迭興　　體姚法姒<lb/>
<pb n="KR3a0060_WYG_001-24b"/>
　　提綱挈維　　昭示來世　　戒懼謹獨<lb/>
　　閑邪存誠　　曰忿曰慾　　必室必懲<lb/>
　　上帝寔臨　　其敢或貳　　屋漏難隠<lb/>
　　寧使有愧　　四非當克　　如敵斯攻<lb/>
　　四端既發　　皆擴而充　　意必之萌<lb/>
　　雲卷席撤　　子諒之生　　春嘘物茁<lb/>
　　雞犬之放　　欲其知求　　牛羊之牧<lb/>
　　濯濯是憂　　一指肩背　　孰貴孰賤<lb/>
<pb n="KR3a0060_WYG_001-25a"/>
　　簞食萬鍾　　辭受必辨　　克治存養<lb/>
　　交致其功　　舜何人哉　　期與之同<lb/>
　　維此道心　　萬善之主　　天之予我<lb/>
　　此其大者　　歛之方寸　　太極在躬<lb/>
　　散之萬事　　其用弗窮　　若寳靈龜<lb/>
　　若奉拱璧　　念兹在兹　　其可弗力<lb/>
　　相古先民　　歴歴相傳　　操約施博<lb/>
　　孰此為先　　我來作州　　茅塞是懼<lb/>
<pb n="KR3a0060_WYG_001-25b"/>
　　爰輯格言　　以滌肺腑　　明牕棐几<lb/>
　　清晝罏熏　　開卷肅然　　事我天君<lb/>
　右心經<lb/>
　西山先生摭聖賢格言自為之贊者也先生之心<lb/>
　學繇考亭而遡濓洛洙泗之源存養之功至矣故其<lb/>
　行已也上帝臨女可以對越而無媿其臨民也若保<lb/>
　赤子痒疴疾痛真切於吾身其立朝也憂國如饑渇<lb/>
　所言皆至誠惻怛之所形而非以衒直也其將勸講<lb/>
<pb n="KR3a0060_WYG_001-26a"/>
　若齋戒以交神明而冀其感悟也迨退而築室粤山<lb/>
　之下雖晏息之地常如君父之臨其前其著書皆本<lb/>
　於中庸大學雖遊戱翰墨一出於正也然猶夜氣有<lb/>
　箴勿齋有箴敬義齋有銘晚再守泉復輯成是書晨<lb/>
　興必焚香危坐誦十數過葢無一日不學亦無一事<lb/>
　非學其内外交相養如此若愚老將至矣學不加進<lb/>
　然尚竊有志焉手抄此經晝誦而夜思之庶幾其萬<lb/>
　一復鋟板于郡學與同志勉云端平改元十月旣望<lb/>
<pb n="KR3a0060_WYG_001-26b"/>
　後學顔若愚敬書<lb/>
　<lb/>
　<lb/>
　<lb/>
　<lb/>
　<lb/>
　<lb/>
　心經<lb/>
</p>
<p>
</p>
  </div>
        </body>
</text>\m</TEI>