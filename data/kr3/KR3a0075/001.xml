<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
                <head>管窺外篇卷上</head>
    <p>
<pb n="KR3a0075_WYG_001-1a"/>
欽定四庫全書<lb/>
　管窺外篇卷上　　　　　元　史伯璿　撰<lb/>
　　雜輯<lb/>
太極圖説無極而太極○節齋蔡氏曰易有太極易變<lb/>
易也夫子所謂無體之易也太極至極也言變而無體<lb/>
而有至極之理也先儒皆以太極二字便為萬化之原<lb/>
而於易之一字但目為易書故周子太極圖説特以無<lb/>
極而太極發明易有太極之㫖其所謂無極而太極者<lb/>
<pb n="KR3a0075_WYG_001-1b"/>
葢亦言其無體之易而有至極之理也是其無極之真<lb/>
實有得於夫子之一言而或者以為周子妄加者謬也<lb/>
且其圖説皆本於易其生隂生陽即生兩儀之義也其<lb/>
五行之用即天地數五之義以至於二氣之化萬物之<lb/>
生聖人與合之數三才立道之數始終生死之義無非<lb/>
本於易者而其末也又以大哉易也結之况其所謂無<lb/>
極者又一篇之發端而謂無取於易乎<hi>蔡説葉氏近思</hi>
<hi>錄注亦引之</hi>
<pb n="KR3a0075_WYG_001-2a"/>
　按無極二字陸象山非之朱文公所以明周子之㫖<lb/>
　<hi>闕</hi>　　　　　今蔡氏以無體之易而有至極之理<lb/>
　之言釋之於文勢義<hi>闕</hi>　　　出之以備一説但周<lb/>
　子圖説又有太極本無極與無極之真之言不知蔡<lb/>
　説亦可通否又按易本義釋易有太極之㫖曰易者<lb/>
　隂陽之變太極者其理也則朱子固已如此説易字<lb/>
　矣獨朱子釋無極而太極之義曰上天之載無聲無<lb/>
　臭而實萬化之樞紐品彚之根柢也則蔡説似與㣲<lb/>
<pb n="KR3a0075_WYG_001-2b"/>
　異未知如何疑不敢質當俟有道而折𠂻焉<lb/>
或問晉志論渾天以為天外是水所以浮天而載地如<lb/>
何文公曰天外無水地下是水載<lb/>
陳氏木鍾集曰地浮在天中間上下四方皆空虛只有<lb/>
茫茫無畔岸的水所以謂之太虛<hi>水即氣</hi>
　竊以康節天依形地附氣之説推之則知日月星辰<lb/>
　是就氣中運行地外是水水外是氣地浮於水之上<lb/>
　水束乎勁氣之中地屬形天屬氣水雖亦屬形而流<lb/>
<pb n="KR3a0075_WYG_001-3a"/>
　動洋溢無定體介乎形氣虛實之間内為地所載外<lb/>
　為天所依半虛<hi>自内而視外則水是漸虛</hi>半實<hi>自外而視内則水是漸實</hi>此是<lb/>
　天地相依附之闗捩活絡處先儒有言日月星辰運<lb/>
　行從水中過者即晉志之意其説非是<lb/>
朱子語錄伊川見康節指食桌而問曰此桌安在地上<lb/>
不知天地安在何處康節與之極論其理至六合之外<lb/>
伊川曰平生惟周茂叔論至此康節之子伯溫所記但<lb/>
云極論而不言其所論云何今按康節之書有曰天何<lb/>
<pb n="KR3a0075_WYG_001-3b"/>
依曰依乎地曰地何附曰附乎天曰天地何所依附曰<lb/>
自相依附天依形地附氣其形也有限其氣也無涯熹<lb/>
竊意康節當時所論與伊川所聞於周先生者亦當如<lb/>
此<lb/>
　康節此論朱子深有取焉但俗儒猶以為形實氣虛<lb/>
　虛如何載得實殊不知形小氣大形亦是氣之所凝<lb/>
　結氣雖運乎形之外而實未嘗不行乎形之中若非<lb/>
　氣之至健則形雖實豈能以自立哉所以朱子曰使<lb/>
<pb n="KR3a0075_WYG_001-4a"/>
　天之運有一息之停則地便䧟下以此觀之何常不<lb/>
　是虛載實且如人之一身所以能運動能奔走者莫<lb/>
　非氣之所載及此氣一絶則形即仆矣又如鳥之翔<lb/>
　魚之躍及諸獸之騰驤以至於蚊虻螻蟻之蠢動莫<lb/>
　不皆然可見健是氣之體即形之健也虛能載實此<lb/>
　理甚明何疑之有<lb/>
朱子曰天外無水地下是水載<lb/>
　天包水水載地則天外不當有水地載水而浮明甚<lb/>
<pb n="KR3a0075_WYG_001-4b"/>
　俗儒以為地是積土所成甚大極重何由浮得在水<lb/>
　面今且以器盛水置土其上豈有不沉而浮之理此<lb/>
　雖無理致之談亦不可不辨葢天地是活物事天以<lb/>
　極健至勁之氣運乎外而束水與地於其中地雖甚<lb/>
　大極重然天之氣亦未嘗不行乎其中地惟容受得<lb/>
　天之氣在内故能浮於積水之上而不沉耳以此觀<lb/>
　之則地與水水與氣只是一箇物事亦猶人之一身<lb/>
　須是血氣骨肉合凑方成形質方能活動今但以塊<lb/>
<pb n="KR3a0075_WYG_001-5a"/>
　土置在水上而責其浮不浮則謂地未嘗浮亦猶割<lb/>
　人身一處骨肉而責其能活動不動則謂人之亦未<lb/>
　嘗能動也殊不知器中之水死水一塊之土死土無<lb/>
　氣以舉之安得而浮必大地全成方是活物事方能<lb/>
　浮而不沉以一塊土方之不亦左乎<lb/>
渾天説曰天之形狀似鳥卵地居其中天包地外猶卵<lb/>
之裹黄圓如彈丸故曰渾天言其形體渾渾然也<lb/>
佛氏以為有須彌山山之四畔有四大部洲總名娑婆<lb/>
<pb n="KR3a0075_WYG_001-5b"/>
世界日月星辰皆遶山腰而行南晝則北夜東以為夕<lb/>
西以為旦其在三方亦然<lb/>
　如渾天之説則天大於地如須彌山之説則地大於<lb/>
　天天大於地則以無涯之氣入有限之形所謂大氣<lb/>
　舉之勁氣所束是也若然則伊川所疑桌置於地上<lb/>
　地置何處之問此説可以答之地大於天則須彌山<lb/>
　與四部洲至大極廣不知當於何處安放此不通之<lb/>
　論也如渾天之説則天半覆地上半在地下惟北極<lb/>
<pb n="KR3a0075_WYG_001-6a"/>
　去地三十六度故遶北極七十二度常見不隠可也<lb/>
　如須彌山之説則山既極髙北鬱單越與南閻浮提<lb/>
　西兜拏尼東汾維岱皆隔山不相見日月星辰遶山<lb/>
　腰而行方其在北者則南皆不之見可也今遶北極<lb/>
　七十二度星辰何故常在山腰南畔並不行到其餘<lb/>
　三方並不為山所遮隔邪此又不通之論也佛氏往<lb/>
　往竊葢天周髀之説而小變之以為此説反不如葢<lb/>
　天斗極居中故常見之説為可通葢佛氏本不知天<lb/>
<pb n="KR3a0075_WYG_001-6b"/>
　之形<hi>闕</hi>　　　　又不肯自以為不知故謬為此説<lb/>
　且務欺誑愚世以掩覆其所不知之<hi>闕</hi>　　以此觀<lb/>
　之佛氏無所往而非欺誑又豈特此一事為然哉<lb/>
四書六經言天帝與釋老二氏言天帝之同異處<lb/>
　子程子謂夫天專言之則道也天且勿違是也分而<lb/>
　言之以形體言之謂之天以主宰言之謂之帝云云<lb/>
　此語最為切當聖賢言天與帝雖不一然大意不過<lb/>
　如此二氏葢不足以知此也二氏非能知天者而妄<lb/>
<pb n="KR3a0075_WYG_001-7a"/>
　自以為知故卑天自尊妄誕無所不至葢以為天猶<lb/>
　屋也帝猶屋之主也其所謂帝不過具人之形但主<lb/>
　管在天之事耳如此則帝與天為二豈理也哉愚嘗<lb/>
　以一人之身譬之葢天之形體如人之有身天之有<lb/>
　帝如身之有心如此則帝與天一而非二矣天之形<lb/>
　體非特穹然髙蒼然圜者為是凡三百六十五度所<lb/>
　運日月星辰所麗之處與夫囿乎其中者如空虛如<lb/>
　大地如人物莫非天之形體亦猶人之一身内而五<lb/>
<pb n="KR3a0075_WYG_001-7b"/>
　臟六腑外至膚髪百骸莫非人之形體也帝為天之<lb/>
　主宰則凡上下四方之宇與夫囿乎其中者帝固無<lb/>
　所不綂雖人與物亦天之形體所具帝亦何往而不<lb/>
　在人而為善帝固知之為惡帝亦知之所以聖賢之<lb/>
　訓常若帝在目前戰戰兢兢而不敢戲豫者正以此<lb/>
　也亦猶心為一身之主宰則凡屬乎形體者心無不<lb/>
　綂雖一膚一髪之變心亦為動也葢萬物共是天地<lb/>
　之一體天是活動有主宰有作用之物萬物生生化<lb/>
<pb n="KR3a0075_WYG_001-8a"/>
　化皆是為天之所有而帝即其主宰乎是者天非虛<lb/>
　空無所事為之區域但為萬物棲息之所任萬物自<lb/>
　生自死也佛氏惟以天為空空然無所事為之物卻<lb/>
　又設為六道輪廻之説如此則萬物皆自生自死與<lb/>
　天原不相干但假天地間為棲息之所耳夫既無所<lb/>
　事為雖帝亦具人之形亦在六道輪廻數内惟佛氏<lb/>
　則超出輪廻在六道之上所以雖天之帝亦不容不<lb/>
　卑於佛也殊不知具天之形則有天之靈具人之形<lb/>
<pb n="KR3a0075_WYG_001-8b"/>
　則有人之靈萬物形不如人則其靈亦不能及人若<lb/>
　天之帝但具人之形則亦何足主宰萬物乎陳北溪<lb/>
　字義論此意極分明後叚見之嗟夫佛尚不知其身<lb/>
　亦天之所生而妄自尊大以天為小以帝為卑豈為<lb/>
　知天者邪其意不過欲人移敬天尊帝之心以敬已<lb/>
　尊已則已得以肆其謬妄而人不敢非議之耳老氏<lb/>
　又是效其尤以欺世者不足道也老氏知天之至大<lb/>
　帝具人形為天之主患其不能遍及於天下也故必<lb/>
<pb n="KR3a0075_WYG_001-9a"/>
　設為天帝何日下降之説以警懼愚俗如此則帝所<lb/>
　不降之日與帝所不到之處皆可肆行而無所忌憚<lb/>
　邪或疑人亦既是天之形體所有則人之所為即天<lb/>
　之所為及至人為不善卻又獲罪於天不知又何説<lb/>
　也譬猶人之一身康寜悦豫心之所欲也至癢疴疾<lb/>
　痛雖人所不能免然非心之所欲也非心所欲則必<lb/>
　思除治而去之矣天理有善無惡人而為善則順乎<lb/>
　天心為惡則天心不順而天亦厭惡之矣獲罪於天<lb/>
<pb n="KR3a0075_WYG_001-9b"/>
　不亦宜乎<lb/>
易下繫天地絪縕萬物化醇男女媾精萬物化生<lb/>
太極圖説無極之真二五之精妙合而凝乾道成男坤<lb/>
道成女二氣交感化生萬物萬物生生而變化無窮焉<lb/>
中庸天命之謂性章句天以隂陽五行化生萬物<lb/>
佛氏有輪廻生死之説<lb/>
　小德川流大德敦化此天地之所以為大葢自天開<lb/>
　於子地闢於丑時方有天地而未有人物至寅而天<lb/>
<pb n="KR3a0075_WYG_001-10a"/>
　地之氣自相交感化生萬物凡歴一萬八百年之久<lb/>
　而所生之物種類始備只是自無而有所謂氣化者<lb/>
　然也夫子所謂絪縕化醇周子所謂交感化生是已<lb/>
　既有種類然後天地嚮也生物之氣不復自生皆只<lb/>
　從其所生之種類源源生出以至於今所謂形化者<lb/>
　然也夫子所謂媾精化生周子所謂生生無窮是也<lb/>
　雖則形化其實依舊是天地生物之氣各從其種類<lb/>
　中流行生出非人物自相生也朱子謂天以隂陽五<lb/>
<pb n="KR3a0075_WYG_001-10b"/>
　行化生萬物豈不信哉惟其為天地之氣根源盛大<lb/>
　故其所生之物不勝其多而未嘗雜亂乏絶爾就其<lb/>
　根源極其盛大者言所謂大德之敦化就其生多而<lb/>
　不雜亂乏絶者言所謂小德之川流也以此觀之則<lb/>
　天地人物只是一氣之流通人物生生化化皆是天<lb/>
　地之能事非人物之所自能也其有靈有識只是二<lb/>
　氣既合則能神能知如此非有他也佛氏原不知有<lb/>
　生生化化之本如此盛大人生人物生物各各有靈<lb/>
<pb n="KR3a0075_WYG_001-11a"/>
　有識如此遂以私意揣度以為此有無數魂息就人<lb/>
　物種類中借其胞胎托生成形出此入彼無有窮也<lb/>
　故其數如此衆多爾不然一度生一度死死則盡矣<lb/>
　又以何而来再有一度生者邪况古徃今来不知生<lb/>
　幾度死幾度安得一度有一度魂息之衆多邪如此<lb/>
　則前生為人今生為牛後生為魚為鳥為蟲豸又或<lb/>
　為人佛氏之詖淫邪遁無所不至其惑世誣民亦甚<lb/>
　矣若果如其言則人物之生與天地皆無相闗天地<lb/>
<pb n="KR3a0075_WYG_001-11b"/>
　乃是空空區域無所事為但假人物為棲息之所而<lb/>
　已豈理也哉殊不知今日人生人物生物萬古常然<lb/>
　無一毫差謬者為其共一箇大本原故主宰得如此<lb/>
　定爾若人物雜然而生無所總綂則人亦不成人物<lb/>
　亦不成物改頭換面不可辨認久矣葢天地之化往<lb/>
　者過来者續如大川之流所以不舎晝夜如此者其<lb/>
　為源之極深極盛故愈出而愈不盡耳初不假其既<lb/>
　徃之氣為方来之用也佛氏但見其流而不知其有<lb/>
<pb n="KR3a0075_WYG_001-12a"/>
　原但見得萬殊者而不知其同出於一本雖髣髴見<lb/>
　得物物各具之意而不真郤全不知有萬物體綂之<lb/>
　妙是其總腦處故自欺欺人無所不至如此耳盍亦<lb/>
　將動物植物相叅而驗其實乎夫動植同為有生之<lb/>
　類皆稟天地之氣以為質特以動物有息則氣通於<lb/>
　天植物無息則根著於地為有異耳今乃謂植物為<lb/>
　天地所生動物為魂息所生甚矣其無見也譬之耳<lb/>
　目爪髪皆吾身血氣所生而耳鼻知痛癢爪髪可剪<lb/>
<pb n="KR3a0075_WYG_001-12b"/>
　可削不知痛癢豈亦一為自生一為吾身所生乎動<lb/>
　物植物之不容異觀其理亦猶是耳姑記臆説以俟<lb/>
　知者<lb/>
橫渠曰動物者本諸天以呼吸為聚散之漸植物者本<lb/>
諸地以隂陽升降為聚㪚之漸佛氏有輪廻死生之説<lb/>
　動植本一理而佛氏以動物為輪廻死生詖辭知其<lb/>
　所蔽佛氏惟心有所蔽不知有造化本原故其辭偏<lb/>
　詖如此爾其實動物植物各有種類其所由来皆是<lb/>
<pb n="KR3a0075_WYG_001-13a"/>
　天地開物之時二氣交感之所生自此各從其類生<lb/>
　生不息而天地生物之氣實未嘗不行乎其間今且<lb/>
　以植物驗之植物亦各以種類相傳雖謂之物自生<lb/>
　物可也然從生至死歳一枯榮生於春者必待春氣<lb/>
　應而後生春氣未應彼亦不能自生也生於夏生於<lb/>
　秋生於冬者莫不皆然葢以開物之始所稟之氣各<lb/>
　有不同故自是以来所生之氣感之則應候而生爾<lb/>
　謂植物自相生不有資於天地之氣可乎動物之始<lb/>
<pb n="KR3a0075_WYG_001-13b"/>
　終雖與隂陽升降之候不相應然其一呼一吸即其<lb/>
　所稟之氣各有不同而已若其所生之物各各有靈<lb/>
　有識由男女隂精陽氣合而成形則自然有靈有識<lb/>
　非男女媾精之外又假其他魂息叅入以為之靈也<lb/>
　大𫝊所謂精氣為物遊魂為變是故知鬼神之情狀<lb/>
　正謂此靈識皆天地生生化化之妙用豈人物之所<lb/>
　自能為哉葢凡事之不由乎人者皆天也今夫愚夫<lb/>
　愚婦一無所能及其交感而有所生則所生者内自<lb/>
<pb n="KR3a0075_WYG_001-14a"/>
　五臟六腑外自四肢百骸無不具備而其材知器識<lb/>
　又有百倍其父母者亦有父母才智過人其子反不<lb/>
　及者是豈人之所能為哉天也人且如此况於物乎<lb/>
　然則人物皆是天地所生此理甚明人物既皆是天<lb/>
　地所生則何假其他魂息叅入以為之靈乎况自人<lb/>
　類之外羽毛鱗介之屬螻蟻蟲豸之類不勝其多既<lb/>
　曰各各自有魂息輪廻生死吾不知天未開地未闢<lb/>
　之前似此無數魂息從何而来將来酉戌人物消閉<lb/>
<pb n="KR3a0075_WYG_001-14b"/>
　之後似此無數魂息又於何處托生邪佛氏知其説<lb/>
　之不通也故有恒河沙數世界㣲塵數劫之説此皆<lb/>
　所謂遁辭非實有此事也噫佛尚不知天地形體如<lb/>
　何日月星辰運行之躔次又如何而妄為須彌之説<lb/>
　以自欺欺世見在六合内事猶且如此况於過去未<lb/>
　来與六合外事人所不聞不見者則亦何所不用其<lb/>
　欺哉其言皆不足信也明矣愚亦未敢自信姑記臆<lb/>
　説以俟知道而就正焉<lb/>
<pb n="KR3a0075_WYG_001-15a"/>
詩十月之交篇日有食之傳<hi>云云</hi>晦朔而日月之合東<lb/>
西同度南北同道則月掩日而日為之食望而日月之<lb/>
對同度同道則月亢日而月為之食<lb/>
　按月掩日而日食之説易曉月亢日而月食之説難<lb/>
　曉先儒有謂日之質本隂隂則中有暗處望而對度<lb/>
　對道則月與日亢為日中暗處所射故食<hi>此横渠之意即詩傳</hi>
　<hi>之所本也</hi>其説尤可疑夫日光外照無處不明縱有暗處<lb/>
　在内亦但自暗於内而已又安能出外射月使之失<lb/>
<pb n="KR3a0075_WYG_001-15b"/>
　明乎惟張衡之説似易曉衡謂對日之衝其大如日<lb/>
　日光不照謂之暗虛暗虛逢月則食月值星而星亡<lb/>
　今歴家月行黄道則值暗虛矣值暗虛有表裏淺深<lb/>
　故食有南北多少按暗虛之説無以易矣但曰其大<lb/>
　如日則恐大不止此葢月食有歴二三箇時辰者若<lb/>
　暗虛大只如日則食安得如此久今天文家圖暗虛<lb/>
　之象可以容三四箇月體有初食食既食甚之分可<lb/>
　見暗虛之大不止如日之大而已但不知對月之衝<lb/>
<pb n="KR3a0075_WYG_001-16a"/>
　何故有暗虛在彼愚竊以私意揣度恐暗虛是大地<lb/>
　之影非有物也葢地在天之中日麗天而行惟天大<lb/>
　地小地遮日之光不盡日光㪚出遍於四外而月常<lb/>
　得受之以為明然凡物有形者莫不有影地雖小於<lb/>
　天而不得為無影既曰有影則影之所在不得不在<lb/>
　對月之衝矣葢地正當天之中日則附天體而行故<lb/>
　日在東則地之影必在西日在下則地之影必在上<lb/>
　月既受日之光以為光若行值地影則無日光可受<lb/>
<pb n="KR3a0075_WYG_001-16b"/>
　而月亦無以為光矣安有不食者乎如此則暗虛只<lb/>
　是地影可見既是地影則其大不止如日又可見矣<lb/>
　不然日光無所不照暗虛既曰對日之衝何故獨不<lb/>
　為日所照乎臆度之言無所依據姑記於此將就有<lb/>
　道而正焉<lb/>
漢志黄道北至東井去極近南至牽牛去極逺東至角<lb/>
西至婁去極中日極南至於牽牛則為冬至極北至於<lb/>
東井則為夏至南北中東至角西至婁則為春秋分<lb/>
<pb n="KR3a0075_WYG_001-17a"/>
　有在天之東西南北有在地之東西南北北至東井<lb/>
　南至牽牛此南北字是指在地者言東至角西至婁<lb/>
　此東西字是指在天者言不可不辨若曰是指在天<lb/>
　者言則角是東方七宿之一婁是西方七宿之一以<lb/>
　此為在天之東西可也井是南方七宿之一而以為<lb/>
　北至東井可乎牛是北方七宿之一而以為南至牽<lb/>
　牛又可乎葢東西南北在天者旋轉不停在地者一<lb/>
　定不易此處所言惟欲見黄道去北極之逺近故在<lb/>
<pb n="KR3a0075_WYG_001-17b"/>
　地之南北可用在天之南北不可用而在地在天之<lb/>
　東西則皆與此不相干無可無不可矣夫北極在地<lb/>
　之北夏至日在赤道北二十四度去北極只六十七<lb/>
　度為最近黄道時至南方七宿中東井次舎上若以<lb/>
　在天之方位言南至東井則似乎南距北當逺而反<lb/>
　近易至惑人故不以在天者言而以在地者言曰北<lb/>
　至東井以見黄道至北去北極之近也冬至日在赤<lb/>
　道南二十四度去北極一百一十五度為最逺黄道<lb/>
<pb n="KR3a0075_WYG_001-18a"/>
　時至北方七宿中牽牛次舎上若以在天之方位言<lb/>
　北至牽牛則似乎北至北當近而反逺易至惑人故<lb/>
　亦不以在天者言而以在地者言曰南至牽牛以見<lb/>
　黄道至南去北極之逺也東角西婁之東西則於西<lb/>
　南方向無所紀故直以在天之東西言之但欲見其<lb/>
　南北得中不逺不近而已義不係於東西也葢春秋<lb/>
　分黄道與赤道反去北極皆九十一度適至角與婁<lb/>
　次舎上天度旋轉不停在地之東西無可紀故但曰<lb/>
<pb n="KR3a0075_WYG_001-18b"/>
　東至角西至婁以見黄道至此則南北得中故去極<lb/>
　不逺不近亦得中也<lb/>
書堯典日永日短蔡氏傳曰日永晝六十刻夜四十刻<lb/>
日短晝四十刻夜六十刻授時歴夏至晝六十二刻夜<lb/>
三十八刻冬至晝三十八刻夜六十二刻<lb/>
　按先儒説此等不同處皆云晝夜刻數與日出入刻<lb/>
　數不同葢日未出前二刻半而天已明即屬乎晝故<lb/>
　晝刻常多於日出入五刻或以晝夜刻數言或以日<lb/>
<pb n="KR3a0075_WYG_001-19a"/>
　出入刻數言所以不同近代三山林永叔亦如此説<lb/>
　然今授時歴日出入刻數即晝夜刻數觀於春秋分<lb/>
　晝夜皆五十刻則日出必卯中入必酉中可見往往<lb/>
　地有在南在北之不同蔡氏據地中而言故晝夜刻<lb/>
　數長極於六十短止於四十授時歴據今燕都而言<lb/>
　故晝夜刻數長極於六十二短極於三十八其不同<lb/>
　以此而已愚因國朝名臣事畧郭太史守敬之説而<lb/>
　推之如此郭氏之説極明備可考<lb/>
<pb n="KR3a0075_WYG_001-19b"/>
書蔡氏傳四分度之一<lb/>
　日法四分日之一便是天度四分度之一葢在天為<lb/>
　度在歴為日故也<lb/>
九百四十分日之二百三十五<lb/>
　日法有四分日之一又有九百四十分日之二百三<lb/>
　十五其實也葢四箇二百三十五恰好是九百四十<lb/>
　故二百三十五便是九百四十四分之一也<lb/>
月一日不及日十二度十九分度之七<lb/>
<pb n="KR3a0075_WYG_001-20a"/>
　日法有九百四十分而月一日不及日十二度十九<lb/>
　分度之七大抵日法九百四十分之七十六月不及<lb/>
　日一度日法之四分月不及日十九分度之一分故<lb/>
　七十六分月不及日一度七百六十分不及十度又<lb/>
　一百五十二分不及二度七百六十與一百五十二<lb/>
　共是九百十二九百四十除九百十二有二十八分<lb/>
　在四七二十八恰好退得十九分之七無欠無餘<lb/>
月一日不及天十三度十九分度之七<lb/>
<pb n="KR3a0075_WYG_001-20b"/>
　是月一日實行三百五十一度七十六分度之六十<lb/>
　七也<lb/>
月二十九日九百四十分日之四百九十九而與日㑹<lb/>
　月一日不及日十二度十九分度之七二十九日當<lb/>
　得全度三百四十八餘分之積又得二百單三分如<lb/>
　月法十九分為一度百九十分得十度<hi>闕</hi>㑹十三分<lb/>
　通前共得三百五十八度十九分度之十三又有九<lb/>
　百四十分日之四百九十九未算大抵天有四分度<lb/>
<pb n="KR3a0075_WYG_001-21a"/>
　之一月有十九分度之七以四乗十九是七十六則<lb/>
　九百四十分日之四分月不及日十九分度之一分<lb/>
　九百四十分日之七十六月不及日一度此四百九<lb/>
　十九分每以七十六分月退一度得六度不盡四十<lb/>
　三分又於此四十三分内先除十九分還天度四分<lb/>
　度之一外又有二十四分在六四二十四月又不及<lb/>
　日十九分度之六分以此六度六分合前三百五十<lb/>
　八度十三分共是三百六十五度加以先除四分度<lb/>
<pb n="KR3a0075_WYG_001-21b"/>
　之一則無欠無餘矣零十三分與六<hi>闕</hi>共成十九恰<lb/>
　好凑成一全度<lb/>
十有九歳七閏則氣朔分齊是為一章也<lb/>
　按十九年全數共計六千九百三十九日九百四十<lb/>
　分日之七百單五於内除六千七百三十三日九百<lb/>
　四十分日之三十二還十九年省數外其餘恰有二<lb/>
　百六日九百四十分日之六百七十三當十九年所<lb/>
　閏之數無欠無餘葢每年月與日十二㑹通得日三<lb/>
<pb n="KR3a0075_WYG_001-22a"/>
　百五十四日九百四十分日之三百四十八合十九<lb/>
　年計之共是六千七百三十三日九百四十分日之<lb/>
　三十二此即十九年之數也每年當閏十日九百四<lb/>
　十分日之八百二十七十九年當得全日一百九十<lb/>
　餘分之積又一萬五千七百一十三如日法九百四<lb/>
　十而一得一十有六不盡六百七十三通計得日二<lb/>
　百單六九百四十分日之六百七十三<hi>二百六日零七十三恰好</hi>
　<hi>是七箇二十九日零四百九十九分成七箇月</hi>此即十九年所閏之數也合<lb/>
<pb n="KR3a0075_WYG_001-22b"/>
　此二數滿得十九年之全數即氣朔之分齊矣又按<lb/>
　一歳十二月則十九嵗只當得有二百二十八箇月<lb/>
　今十九歳之間月乃與日二百三十五㑹多此七㑹<lb/>
　非閏而何但若以氣論之則一月二氣一年二十四<lb/>
　氣十九年當有四百五十六氣十九年雖則有二百<lb/>
　三十五㑹其實只有四百五十六氣恰好是十九箇<lb/>
　二十四氣則分齊之實又可見矣<lb/>
歴家晝夜刻數長短大抵冬夏至左右皆十日二十日<lb/>
<pb n="KR3a0075_WYG_001-23a"/>
進退一刻春秋分左右皆只是五六日進退一刻<lb/>
　日之長短係於黄道之過南過北之不同葢北極出<lb/>
　地三十六度故自赤道北之天體皆以近北極之故<lb/>
　在地上多在地下少南極入地三十六度故自赤道<lb/>
　南之天體皆以近南極之故在地下多在地上少所<lb/>
　以黄道自北過南則日出地漸少入地漸深而刻數<lb/>
　漸晝减而夜増自南趨北則日入地漸淺出地漸髙<lb/>
　而刻數漸晝増而夜减但春秋分是黄道與赤道交<lb/>
<pb n="KR3a0075_WYG_001-23b"/>
　處日就豎處行則過南過北之勢直而速故只五六<lb/>
　日進退一刻冬夏至黄道與赤道相去各二十四度<lb/>
　為最逺日就横處行或自西而趨東或自東而趨西<lb/>
　其過南過北之勢斜而緩故十日二十日方進退一<lb/>
　刻按圖可見矣<lb/>
孟子七八月之閒旱集註周七八月夏五六月十二月<lb/>
輿梁成集註引夏小正十月梁成為證<lb/>
書伊訓篇元祀十有二月太甲篇三祀十有二月蔡氏<lb/>
<pb n="KR3a0075_WYG_001-24a"/>
傳謂三代雖正朔不同然皆以寅月起數十二月者商<lb/>
以建丑之月為正故以十二月為正也<lb/>
　按月數之説朱子以為改蔡氏以為不改然以詩七<lb/>
　月篇考之則凡七月九月之數是自寅月起數夏正<lb/>
　也觀於流火授衣之言可見矣凡一之日二之日之<lb/>
　類是自子月起數葢周之先公已用此以紀候故周<lb/>
　有天下遂定為一代之正朔也以觱發栗烈之氣候<lb/>
　驗之可見矣夏正周正同見一詩之中可見月數之<lb/>
<pb n="KR3a0075_WYG_001-24b"/>
　未嘗不改則蔡氏不改之説恐不如朱子之的當近<lb/>
　代惟陳定宇張敷言之論最為分曉故備其説於後<lb/>
　以俟知者之折𠂻焉<lb/>
陳定宇曰愚按蔡氏主不改月之説遂謂併不改時殊<lb/>
不知月數於周而改春隨正而易證以春秋孟子左傳<lb/>
後漢書陳寵傳極為明著成公十年六月丙午晉侯使<lb/>
甸人獻麥六月乃夏四月也僖公五年十二月丙子朔<lb/>
晉侯滅虢先是卜偃言克虢之期其九月十月之交乎<lb/>
<pb n="KR3a0075_WYG_001-25a"/>
丙子朔必是時也偃以夏正言而春秋以周正書可見<lb/>
十二月丙子為夏十月也僖五年春王正月辛亥朔日<lb/>
南至王正月冬至豈非夏十一月乎經有只書時者僖<lb/>
公十年冬大雨雪葢以酉戌為冬也使夏時之冬而大<lb/>
雨雪何足以為異而紀之襄公二十八年春無氷葢以<lb/>
子丑月為春也使夏時之春而無氷何足以為異而紀<lb/>
之春秋祥瑞不錄災異乃載惟夏時八九月而大雪不<lb/>
當嚴寒而嚴寒夏時十一月十二月而無氷當嚴寒而<lb/>
<pb n="KR3a0075_WYG_001-25b"/>
不嚴寒故異而書之耳春蒐夏苖秋獮冬狩四時田獵<lb/>
定名也桓公四年春正月公狩於郎杜氏註曰冬獵曰<lb/>
狩周之春夏之冬也魯猶按夏時之冬而於子月行冬<lb/>
田之狩夫子只書曰春狩於郎此所謂春非周之春而<lb/>
何哀公十四年春西狩獲麟亦然定公十三年夏大蒐<lb/>
於比蒲魯雖按夏時之春於辰夘之月行春田之蒐夫<lb/>
子只書曰夏蒐於比蒲此所謂夏非周之夏而何次年<lb/>
又書五月大蒐於比蒲亦然也陳寵傳説尤明白曰天<lb/>
<pb n="KR3a0075_WYG_001-26a"/>
以為正周以為春注云今十一月也地以為正殷以為<lb/>
春注云今十二月也人以為正夏以為春今正月也孟<lb/>
子七八月之間旱等不待多言而自明是三代之正子<lb/>
丑寅三陽月皆可以言春也胡氏春秋傳不敢以王正<lb/>
月為非子月而於春王正月之春字謂以夏時冠周月<lb/>
皆考之不審安得有隔兩月而以夏時冠周月之理但<lb/>
得四時之正適冬寒夏熱之宜則惟夏時為然夫子欲<lb/>
行夏時葢答顔淵使得為邦則宜如此耳豈可但知有<lb/>
<pb n="KR3a0075_WYG_001-26b"/>
夏時之春而不知有商正周正之春乎一陽二陽三陽<lb/>
之月皆可為春故三代迭用之以為歳首以一日論子<lb/>
時既可為次日子月豈不可為次年觀此則三代皆不<lb/>
改月數與冬不可為春之説䧟於一偏明矣<hi>此辨見書</hi>
<hi>泰誓惟十有三年春下</hi>
　按陳氏此説援引的當已無可議但商書再言十有<lb/>
　二月正蔡氏主意之張本陳氏既不於彼處辨之及<lb/>
　至此處辨論又無一言及彼豈偶未之思邪抑未得<lb/>
<pb n="KR3a0075_WYG_001-27a"/>
　其説故遂不敢牽動之邪惟張敷言之説可以補陳<lb/>
　説之缺今存於後<lb/>
張敷言改月數議曰或謂三代改正朔無異議月數之<lb/>
改諸儒議論不一學者病焉亦嘗考之乎曰夏商之制<lb/>
世逺無文不可深究周制尚可得而言之謂不改可乎<lb/>
曰可何以徴之四月維夏六月徂暑周詩甚明謂之改<lb/>
可乎曰可何以徴之孟子七八月之間旱春秋正月日<lb/>
南至二月無氷之類是也然則無定論乎曰有間者伏<lb/>
<pb n="KR3a0075_WYG_001-27b"/>
讀春秋至正月竊有疑焉夫正月固王之正月如後世<lb/>
史書書正月即時王之正月也何假稱王竊意必其别<lb/>
有所謂正月者故稱王以别之及讀僖公五年晉獻公<lb/>
伐虢以克敵之期問於卜偃答以九月十月之交考之<lb/>
童謡星象之驗皆是夏正十月而其傳乃書在十二月<lb/>
其改明矣又襄公三十年絳縣老人自實其年稱臣生<lb/>
之歳正月甲子朔於今四百四十五甲子矣其季三之<lb/>
一所稱正月亦是夏正寅月孔疏甚明文多不載考之<lb/>
<pb n="KR3a0075_WYG_001-28a"/>
老人所歴正七十三年二萬六千六百六十六日當盡<lb/>
丑月癸未其傳乃書在二月其改月又明矣然卜偃老<lb/>
人俱是周人一則對君一則執事大夫其歳月又二事<lb/>
中之切用非若他事泛言日月何故舎時王之正月月<lb/>
數而言夏正哉聽之者何故都不致詰即知為寅月起<lb/>
數哉因是而知周之正朔月數皆必改其朝覲聘問頒<lb/>
朔授時凡筆之於史册者即用時王月數其民俗之歳<lb/>
時相與之話言則皆以寅月起數如後世者自若也而<lb/>
<pb n="KR3a0075_WYG_001-28b"/>
春秋書王正月以别民俗為無疑周人之詩孟子之書<lb/>
亦各有所取也不然諸儒之論各執所見主改者遇不<lb/>
改之文則沒而不書在不改者遇改月之義則諱而不<lb/>
錄終不能曉然相通以袪學者之惑曰周以子月為正<lb/>
為一月信矣以為春乎曰然寒暑反易可乎曰未也先<lb/>
王之制易姓受命必改正朔易服色殊徽號新民之耳<lb/>
目以權一時之宜非謂冬必為春子之月便可祈糓上<lb/>
帝矣便可犠牲毋用牝矣曰未有安乎曰固也不然夫<lb/>
<pb n="KR3a0075_WYG_001-29a"/>
子不曰行夏之時矣周公作禮正月之後不復曰正歳<lb/>
矣<hi>凌人正嵗十有二月令斬氷最可考以寅月為正歳則子月為權宜得矣</hi>説正嵗者不謂<lb/>
夏時得四時之正殷周不得矣必有復以子丑之月為<lb/>
正者矣<hi>唐武氏及肅宗</hi>曰子謂必其筆之史册者則用時王正<lb/>
月月數伊訓之元祀十有二月蔡氏以為殷正月者果<lb/>
何月乎曰建丑月也殷正固在丑月然則嗣王祗見及<lb/>
太甲篇之嗣王奉歸不在正月乎曰後世嗣王服䘮考<lb/>
之顧命固有常儀何待正月而放桐之事又人臣之大<lb/>
<pb n="KR3a0075_WYG_001-29b"/>
變周公之聖猶被流言阿衡之心為何如哉朝而自怨<lb/>
夕而復辟尤不須於正月也况正月但書十二月以虞<lb/>
書正月上日正月朔旦及秦漢而下例之殷不其獨無<lb/>
正乎曰秦以亥正猶稱十月不亦同乎曰秦正之謬何<lb/>
足取法葢秦以寅月書正歳首十月其制又異不若殷<lb/>
之全無正也曰或者謂晉用夏正故卜偃老人之言如<lb/>
此則又何説也曰是又不然老人之言言在晉文伯後<lb/>
容或有之卜偃之言及獻公之世是時簒國日淺二軍<lb/>
<pb n="KR3a0075_WYG_001-30a"/>
始備晉文未興齊桓尚在雖嘗滅耿滅霍小小得志方<lb/>
朝周納貢之不暇亦何暇毁冠裂冕更姓易物而用夏<lb/>
正哉然則愚之所見為有據而春秋王正月之一詞今<lb/>
古諸儒不敢輕議者固著明矣<lb/>
　按張氏之説與陳定宇之説互相發明甚善至於商<lb/>
　書再言十二月之辨尤可以補陳説之缺故備錄之<lb/>
　於此云<lb/>
　或謂改正朔而不改月數夏商西周之時皆然故商<lb/>
<pb n="KR3a0075_WYG_001-30b"/>
　以建丑之月為歳首而書言元祀十有二月乙丑伊<lb/>
　尹祠於先王奉嗣王祗見厥祖又言惟十有二月朔<lb/>
　伊尹以冕服奉嗣王歸於亳是商雖以丑月為正而<lb/>
　寅月起數未嘗改也愚嘗謂以蔡傳推之固是如此<lb/>
　然張敷言之説似有理所礙者即位之年不當稱元<lb/>
　祀耳<hi>或正以此破張氏故及此</hi>蘓氏謂崩年改元亂世之事不宜<lb/>
　在伊尹而有之此是以周禮證夏商則然耳然三代<lb/>
　之禮至周大備焉知自周以前亦皆如周之制乎舜<lb/>
<pb n="KR3a0075_WYG_001-31a"/>
　禹即位以孟子推之當在堯舜既崩三年之後不知<lb/>
　踰年改元之禮將朱均行之乎將虛其年數俟舜禹<lb/>
　即位而後行乎是固不可考矣其他夏商以前禮有<lb/>
　不如周之大備者何限政恐夏忠商質踰年改元之<lb/>
　禮亦至周之文而後備事固未可知也蘓氏推周制<lb/>
　以律商亦猶顧命中推春秋之禮以議召公者相似<lb/>
　召公親與周公同僚為周公所敬信知禮乃不及蘓<lb/>
　氏邪政恐蘓氏以後推前皆未得為至當耳蔡傳引<lb/>
<pb n="KR3a0075_WYG_001-31b"/>
　秦正為不改月數之證亦是以後推前其得失張敷<lb/>
　言已辨之矣愚奚容贅或又謂因正朔之改而并改<lb/>
　月數周東遷以後則然故春秋所書時月以事考之<lb/>
　的是改月起數意者平王於遷洛稍欲示有所革以<lb/>
　新天下耳目故因先王正朔之改而併改月數以合<lb/>
　之焉愚竊以為蔡氏主不改月數之説而為春秋所<lb/>
　礙故其援引皆不及春秋或為此説葢欲為蔡氏剔<lb/>
　撥此礙㑹諸經而定為不刋之説也但此事須得先<lb/>
<pb n="KR3a0075_WYG_001-32a"/>
　秦古書為據方可以决數千<hi>鈔本無千字</hi>載之疑而取信<lb/>
　於来世今皆無之而但以意㑹平王<hi>鈔本作主</hi>之言發其<lb/>
　端殊未得一定論也且以夫子之聖能言夏殷之禮<lb/>
　尚言杞不足徴宋不足徴而不敢從况今並杞宋之<lb/>
　屬無之乎然則雖有夫子之聖生於今若無證據恐<lb/>
　亦不敢以意擬議之示有所革之事也平王不能自<lb/>
　振事事因循何以見其獨有意於此邪若唐宋以来<lb/>
　儒者有此等議論皆是臆度附㑹不足引以為據也<lb/>
<pb n="KR3a0075_WYG_001-32b"/>
書伊訓惟元祀十有二月蔡氏𫝊<hi>云云</hi>秦建亥矣且秦<lb/>
史制書改年始朝賀皆以十月朔夫秦繼周者也若改<lb/>
月數則周之十月為建酉矣安在其為建亥乎<lb/>
　按周亡於秦昭襄王五十一年乙巳秦改正朔於始<lb/>
　皇二十六年庚辰當是時周亡已三十六年矣周在<lb/>
　時禮樂已不自天子出號令已不行於天下民間私<lb/>
　稱已皆是寅月起數者矣周既亡矣則建子之正已<lb/>
　不得為時王之制天下又安有所謂周正者乎然則<lb/>
<pb n="KR3a0075_WYG_001-33a"/>
　秦所謂冬十月者是因民間私稱夏正而書之無足<lb/>
　疑者此於周改月數之説自不相礙不足以為據也<lb/>
　不知識者以為然否<lb/>
書泰誓上惟十有三年春蔡氏傳<hi>云云</hi>又按漢孔氏以<lb/>
春為建子之月葢謂三代改正朔必改月數必以其正<lb/>
為四時之首序言一月戊午既以一月為建子之月而<lb/>
經又係之以春故遂以建子之月為春夫改正朔不改<lb/>
月數於太甲辨之詳矣而四時改易尤為無義冬不可<lb/>
<pb n="KR3a0075_WYG_001-33b"/>
以為春寒不可以為暖固不待辨而明矣或曰鄭氏箋<lb/>
詩維莫之春亦言周之季春於夏為孟春曰此漢儒承<lb/>
襲之誤耳且臣工詩言維莫之春亦又何求如何新畬<lb/>
於皇来麰將受厥明葢言暮春之時則當治其新畬矣<lb/>
今如何哉然麰麥將熟可以受上帝之明賜夫麰麥將<lb/>
熟則建辰之月夏正既春審矣鄭氏於詩且不得其意<lb/>
則其考之固不審矣不<hi>鈔本無不字</hi>然則商以季冬為春周<lb/>
以仲冬為春四時反逆皆不得其正豈三代奉天之政<lb/>
<pb n="KR3a0075_WYG_001-34a"/>
乎<lb/>
　按四時改易冬不可為春之疑今亦不在多辨但以<lb/>
　夫子行夏之時一言證之足矣夫時之一字非但指<lb/>
　正朔月數而言必是指春夏秋冬四時而言明甚既<lb/>
　有所謂夏之時則必有所謂商之時周之時顔子問<lb/>
　為邦夫子欲其行夏之時則是當時所行未是夏時<lb/>
　也未是夏時非周之時而何夏之時以建寅之月為<lb/>
　春則周之時必以建子之月為春矣若周之時春亦<lb/>
<pb n="KR3a0075_WYG_001-34b"/>
　建寅無以異於夏時之春則又何以必曰行夏之時<lb/>
　為哉餘則陳定宇之言備矣至於鄭氏箋詩葢亦不<lb/>
　知民間私稱只是夏時而例以時王之制律之故致<lb/>
　此誤耳蔡氏非之誠是也若以張敷言史册所用民<lb/>
　俗所言二説例之則不待多辨而自解析矣盖詩為<lb/>
　歌詠之辭所言多是以寅月起數者不特臣工一篇<lb/>
　為然正所謂民俗歳時相與話言者也鄭氏必欲抝<lb/>
　以從子固誤蔡氏又欲援以為不改月數之證要亦<lb/>
<pb n="KR3a0075_WYG_001-35a"/>
　知其一而不知其二也餘則前辨已詳更不再述<lb/>
書武成篇惟一月壬辰蔡氏傳曰一月建寅之月不曰<lb/>
正而曰一者商建丑以十二月為正朔故曰一月也<lb/>
　按二孔林氏皆以一月為子月蔡氏不従其説竊意<lb/>
　一月便是子月無可疑者其所以不曰正而曰一者<lb/>
　以時方舉事商命未改耳時玉正月在周家雖因國<lb/>
　俗紀候而未得定正月之名史官追書前事亦不容<lb/>
　因後改前失傳信之意也與七月詩一之日者正同<lb/>
<pb n="KR3a0075_WYG_001-35b"/>
　推彼可以明此矣又按夏書明有三正之文而天正<lb/>
　地正人正之名見者亦非一處若皆以寅月起數與<lb/>
　商正建丑以十二月為正朔故建寅之月不曰正而<lb/>
　曰一之言則是惟夏為有正殷周雖改正朔而皆無<lb/>
　正月之名烏在其為天正地正建子為正建丑為正<lb/>
　也<lb/>
陳定宇又曰愚按蔡氏於泰誓上及武城皆以孟春一<lb/>
月為建寅之月與二孔之説不合必證以前漢律歴志<lb/>
<pb n="KR3a0075_WYG_001-36a"/>
始尤明白志曰周師初發以殷十一月<hi>亥月</hi>戊子後三日<lb/>
得周正辛邜朔<hi>子月</hi>明日壬辰至戊午渡孟津明日己未<lb/>
冬至<hi>正月二十九日</hi>二月朔四日癸亥至牧野閏二月庚寅朔<lb/>
三月二日庚申驚蟄<hi>古以驚蟄為寅月中氣今云雨水</hi>四月己丑朔死<lb/>
覇死覇朔也生霸望也是月甲辰望乙巳旁之故武城<lb/>
曰惟四月既旁生覇越六日庚戌武王燎於周廟以節<lb/>
氣證之則武城以周正紀月數而非夏正不辨而明矣<lb/>
　按漢志雖非先秦古書然終是近古可信較之陳寵<lb/>
<pb n="KR3a0075_WYG_001-36b"/>
　傳則此尤為近古皆非唐宋以来諸儒臆度附㑹無<lb/>
　所證據之比讀者宜有取焉竊嘗又按易臨卦彖辭<lb/>
　有曰至於八月有凶此八月程朱二夫子皆以為自<lb/>
　子月數起當是六月遯卦雖本義兼存或説是今八<lb/>
　月觀卦之言於後終不如主前説之力况前説勝後<lb/>
　説又朱子平日解經之通例乎兼語錄答學者之問<lb/>
　又只主周正可見愚竊以為臨彖元亨利貞與有凶<lb/>
　皆主陽言以二陽上進凌逼四隂故其亨在陽將来<lb/>
<pb n="KR3a0075_WYG_001-37a"/>
　諸爻盡則變則二隂長而漸盛故其凶在陽况臨觀<lb/>
　與遯三卦皆就陽爻取義名卦陽浸長則為臨陽避<lb/>
　退則為遯陽在上示下則為觀然則避退可以言有<lb/>
　凶在上示下不可以有凶言明矣觀雖亦是隂長陽<lb/>
　消之卦然聖人扶陽抑隂固已别取義明卦矣不應<lb/>
　於此又指為凶也然則八月指遯而無凶明甚卦辭<lb/>
　又文王所繫文王在商而自子月起數者亦猶周公<lb/>
　一之日二之日紀數也<lb/>
<pb n="KR3a0075_WYG_001-37b"/>
　右正朔月數改與不改之説自孟子以来千五六百<lb/>
　年<hi>闕</hi>　　　定論近代陳定宇張敷言之説議論援<lb/>
　據似覺平正確實雖亦未得為定論猶為彼善於此<lb/>
　愚深信之而同志辨詰紛然酬答不暇得月數因革<lb/>
　辨觀之則知向也同志所辨詰者盡在此矣暇日裒<lb/>
　集諸説於一處仍疏己見於後以俟有道而就正焉<lb/>
易大𫝊曰歸竒於扐以象閏五嵗再閏故再扐而後掛<lb/>
○書堯典以閏月定四時成嵗蔡氏𫝊曰<hi>云云</hi>故一嵗<lb/>
<pb n="KR3a0075_WYG_001-38a"/>
閏率則十日九百四十分日之八百二十七三嵗一閏<lb/>
則三十二日九百四十分<hi>鈔本無以上二十一字今据書𫝊補入</hi>日之六<lb/>
百單一五嵗再閏則五十四日九百四十分日之三百<lb/>
七十五十有九嵗七閏則氣朔分齊是為一章也<lb/>
　愚按閏法大抵皆是三十三月左右一閏若是自正<lb/>
　月至四月閏則只間一年便滿三十三月又須置閏<lb/>
　所以謂五嵗再閏者此也若是自五月至十二月閏<lb/>
　則須間二年方滿三十三月即置一閏所謂三嵗一<lb/>
<pb n="KR3a0075_WYG_001-38b"/>
　閏者此也往往多是三二次三年一閏了方有一箇<lb/>
　五年再閏閏須是補前借後恰好得二十九日零四<lb/>
　百九十九分了方可置豈有只滿五十四日九百四<lb/>
　十分日之三百七十五便於此置之兩閏之理蔡氏<lb/>
　非不知此特為五嵗再閏之説所拘故如此説耳大<lb/>
　𫝊亦非謂三年一閏了便五嵗再閏特以揲法有一<lb/>
　扐再扐而閏法亦有一閏再閏歸竒歸餘有相類處<lb/>
　故如此配不以詞害意可也<lb/>
<pb n="KR3a0075_WYG_001-39a"/>
堯典以閏月定四時成嵗蔡氏傳<hi>云云</hi>五嵗再閏則五<lb/>
十四日九百四十分日之三百七十五十有九歳七閏<lb/>
則氣朔分齊是為一章也今世儒有纂説<hi>云云</hi>愚曰一<lb/>
閏計二十九日六時三刻强三歳一閏於三歳閏率之<lb/>
數而有餘二閏計五十九日六刻强五嵗再閏於五年<lb/>
閏率之數而不足或者遂疑五歳再閏之説謂合五嵗<lb/>
餘分而以日法計之僅得五十四日有竒不可置兩閏<lb/>
殊不知置閏之法非必置一閏月即截然於所餘日及<lb/>
<pb n="KR3a0075_WYG_001-39b"/>
零分都無餘欠也置一閏而有餘則留所餘之分以起<lb/>
後閏置兩閏而不足則借下年之日以終前閏直至十<lb/>
九歳七閏然後氣朔分齊而為一章也但十九歳七閏<lb/>
之中為三歳一閏者五為五嵗再閏者二有多少之不<lb/>
同耳既厯中有五歳再閏之法則𫝊者之言尚何訾乎<lb/>
愚又按書𫝊旁通及書𫝊纂圖所列十九歳七閏細數<lb/>
雖各不同實互相備但纂圖有小缺誤處今以愚説足<lb/>
之觀者可考<lb/>
<pb n="KR3a0075_WYG_001-40a"/>
旁通所載<lb/>
一年閏率十日八百八<hi>鈔本作二</hi>十七分<lb/>
二年閏率二十一日七百七<hi>鈔本作一</hi>十四分<lb/>
三年閏率三十二日六百六十<hi>鈔本無六十字</hi>一分<hi>作第一閏外餘三日</hi>
<hi>四十二分○鈔本無此十二字</hi>
四年閏率一十三日九百二十九分<lb/>
五年閏率二十四日八百一十六分<hi>借下年一日五百八十一分凑再閏</hi>
<hi>○鈔本作一日五百二十一分</hi>
<pb n="KR3a0075_WYG_001-40b"/>
六年閏率六日二百<hi>鈔本作六百二十</hi>四分<hi>第二閏當於此年置</hi>
七年閏率一十七日九十一分<lb/>
八年閏率二十七日九百七<hi>鈔本作四</hi>十八分<hi>借下年一日五百八十一</hi>
<hi>分作第三閏○鈔本作一日五百二十一分</hi>
九年閏率九日三百六分<hi>第三閏當於此年置</hi>
十年閏率二十日一百九十三分<lb/>
十一年閏率三十一日八十分<hi>作第四閏外餘一日五百二十一分</hi>
十二年閏率一十二日四百八分<lb/>
<pb n="KR3a0075_WYG_001-41a"/>
十三年閏率二十三日二百九十五分<lb/>
十四年閏率三十四日一百八十二分<hi>作第五閏外餘四日六百二十</hi>
<hi>三分</hi>
十五年閏率一十五日五百一十分<lb/>
十六年閏率二十六日三<hi>鈔本作二</hi>百九十七分<hi>借下年三日一百六</hi>
<hi>十二分凑作第六閏○鈔本作三日一百二分無六千字</hi>
十七年閏率七日七百二十五分<hi>第六閏當於此年置○鈔本無此八字</hi>
十八年閏率一十八日六百一十二分<lb/>
<pb n="KR3a0075_WYG_001-41b"/>
十九年閏率二十九日四百九十九分<hi>正作第七閏無欠無餘</hi>
纂圖所載<hi>原係圓圖今分作十九行</hi>
一歳餘一萬二百二十七分<lb/>
二歳餘二萬四百五十四分<lb/>
三歳餘三萬六百八十一分<lb/>
　三歳一閏復餘二千九百二<hi>鈔本作三</hi>十二分<lb/>
　　愚曰一閏月計二萬七千七百五十九分外復餘<lb/>
　　此數<lb/>
<pb n="KR3a0075_WYG_001-42a"/>
四歳餘四萬九百八分<lb/>
五歳餘五萬一千一百三十五分<lb/>
　五歳再閏少四千三百八十三分<lb/>
　　愚曰兩閏計五萬五千五百一十八分於五歳餘<lb/>
　　分外復少此數<lb/>
六歳餘六萬一千三百六十二分<lb/>
七歳餘七萬一千<hi>鈔本作二</hi>五百八十九分<lb/>
八歳餘八萬一千八百一十六分<lb/>
<pb n="KR3a0075_WYG_001-42b"/>
　八歳三閏少一千四百六十一分<lb/>
　　愚曰三閏計八萬三千二百七十七分於八歳餘<lb/>
　　分外復少此數<lb/>
九歳餘九萬二千四十三分<lb/>
十歳餘十萬二千二百七十分<lb/>
十一歳餘十一萬二千四百九十七分<lb/>
　十一歳四閏餘一千四百六十一分<lb/>
　　愚曰四閏計十一萬一千三十六分外復餘此數<lb/>
<pb n="KR3a0075_WYG_001-43a"/>
十二歳餘十二萬二千七百二十四分<lb/>
十三歳餘十三萬二千九百五十一分<lb/>
十四歳餘十四萬三千一百七十八分<lb/>
　十四歳五閏餘四千三百八十三分<lb/>
　　愚曰五閏計十三萬八千七百九十五分外復餘<lb/>
　　此數<lb/>
十五歳餘十五萬三千四百五分<lb/>
十六歳餘十六萬三千六百三十二分<lb/>
<pb n="KR3a0075_WYG_001-43b"/>
　　愚曰十六歳六閏計十六萬六千五百五十四分<lb/>
　　十六歳餘分外復少二千九<hi>鈔本作四</hi>百二十二<hi>鈔本作四</hi>
　　分今纂圖十七歳六閏非是併列下文<lb/>
十七歳餘十七萬三千八百五十九分<lb/>
　十七歳六閏餘七千三百五分<lb/>
　　愚曰此以十七歳六閏計之則有餘分實歴法無<lb/>
　　四箇三年一閏相連<lb/>
十八歳餘十八萬四千八十六分<lb/>
<pb n="KR3a0075_WYG_001-44a"/>
十九歳餘十九萬四千三百一十三分<lb/>
　十九歳七閏七閏之外無餘欠<lb/>
　　愚曰七閏計十九萬四千三百一十二分於十九<lb/>
　　歳餘分並無餘欠<lb/>
　按纂説中愚曰之説其曰置閏之法非必置一閏月<lb/>
　即截然無所餘日及零分都無餘欠也此説以年計<lb/>
　之則似是以月計之則實非何則葢置閏之年其餘<lb/>
　分未必截然無餘是矣而不可有所欠欠則必不當<lb/>
<pb n="KR3a0075_WYG_001-44b"/>
　於此年置閏也歴家必於三十三月左右置一閏而<lb/>
　補前借後必各得一半則後月節氣必在此月之中<lb/>
　而中氣不在其月則閏在是矣是固天然恰好當在<lb/>
　此置非人所可移前移後强置之所不當置之月也<lb/>
　春秋於是閏三月之譏正為不當置而强置者發推<lb/>
　彼以明此可也其曰置一閏而有餘則留所餘之分<lb/>
　以起後閏此不易之論也其曰置兩閏而不足則借<lb/>
　下年之日以終前閏此不可通之論也既曰不足則<lb/>
<pb n="KR3a0075_WYG_001-45a"/>
　所閏之月必當於下年所當恰好置閏之月置之<hi>所謂</hi>
　<hi>恰好即月之有節氣無中氣者</hi>豈有預先借閏之理考於授時厯紀<lb/>
　年置閏之次可見何常有預借下年之日先於上年<lb/>
　置閏之例哉愚曰之説葢因旁通纂圖所載而誤旁<lb/>
　通纂圖之誤葢因蔡傳五歳再閏之説為説則不得<lb/>
　不如此誤也葢第二閏既在第五年第三閏若不借<lb/>
　下年日凑作在第八年則必在第九年乃成四年一<lb/>
　閏矣第三第五閏既三箇三年一閏相連第六閏若<lb/>
<pb n="KR3a0075_WYG_001-45b"/>
　不又借下年日凑作在第十六年則必在第十七年<lb/>
　而成四箇三年一閏相連矣此旁通不得不如此誤<lb/>
　也纂圖不思不得四箇三年一閏相連幸免此一誤<lb/>
　而愚曰反以為誤過矣蔡氏則為繫辭五嵗再閏之<lb/>
　文所拘而如此説殊不知繫辭特以閏有三年一閏<lb/>
　五年再閏二等而揲法亦有一扐再扐二等故取其<lb/>
　象以相配耳初非謂一閏之後即須再閏學者不以<lb/>
　辭害意可也如以辭而已矣則乾坤之䇿三百有六<lb/>
<pb n="KR3a0075_WYG_001-46a"/>
　十當期之日期之日必三百六十五日四分日之一<lb/>
　以乾坤之䇿當之而不足二篇之䇿萬有一千五百<lb/>
　二十當萬物之數物之數既止於萬以二篇之䇿當<lb/>
　之而有餘矣如以聖人取象之意推之則皆不必泥<lb/>
　可也然則置閏之法又何可以五歳再閏之辭為泥<lb/>
　乎管見如此未知當否姑志於此以俟知者而就正<lb/>
　云其一章置閏之次具於左以備遺忘同志宜有取<lb/>
　焉<lb/>
<pb n="KR3a0075_WYG_001-46b"/>
　一年<lb/>
　二年<lb/>
　三年第一閏當在此年八月或進在七月或退在九<lb/>
　月者亦間有之<lb/>
　四年<lb/>
　五年<lb/>
　六年第二閏當在此年五月置或進在四月或退在<lb/>
　六月置者間亦有之<lb/>
<pb n="KR3a0075_WYG_001-47a"/>
　七年<lb/>
　八年<lb/>
　九年第三閏當在此年二月或進在正月或退在三<lb/>
　月者亦有之<hi>以上三閏皆三年一閏</hi>
　十年<lb/>
　十一年第四閏當在此年十月或進在九月或退在<lb/>
　十一月者亦有之<hi>此是五年再閏</hi>
　十二年<lb/>
<pb n="KR3a0075_WYG_001-47b"/>
　十三年<lb/>
　十四年第五閏當於此年六月置或進在五月或退<lb/>
　在七月置者亦間有之<lb/>
　十五年<lb/>
　十六年<lb/>
　十七年第六閏當在此年三月或進在二月或退在<lb/>
　四月者亦有之<hi>以上二閏皆三年一閏</hi>
　十八年<lb/>
<pb n="KR3a0075_WYG_001-48a"/>
　十九年第七閏當在此年十二月置或進在十一月<lb/>
　或退在明年正月者有之<hi>此是五年再閏</hi>
　右十九歳七閏之次大約如此葢因授時厯紀年斟<lb/>
　酌其序則然耳以類而推不中不逺矣其氣朔盈虛<lb/>
　積實細數則自如旁通纂圖所推但旁通纂圖皆只<lb/>
　定其所閏之年而不言其所閏在何月則是閏年非<lb/>
　閏月也愚不知其故若欲定其所閏之月則如所謂<lb/>
　借下年日數凑作閏者當於何月置邪識者豈宜無見<lb/>
<pb n="KR3a0075_WYG_001-48b"/>
　於此愚奚容贅<lb/>
堯典期三百有六旬有六日以閏月定四時成歳○蔡<lb/>
氏𫝊曰天體至圓周圍三百六十五度四分度之一繞<lb/>
地左旋常一日一周而過一度日麗天而少遲故日行<lb/>
一日亦繞地一周而在天為不及一度月麗天而尤遲<lb/>
一日常不及天十三度十九分度之七<lb/>
朱子曰歴家只算所退之度郤云日行一度月行十三<lb/>
度有竒此乃截法故有日月五星右行之説其實非右<lb/>
<pb n="KR3a0075_WYG_001-49a"/>
行也横渠云天左旋處其中者順之少遲則反右矣此<lb/>
説最好問經星左旋緯星與日月右旋是否曰今諸家<lb/>
是如此説横渠説天左旋日月亦左旋看来横渠之説<lb/>
極是只恐人不曉所以詩傳只載舊説<lb/>
晉天文志天圓地方天旁轉半在地上半在地下日月<lb/>
本東行天西旋入於海牽之以西如蟻行磨上磨左旋<lb/>
蟻右行磨疾蟻不得不西<lb/>
　或疑儒者言日月每日不及天一度與十三度歴家<lb/>
<pb n="KR3a0075_WYG_001-49b"/>
　言日月每日行一度與十三度有竒二説不同如傳<lb/>
　者説則是日月每日左旋一周於天行所不到處纔<lb/>
　一度與十三度耳如歴家説則是日月每日俱右行<lb/>
　到此一度與十三度其餘天體皆所不到之處其説<lb/>
　正相反愚謂不然二説雖若相戾其實只一般葢天<lb/>
　體非但髙圓不動待日月自就上運行而已天亦是<lb/>
　運動物事其行健又過於日月天是動物日月又是<lb/>
　動物上動天非有體二十八宿與衆經星即其體也<lb/>
<pb n="KR3a0075_WYG_001-50a"/>
　此二十八宿與衆經星皆繞地左旋一晝一夜適一<lb/>
　周而又過一度日月亦與之同運但不及其健則漸<lb/>
　退而反似右耳其所退之界分即日月所不及天之<lb/>
　一度與十三度也是則日月雖曰一晝一夜隨天旋<lb/>
　轉一周於天然實歴天體每日只有此一度與十三<lb/>
　度即歴家所謂右行之處也譬如有一大磨在此使<lb/>
　三百六十五人環繞此磨而行磨非天此三百六十<lb/>
　五人繞磨而行者天也又别使二人與此三百六十<lb/>
<pb n="KR3a0075_WYG_001-50b"/>
　五人之為首行者從今日子時並肩起脚同行行至<lb/>
　明日子時皆適一周但此二人者其一人乃與三百<lb/>
　六十五人之第二人並肩即日也其一人乃與三百<lb/>
　六十五人之第十四人並肩即月也相去近逺日日<lb/>
　如此是則以大磨視之此三等人固皆一周以二人<lb/>
　與三百六十五人視之則此二人者雖曰與三百六<lb/>
　十五人同行其實一人僅與三百六十五人之第一<lb/>
　人相摩肩而過一人僅與三百六十五人之第一人<lb/>
<pb n="KR3a0075_WYG_001-51a"/>
　至第十三人相摩肩而過此即日月所實歴之天體<lb/>
　也此即傳者所謂日月不及天之一度與十三度也<lb/>
　此即歴家所謂日月右行之一度與十三度也初豈<lb/>
　有二致哉但如傳者之論則日月五星亦是天象不<lb/>
　應獨與衆星背而右轉故以左旋為順耳右轉左旋<lb/>
　説雖不同其實歴天體則皆共此一度與十三度非<lb/>
　有二也不知精於論天者以為如何姑志於此以俟<lb/>
　就正焉<lb/>
<pb n="KR3a0075_WYG_001-51b"/>
許益之尚書叢説有七政疑曰唐堯命羲和居四方考<lb/>
天象惟舉分至四中星而知日之所在又言以閏月定<lb/>
四時成歳而知月之所行典文簡古存其大法推歩之<lb/>
術未詳西漢天文志始<hi>闕</hi>　　　　　　　　　日月<lb/>
東行天西轉而周髀家則有日月實東行而天牽西沒<lb/>
之説其論天<hi>闕</hi>如磨者則非論日月右行者則是自是<lb/>
志天文者轉相祖述以為定論言日月則五星従可知<lb/>
矣唐一行鑄渾天儀注月轉輪一晝夜天西轉一周日<lb/>
<pb n="KR3a0075_WYG_001-52a"/>
東行一度月行十三度十九分度之七晦明朔望遲速<lb/>
有凖然則二十八宿附天西循而為經七政錯行而為<lb/>
緯其説為得之而文公詩𫝊亦猶是也蔡仲黙𫝊堯典<lb/>
則曰天體至圓周圍三百六十五度四分度之一繞地<lb/>
左旋一日一周而過一度日月麗天亦左旋日則一日<lb/>
繞地一周而在天為不及一度月尤遲一日不及天十<lb/>
三度十九分度之七積二十九日復有餘分而與日㑹<lb/>
合氣盈朔虛而閏生典謨之𫝊已經文公定正而公葢<lb/>
<pb n="KR3a0075_WYG_001-52b"/>
許之矣意以為日者陽之精其健當次於天月隂精也<lb/>
其行當緩月之行晝夜常過於日十二度有竒<hi>鈔本作幾</hi>是<lb/>
隂速於陽不若二曜皆西轉則於隂陽遲速為合宜葢<lb/>
亦祖横渠先生之意其説可謂正矣然愚以古説較之<lb/>
其可疑者有七天體左旋七政右逆則七政皆附著天<lb/>
體遲速雖順其性而西行則為天所牽爾然所倚者各<lb/>
得循序若七政與天同西行恐錯亂紛雜似泛然無綂<lb/>
一也日君道也月臣道也從東行則合朔後月先行既<lb/>
<pb n="KR3a0075_WYG_001-53a"/>
望則月在日後及再合朔是月之後日為臣従君為順<lb/>
若西行則日在月前至望後再合朔必日行従月是君<lb/>
従臣為逆二也大而一歳隂陽升降小而一月日月合<lb/>
朔此正天地生物之心而隂陽得於此㑹合以造就萬<lb/>
類者也以一歳之運隂盛乃生意収歛之時而品物流<lb/>
形舉霄壤之間曷嘗有一息間斷哉其所以盛隂否閉<lb/>
之時而生生猶不息者正以日月之合而繼助元氣之<lb/>
偏也然凡進者陽道也生道也退者隂道也死道也日<lb/>
<pb n="KR3a0075_WYG_001-53b"/>
月東行則月之進従日之進西行則月之退又符於日<lb/>
之退三也<hi>日月雖皆進行比天行不及則為退</hi>日月五星行無殊金水在<lb/>
太陽先後率歳一周天為最速次火次木惟土積厚重<lb/>
之氣入天體最深故比五星形最小行最遲而二十八<lb/>
歳一周天若七政皆西行則向謂遲者今反速向謂速<lb/>
者今更遲是金水行最遲故一日退一度而一歳一周<lb/>
天土行最速當及於天大約二十八日始不及天一度<lb/>
而二十八年然後周天四也星雖陽精然亦日之餘也<lb/>
<pb n="KR3a0075_WYG_001-54a"/>
以日之陽次於天且一日不及一度星之陽不及日逺<lb/>
甚而<hi>闕</hi>十餘日<hi>闕</hi>二十餘日始不及天一度而木土之<lb/>
精反過日逺矣五也五星以退留遲疾伏伏疾遲留退<lb/>
政者有遲有速有順有逆也五政推歩姑以歳星言之<lb/>
大約退九十三日而留留二十三日而遲疾伏共行百<lb/>
六十餘日而復留而復退是行常五倍於退而退四倍<lb/>
於留之日然行乃其常退乃其變也若西行則行為退<lb/>
退為行是五星進日甚少而退何其多六也星家歩星<lb/>
<pb n="KR3a0075_WYG_001-54b"/>
伏行最急疾行次急遲行為緩留則不行退則逆而西<lb/>
此皆以星附著天體而言者也若七政隨天西行則天<lb/>
自天星自星不可附著天體但附著則為東行矣然則<lb/>
星家所謂遲疾伏皆為最緩而不及天所謂留則不可<lb/>
言留乃行與天同健一日皆能過太陽一度至於所謂<lb/>
退乃更速過於天運矣七也由是言之則古法比蔡傳<lb/>
為宻於此不可無疑姑識於此以俟知者而問焉<lb/>
　按許氏所疑七事大抵皆以左旋之説有所未信而<lb/>
<pb n="KR3a0075_WYG_001-55a"/>
　以歴家右轉之説為可信也其言似亦有理愚亦因<lb/>
　此不能無疑於先儒之説夫先儒謂日一日不及天<lb/>
　一度月一日不及天十三度十九分度之七五星雖<lb/>
　行有遲速然亦皆不及於天夫七政既皆隨天左旋<lb/>
　則宜皆面西而背東非有意於退特以天運過速故<lb/>
　七政亦不能進與天齊而不免退隨天後耳若然則<lb/>
　其所不及於天之界分但依直而退可也譬猶二人<lb/>
　同行其一人足力健者既前我<hi>鈔本作后</hi>而過去其足力<lb/>
<pb n="KR3a0075_WYG_001-55b"/>
　弱者不能及之則亦但隨其後而已又何暇回顧其<lb/>
　所退之歩數使之循規蹈矩不失尺寸哉今則黄道<lb/>
　循赤道之左右交出交入漸遠漸近一歳一周未嘗<lb/>
　改易而月道又循黄道之左右出入逺近亦皆一月<lb/>
　一變各有常度又如五星之運遲留伏逆各各不同<lb/>
　而各有態度如此凡此其勢皆似違天而右轉者此<lb/>
　豈面西背東無意於退而能各有條理如是哉妄謂<lb/>
　術業有専攻以夫子之聖而猶問禮問官名豈老𣆀<lb/>
<pb n="KR3a0075_WYG_001-56a"/>
　郯子之徒其智反過於聖人哉業専而已然則窮理<lb/>
　盡性繼徃開来固先儒之能事至於天文自是一家<lb/>
　之𫝊恐歴家所言自有源流未可以先儒所學之大<lb/>
　而謬言之也區區私見輙因許氏此疑而附記焉愚<lb/>
　不自知罪無所逃智者其幸教之<lb/>
横渠張氏曰凡隂氣凝聚陽氣在内者不得出則奮擊<lb/>
而為雷霆在外不得入則周旋不舎而為風<lb/>
　按史載風赤如血則風為陽氣可知葢風本無形唯<lb/>
<pb n="KR3a0075_WYG_001-56b"/>
　風極其盛則陽氣所聚極厚故有色可見而赤如血<lb/>
　耳赤葢陽之色也近歳或颶風大作則夜間空中火<lb/>
　飛無數人皆見之火極明處則風必極盛樹木屋宇<lb/>
　當之者無不摧仆然則火固風之色也所謂風赤如<lb/>
　血恐亦只是如是張子謂陽氣周旋不舎而為風信<lb/>
　矣<lb/>
正䝉陽為隂累則相持為雨而降隂為陽得則飄揚為雲<lb/>
而升朱子曰凡雨者隂氣盛隂氣盛凝聚得宻故濕潤<lb/>
<pb n="KR3a0075_WYG_001-57a"/>
下降為雨<lb/>
　或疑雨従空下其㸃之大小疎宻必如此均齊何也<lb/>
　易於坎象為水為雨而又為雲然則在天為雲自雲<lb/>
　而降則為雨雨至於地則為水其實一物而已雨與<lb/>
　水非二物無可疑者謂雲與雨非二物不可不辨葢<lb/>
　雲是濕潤之氣上蒸而成雨逺望之但見其油然布<lb/>
　空而已其實油然布空者無非雨㸃但至㣲至輕故<lb/>
　隨風飄揚不下墜耳若氣薄㸃㣲則就空消㪚不成<lb/>
<pb n="KR3a0075_WYG_001-57b"/>
　雨矣若氣濃㸃麤則重不能飛即下墜而成雨耳其<lb/>
　㸃之大小疎宻必如此均齊者亦以自雲而降濃則<lb/>
　俱濃薄則俱薄一氣所蒸理無不同而已昔朱子創<lb/>
　草堂於雲谷而為之記有曰飛雲所霑器用衣巾皆<lb/>
　濕如沐今山居之人自言入雲氣中行則衣帽皆霑<lb/>
　濕可見雲與雨之非二物矣然則世俗謂龍能行雨<lb/>
　者何也葢龍是陽物在陽明之地為陽氣所蒸則隂<lb/>
　濕之氣出於其身即成雲矣所謂雲従龍者此也雲<lb/>
<pb n="KR3a0075_WYG_001-58a"/>
　従則雨因以降又何怪哉<lb/>
胡明仲論造化之迹曰<hi>云云</hi>世人得雷斧者何物也曰<lb/>
此猶星隕而為石也本乎天也氣而非形偶隕於地則<lb/>
成形矣然不能盡然也<lb/>
　隕石之譬甚明而昧者猶以為雷震氣須臾頃何以<lb/>
　便成形邪曰造化之妙不疾而速且如隕石何嘗先<lb/>
　有石在空中了方隕邪只是造化之妙纔化便成纔<lb/>
　成便隕雷斧之理何以異斯黙<hi>鈔本作然</hi>而識之可也雜<lb/>
<pb n="KR3a0075_WYG_001-58b"/>
　書謂雷州雷廟州人常作車皷斧炬置廟中雷神時<lb/>
　時攝取以去以理言之有天地即有雷霆人未為之<lb/>
　先則天地無以為雷霆邪以事言之則愚嘗有故人<lb/>
　寓雷陽者十餘載遊憇雷廟者屢矣烏覩所為人為<lb/>
　車皷斧炬者乎甚矣俚俗之信譌而好妄也老氏有<lb/>
　行雷之法信乎曰此不過巫家術耳何益於事又何<lb/>
　足怪乎葢造化所有人皆可以術致之如取風於扇<lb/>
　取火於燧甑氣覆之則如雨噀水於日則成虹霓之<lb/>
<pb n="KR3a0075_WYG_001-59a"/>
　形要皆術耳行雷之術何以異此若造化所無亦莫<lb/>
　能致矣<lb/>
盧肇海潮賦序其畧曰潮之生因乎日也近代言潮者<lb/>
皆以為水為隂類率於月而髙下隨之也殊不知月之<lb/>
與海同一物也物之所同能無激乎易曰天地暌而其<lb/>
事同也夫物之形相暌而後震動焉譬猶烹飪水盈鼎<lb/>
而不㸑之欲望饍饈之熟得乎潮亦然也天之行健日<lb/>
麗乎天天右旋入海而日隨之日之至也水其可以附<lb/>
<pb n="KR3a0075_WYG_001-59b"/>
之乎故因其灼激而退焉退於彼盈於此則潮之徃来<lb/>
不足怪也其大小之期則制於月日月合朔之際則潮<lb/>
始㣲絶以至陽之物邇於至隂是以陽之威不得肆焉<lb/>
隂之輝不得明焉是以月之與潮皆隠乎晦此潮生之<lb/>
實驗也其朓其朏則潮亦隨之乃知日激水而潮生月<lb/>
離日而潮大斯不刋之理也<lb/>
　按肇謂潮生因日朔絶望大與潮候全不相應肇葢<lb/>
　北方之人但聞海之有潮而不知潮之為候遽欲立<lb/>
<pb n="KR3a0075_WYG_001-60a"/>
　言其差皆不足辨但其言天旋入海日之所至水不<lb/>
　可附不惟不知潮亦不知天天所運日所至之處豈<lb/>
　復有海乎海雖極大然不有天之大氣舉之則海亦<lb/>
　何所至止哉是知天之氣不極其厚則不能束海與<lb/>
　地於其中然則日所行<hi>鈔本作𫝊</hi>之處正在天氣之中吾<lb/>
　意其内與海水相距不知凡隔幾萬里至勁極厚之<lb/>
　氣曽謂天有入海之理日有激海之勢乎若肇者真<lb/>
　所謂不知而言者也余安道之言豈為誣哉<lb/>
<pb n="KR3a0075_WYG_001-60b"/>
余安道海潮圖序其畧曰古之言潮者多矣皆無經據<lb/>
唐世盧肇著海潮賦自謂極天人之論世莫敢非予嘗<lb/>
東至海門南至武山<hi>廣州</hi>旦夕候潮之進退弦望視潮之<lb/>
消息乃知盧氏之談葢不知而作者也夫陽燧取火於<lb/>
日隂鑑取水於月従其類也葢月之所臨則水徃従之<lb/>
故月従卯酉則水漲乎東西月臨子午則潮平乎南北<lb/>
皆繫於月不繫於日何以知其然乎夫朔望前後月行<lb/>
差疾故晦前三日潮勢長朔後三日潮勢極大望亦如<lb/>
<pb n="KR3a0075_WYG_001-61a"/>
之非謂逺於日也月弦之際其行差遲故潮之去来亦<lb/>
合沓不盡非謂近於日也夫春夏晝潮常大秋冬夜潮<lb/>
常大葢春為陽中秋為隂中歳之有春秋猶月之有朔<lb/>
望也故潮之極漲常在春秋之中潮之極大常在朔望<lb/>
之後此又天地之常數也今通東南二海之盈縮以誌<lb/>
其期西北二海所未嘗見故闕而不紀云常候於海門<lb/>
月加卯而潮平者日月合朔則旦而平上弦則午而平<lb/>
望以前為晝潮望以後為夜潮月加酉而潮平者日月<lb/>
<pb n="KR3a0075_WYG_001-61b"/>
合朔則日入而潮平上弦則夜半而潮平望則明日<lb/>
之旦而平望以前為夜潮望以後為晝潮此東海之潮<lb/>
候也又嘗候於武山月加午而潮平者日月合朔則午<lb/>
而潮平上弦則日入而平望則夜半而平上弦以前為<lb/>
晝潮上弦以後為夜潮月加子而潮平者日月合朔則<lb/>
夜半而潮平上弦則日出而平望則午而平上弦以前<lb/>
為夜潮上弦以後為晝潮此南海之潮候也<lb/>
　按余氏所以譏盧氏之失當矣而所誌東南二海之<lb/>
<pb n="KR3a0075_WYG_001-62a"/>
　潮候亦可謂詳審非不知而作矣但其所謂月之所<lb/>
　臨水往従之之説則亦盧氏天旋入海日之所至水<lb/>
　不可附之見也月所在之處與海水不知相去幾萬<lb/>
　里曽謂有可以従月之理乎至曰潮漲潮平皆繫於<lb/>
　月亦未必然謂之皆與月相應可也謂皆繫於月則<lb/>
　拘矣及其論朔望春秋潮之極漲極大則又皆歸之<lb/>
　氣數然後知嚮也水之従月潮繫乎月之説皆未得<lb/>
　為通論也何則謂朔望兩弦月行有疾有遲故潮大<lb/>
<pb n="KR3a0075_WYG_001-62b"/>
　潮小因之以為皆繫於月似矣春陽中秋隂中潮當<lb/>
　其時而漲豈亦繫於月乎非不通之論而何餘於後<lb/>
　叚究之<lb/>
臨安志論潮其畧曰潮汐往来為天地之至信古人嘗<lb/>
論之率皆未盡大抵天包水水函地而一元之氣升降<lb/>
於大空之中地乘水以自持且為元氣升降互為抑揚<lb/>
方其氣升而地沉則海水溢上而為潮及其氣降而地<lb/>
浮則海水縮而為汐然晝夜之攻擊乘日升降如應乎<lb/>
<pb n="KR3a0075_WYG_001-63a"/>
月日臨於子則陽氣始升月臨於午則隂氣始升故也<lb/>
夕潮之期日皆隨子晝潮之期月皆臨午焉日月之㑹<lb/>
謂之合朔故月朔之夜潮日亦臨子月朔之晝潮日亦<lb/>
臨午焉以時有交變氣有盛衰而淛潮之所至亦因之<lb/>
為大小當卯酉之月則隂陽之交也氣以交而盛故潮<lb/>
之大也獨異於餘月當朔望之後則天地之變也氣以<lb/>
變而盛故潮之大也獨異於餘日<lb/>
　是篇之論猶不若盧氏余氏之猶有所主也既以為<lb/>
<pb n="KR3a0075_WYG_001-63b"/>
　氣有升降又以為地有浮沈既以為乘日升降又以<lb/>
　為如應乎月初無的見但務臆度正醫家所譏譬猶<lb/>
　獵不知兎而廣絡原野冀一人之獲術亦屬疎失者<lb/>
　歟况既以升降屬之氣又以升降屬之日所謂升降<lb/>
　一歟二歟且地之與水俱為有形之物則氣有運動<lb/>
　形皆隨之可也今乃氣之一升一降獨地為之一浮<lb/>
　一沈則水<hi>鈔本無水字</hi>皆與氣不相干唯因地之浮沈而<lb/>
　有溢有縮焉豈理也哉况形隨氣動則氣升而地浮<lb/>
<pb n="KR3a0075_WYG_001-64a"/>
　氣䧏而地沈可也今乃氣升而地反沈是地亦與氣<lb/>
　<hi>鈔本作地</hi>不相干矣不但水也凡此猶<hi>鈔本作又</hi>皆病之小者<lb/>
　獨地有浮沈之説其病最大浮沈則動上動下無寜<lb/>
　靜時矣吾聞天動地靜矣未聞地亦動也意者地本<lb/>
　不動特論者無以為潮汐之説故强之使動耳又何<lb/>
　足辨乎唯篇末時有交變氣有盛衰之言似有可取<lb/>
　當存之以備一説<lb/>
　右三家論潮之説皆有可疑處愚已畧辨之矣獨以<lb/>
<pb n="KR3a0075_WYG_001-64b"/>
　月與氣為説者有可取而未盡也葢謂潮與月相應<lb/>
　則可謂水往従月潮繫乎月則不可謂水隨氣而往<lb/>
　来則可謂水因氣而溢縮則不可何則潮為隂物乃<lb/>
　隂氣之成形者月為隂精乃隂氣之成象者同一隂<lb/>
　類固宜有相應之理矣所以海潮朔望則大兩弦則<lb/>
　小而每月潮之長落與月之升降其數皆合不謂之<lb/>
　相應不可也雖則相應不過同此一氣一氣則自然<lb/>
　相為流通不約而符初非形相従而勢相繫也若謂<lb/>
<pb n="KR3a0075_WYG_001-65a"/>
　水之與月必須相従相繫則二者何常可以相及而<lb/>
　拘拘如是哉前論已詳茲不再述凡天地間有形之<lb/>
　物未有不隨氣而運動者豈有潮汐去来而獨不由<lb/>
　乎氣哉但以為氣有升降故海有溢縮如此則四海<lb/>
　之潮生長平落皆同焉可也今則東南二海之潮候<lb/>
　皆不同時是則潮之流来流去而非海之溢上縮下<lb/>
　也明矣姑論其槩當於後詳論之然則潮汐之所以<lb/>
　然果無定説乎曰列代先儒立言著論猶不得為定<lb/>
<pb n="KR3a0075_WYG_001-65b"/>
　何物小子乃敢求多於前人乎竊嘗上稽經典下採<lb/>
　輿言似有以得其髣髴者而未敢以為是也夫余氏<lb/>
　候東西二海之潮則平於東者常先平於南者常後<lb/>
　其先後每以三時為差但不知其所以有如此之先<lb/>
　後者何故既而博詢海上之行舟者皆以為惟近海<lb/>
　有垠岸處可以測潮之長落耳巨海之中茫無畔岸<lb/>
　欲知潮之長落不過以北水南水候之而已是故北<lb/>
　水南来則為長南水北来則為落則是潮之長必自<lb/>
<pb n="KR3a0075_WYG_001-66a"/>
　北而南也然後知東南二海潮候有不同者以此而<lb/>
　已然猶未知潮之長必自北而南者又何故也以愚<lb/>
　度之天以河圖示象於聖人聖人以易象示教於天<lb/>
　下後世不信天與聖人尚誰信哉河圖以一六水居<lb/>
　北而後天八卦之方位亦以坎為北方之卦坎之象<lb/>
　非水乎則是北固水之定位也潮之自北而南所以<lb/>
　然者豈必外此而他求哉雖然潮特有形之物耳非<lb/>
　有氣以運之水亦不能以自行也氣即水之氣耳是<lb/>
<pb n="KR3a0075_WYG_001-66b"/>
　故氣有翕張張則潮有長方其氣之始張於北也則<lb/>
　水為氣所擁而南奔而潮以為之長張之極則水益<lb/>
　南而潮以平張極而翕翕則水北還而潮落及翕極<lb/>
　復張張極復翕則潮又長而又落矣氣之張於北者<lb/>
　有定所則潮之長也宜同時矣水擁而移於南者地<lb/>
　有逺近則潮之平於東與南者先後固不得而同時<lb/>
　矣是故東已平而南方生南既平而東已落東既落<lb/>
　而北復生矣氣之一翕一張如循環然無停機也潮<lb/>
<pb n="KR3a0075_WYG_001-67a"/>
　之一往一来應期不爽此理之常也無足怪者區區<lb/>
　愚見僅止於此至於潮有大小早晚之異則未得其<lb/>
　説不敢以臆决也無已則姑信與月相應之説可也<lb/>
　惟潮大於卯酉之月則終莫知其故恐亦不過由於<lb/>
　一氣之運而已必求其如何以質之則鑿矣當闕之<lb/>
　以俟知者<lb/>
陳北溪字義曰大凡不當祭而祭皆曰淫祀淫祀無福<lb/>
由脈絡不相闗之故後世祀典只緣佛老来都亂了如<lb/>
<pb n="KR3a0075_WYG_001-67b"/>
老氏設醮以庶人祭天有甚闗繫如釋迦亦是胡神與<lb/>
中國人何相闗假如忠臣義士配享元勲若是禮不當<lb/>
祭皆與我無相干渉自聖學不明鬼神情狀都不曉得<lb/>
如畫星辰都畫箇人以星君目之如泰山曰天齊仁聖<lb/>
帝在唐封為天齊王至本朝以東方主生加仁聖二字<lb/>
封帝帝只一上帝而已安有一箇山而謂之帝今立廟<lb/>
儼然人形貌垂旒端冕衣裳而坐又立后殿於其後不<lb/>
知又是何山可以當其配而為夫婦邪據泰山魯封内<lb/>
<pb n="KR3a0075_WYG_001-68a"/>
地惟魯公可以祭今隔一江一淮與南方地脈全不相<lb/>
干渉而在州縣皆立東嶽行祠亦失於講明之故○又<lb/>
曰南嶽廟向者回祿劉太尉欲再造問於五峰先生先<lb/>
生答以天道人事本一理在天為皇天上帝在人為大<lb/>
君五嶽視三公與皇天上帝並為帝則天道亂矣大君<lb/>
有二則人道亂矣而世俗為貌象為立配為置男女屋<lb/>
而貯之䙝凟神祗之甚後南軒又評之曰山川流峙是<lb/>
其形也而人之也何居其氣之流通可以相接也而宇<lb/>
<pb n="KR3a0075_WYG_001-68b"/>
之也何居皆可謂正大之論開醒愚䝉聾瞶者矣○又<lb/>
曰伊川破横渠定龍女衣冠従夫人品秩事謂龍獸也<lb/>
豈可被人衣冠且大河之塞乃天地祖宗社稷之佑乃<lb/>
吏卒之力龍何功之有其言可謂正大可以見張程學<lb/>
識之淺深不同世俗事真武呼為真靈只是北方𤣥武<lb/>
神真宗尚道教避聖祖諱改𤣥為真北方𤣥武乃龜蛇<lb/>
之屬後人不曉其義畫真武作一人㪚髪握劒足踏龜<lb/>
蛇競𫝊道教中某代某人修行如此<hi>𤣥武乃北方斗牛女虛危室璧七宿</hi>
<pb n="KR3a0075_WYG_001-69a"/>
<hi>之總名</hi>
　觀此三條可見不當為天帝真人之形非愚之臆説<lb/>
　矣愚按以天地山川之神皆具人形之説其原皆出<lb/>
　於佛氏葢佛氏妄為六道輪廻之説以欺誑世人則<lb/>
　上而天下而禽獸皆可為人人亦皆可生天皆可為<lb/>
　禽獸故天之主宰則謂之天帝從<hi>鈔本作釋</hi>而降之使具<lb/>
　人之形禽獸之靈如龍女之類亦進之使具人之形<lb/>
　是天人禽獸無以異也如此則日月星辰河海山嶽<lb/>
<pb n="KR3a0075_WYG_001-69b"/>
　皆誣之使具人之形又何為而不可哉其惑世誣民<lb/>
　亦甚矣不可不辨又按北溪此説不惟可以證天地<lb/>
　山川與人形狀不同之實而淫祀之失與鬼神稱號<lb/>
　之僭亦皆可見吁五嶽之神尚不可與天之主宰並<lb/>
　稱為帝况於閭里村墟之間非係祀典之神受十數<lb/>
　家之血食者今則皆得被衮冕號帝王矣是何稱號<lb/>
　之僭帝王之多也隂陽之理一而已享數十家之祭<lb/>
　祀者即可號為帝王則凡一巷一村之事如里胥社<lb/>
<pb n="KR3a0075_WYG_001-70a"/>
　長者亦可以帝王號之乎此大亂之道也吾知人雖<lb/>
　以此僭呼謟媚鬼神使鬼神有知必不敢朦朧僭處<lb/>
　其號也雖謟竟何益哉竟何福之可得哉<lb/>
佛氏天堂地獄之説<lb/>
　此等謬妄惟至愚極陋之人乃為所惑稍有所見者<lb/>
　即知其偽無足辨者但俗儒無知亦有崇信其説以<lb/>
　為縦無其事亦豈不足以勸善懲惡為天理國法一<lb/>
　分之助哉愚謂不然或問於明道先生釋氏地獄之<lb/>
<pb n="KR3a0075_WYG_001-70b"/>
　類皆是為下根之人設此怖<hi>鈔本作使程氏遺書作佈</hi>令為善先<lb/>
　生曰至誠貫天地人尚有不化豈有立偽<hi>鈔本作偽立遺書作</hi>
　<hi>立偽</hi>教而人可化乎至哉斯言然此特為其有名無實<lb/>
　不足以化人耳若原其有為之私心而言則非徒無<lb/>
　益於事又且有害於人何則佛氏立此偽説雖陽為<lb/>
　勸善而懲惡其實但欲脅誘世人籠取其財以養育<lb/>
　其徒爾嚮使立教之初即曰為善即生天堂受諸快<lb/>
　樂為惡則入地獄受諸苦楚為善為惡皆由人是其人<lb/>
<pb n="KR3a0075_WYG_001-71a"/>
　若不為善而為惡吾亦無如之何矣如此則人皆慕<lb/>
　天堂之樂畏地獄之苦心無所恃但當勉於勸善而<lb/>
　盡務去其惡矣今生天堂入地獄之故名雖係於善<lb/>
　惡而出地獄上天堂之權實則由於佛氏則世之為<lb/>
　善而無誠心者孰不恃佛氏接引之力而怠於善為<lb/>
　惡而不肯改悔者亦孰不恃佛氏救度之力而益肆<lb/>
　其惡哉生而為善雖有未至死而供佛飯僧亦可以<lb/>
　生天堂矣吾又何必強於為善哉生而為惡雖已貫<lb/>
<pb n="KR3a0075_WYG_001-71b"/>
　盈而歸依佛法亦可離地獄矣吾又何憚而不遂其<lb/>
　惡哉况為惡者不惟仗佛力得出地獄而已佛有神<lb/>
　力反使之得生天堂焉如此則為善者有所恃而益<lb/>
　怠為惡者有所恃而益力吾見其適足以沮人之善<lb/>
　而長人之惡耳何懲惡勸善之有不知識者以為何<lb/>
　如<lb/>
鮑靚記井羊祜識環<lb/>
　此等記載不出於秦漢之前皆自佛法既入中國乃<lb/>
<pb n="KR3a0075_WYG_001-72a"/>
　始有之其實皆是附㑹不足信也况天地之大古今<lb/>
　之久品彚之多何故皆不如此而所傳止於如此數<lb/>
　事乎聖人語常而不語怪政亦不必深辨也但此等<lb/>
　謬妄亦有出於人訛者亦有出於妖怪者皆可以惑<lb/>
　世誣民又有不容不辨者葢自有佛氏輪廻之説人<lb/>
　自胎孩而髫齓以至於强壯以至老死往往習聞其<lb/>
　説而深入於心一有好事者創為異説則不復致疑<lb/>
　即相𫝊信甚則以一為十以十為百無所不至况聖<lb/>
<pb n="KR3a0075_WYG_001-72b"/>
　學不明又無超卓之見以燭其妄故雖士流史氏亦<lb/>
　喜聞而樂道之或遂従而書之於册以為數千百年<lb/>
　牢不可破之惑此則出於人訛者然也愚於當今之<lb/>
　事目擊其如此之妄者多矣不然又豈敢昌言之哉<lb/>
　又况鬼神有邪有正其正者則凡天地神祗與古昔<lb/>
　聖賢之有功於生民者皆是是皆光明正大無所謂<lb/>
　神通變見之説也其餘如佛仙之流自謂有神通能<lb/>
　變見與凡焄<hi>鈔本作薰</hi>蒿悽愴能興妖作怪自以為能行<lb/>
<pb n="KR3a0075_WYG_001-73a"/>
　禍福於世者皆邪也既曰邪矣則亦何所不有往往<lb/>
　自有一等妖邪之鬼乘愚人之邪心而入托佛氏之<lb/>
　邪説而行<hi>鈔本有現為字</hi>興妖作怪<hi>鈔本有此等之迹字</hi>以欺誑邪世<lb/>
　而希求其祀享如示相<hi>闕</hi>
　　　　以求其祭恐亦有之而世之愚者又挟其好<lb/>
　邪懐疑之心如見豕負塗載鬼一車以無為有者之<lb/>
　妄以實之自非真知道者其誰不為所惑哉此則出<lb/>
　於妖邪者然也愚以當今之事亦甞有身親見其如<lb/>
<pb n="KR3a0075_WYG_001-73b"/>
　此者既久而後知其妄耳故曰此等記載皆是附㑹<lb/>
　不足信也不知識者以為然否<lb/>
釋道二氏<lb/>
　二氏雖則皆是偽妄然釋氏之規模𢎞大無所依倣<lb/>
　如塵芥六合夢幻人世開口便説恒河沙數世界便<lb/>
　説㣲塵數劫阿僧祗劫直是説到無畔岸無終窮去<lb/>
　處所以大叚悚動得人非惟善惡果報之説可以誘<lb/>
　脅愚俗而明心見性之妙抑亦足使髙明之人歸依<lb/>
<pb n="KR3a0075_WYG_001-74a"/>
　信服自古異端之害無有能過之者道家規模狭陋<lb/>
　往往皆是偷竊合凑而成初非其自有也葢道之一<lb/>
　字出於老子然老子之教本不如是也其實只是張<lb/>
　天師剏為此教天師本来只是巫教<hi>如祠醮行持之説皆是</hi>為<lb/>
　巫教鄙陋不足以動人故採摭老莊虛無之説以文<lb/>
　之又以虛無之説人不見其為利故又取方士延年<lb/>
　度世之術為莫大之利以引誘好生惡死之流此是<lb/>
　合凑三家之説以一之非其教法本来如此也况其<lb/>
<pb n="KR3a0075_WYG_001-74b"/>
　君臣上下之威儀又是竊儒者之糠粃而善惡果報<lb/>
　六道輪廻之説則全是倣佛氏之糟粕而為者故其<lb/>
　惑人不能如釋氏之甚而人信之者亦不如釋氏之<lb/>
　深也<lb/>
朱子中庸序謂程子門人所自為説倍其師説而淫於<lb/>
老佛者亦有之矣<lb/>
　按程門髙弟如楊龜山謝上蔡諸賢朱子每謂其流<lb/>
　於佛老非謂其従事於二氏之教如李泌顔真卿白<lb/>
<pb n="KR3a0075_WYG_001-75a"/>
　居易蘓軾輩修淨土談𤣥説禪之所為特其識見有<lb/>
　過乎中庸處故其説儒者之道往往淪於空寂暗與<lb/>
　二氏之言有契而不自覺耳固未嘗不宗孔孟崇仁<lb/>
　義也亦未嘗不斥佛老詆空寂也然學問有疵見理<lb/>
　欠瑩宗之而反背之斥之而反似之如此而已與儒<lb/>
　名墨行身<hi>闕</hi>　　固有間哉不可不辨也<hi>闕</hi>
　右二氏之害佛氏尤甚葢以其長於欺誑而人莫之<lb/>
　覺耳自其所言見在事與六合内事絶少所言多是<lb/>
<pb n="KR3a0075_WYG_001-75b"/>
　過去未来與他方世界之事何也葢佛本非真有所<lb/>
　知者而妄以無所不知自任本非真有所知則現在<lb/>
　事與六合内事皆衆人所共見聞者言之少有差錯<lb/>
　則人將以實事證之彼亦不得肆其欺誑矣若不言<lb/>
　之而無一論以自葢則其本非真有所知之迹將為<lb/>
　人所窺覘而人亦莫之重矣故自任以為無所不知<lb/>
　而其所知者則過去未来之事與他方世界之事動<lb/>
　以恒河沙為數然後見在事與六合内事皆為至近<lb/>
<pb n="KR3a0075_WYG_001-76a"/>
　至㣲而謂有不足言者矣見在之事人以為久佛氏<lb/>
　以恒河沙刼數事視之則此特夢幻之頃耳何足為<lb/>
　久六合内事人以為大佛氏以恒河沙數世界事視<lb/>
　之則此特塵芥之㣲耳何足為大佛氏所知周於恒<lb/>
　河沙數刼遍於恒河沙世界所以不言而已言則必<lb/>
　欲於恒河沙刼恒河沙界之事無不周遍如此則見<lb/>
　在事與六合内事皆不過恒河中<hi>闕</hi>　　　　　其<lb/>
　徒以久其教而已然亦自有次第大抵世人貴耳不<lb/>
<pb n="KR3a0075_WYG_001-76b"/>
　貴目凡天地間所有之事所身親見者雖甚大極變<lb/>
　已莫能曉者亦以為常而不加疑問一聞佛氏洪闊<lb/>
　侈大之言則自以為所未嘗見而疑駭錯愕茫然自<lb/>
　失慮其一旦至此境界則將無所恃頼也及聞佛氏<lb/>
　有如此之神通變現安得不畏之服之而幸其可為<lb/>
　將来之恃頼哉然猶未知佛氏將来之恤已與否也<lb/>
　佛則以其神通變見之力専以慈悲不殺為務唯以<lb/>
　靈感救濟為急人幸得其如此又安得不信従而歸<lb/>
<pb n="KR3a0075_WYG_001-77a"/>
　依之乎夫人既畏之服之又信從而歸依之則必唯<lb/>
　其言之是聽矣佛然後徐為之謀曰六合猶塵芥耳<lb/>
　身世猶夢幻耳汝身猶是夢幻况身外之眷屬財物<lb/>
　也哉是皆當棄之捨之無足繫戀者也凡此皆欺誑<lb/>
　世人之言耳世之人寜無獨覺其欺誑而非議之者<lb/>
　佛則恐其易揺衆人之信心也於是設為毁謗罪報<lb/>
　之説以禁之非議既禁然後欺罔之以輪迴生死之<lb/>
　説誘脅之以天堂地獄之説使人聞此二説則必以<lb/>
<pb n="KR3a0075_WYG_001-77b"/>
　輪迴生死無有窮已為憂必以得生天堂免地獄為<lb/>
　願欲遂此願將何以哉佛則又徐為之謀曰為善為<lb/>
　惡各有果報能佈施即是為善為善則獲生天堂之<lb/>
　果報矣不佈施即是為惡為惡則有入地獄之果報<lb/>
　矣况既有棄捨之勸在前則人孰不欣然以其今生<lb/>
　不足繫戀之財物植後身得生天堂免入地獄之果<lb/>
　報哉一誘一脅而求取無不遂者其為計亦奸矣佛<lb/>
　則又恐世情有髙見之人覺其情狀而起鄙薄之心<lb/>
<pb n="KR3a0075_WYG_001-78a"/>
　也於是以清淨無為之説而文其奸其善於自衒如<lb/>
　此則人又將翕然以髙妙稱之矣若佛氏者殆所謂<lb/>
　大貪若㢘者歟<lb/>
　為害之因亦有十<lb/>
　誣天地之道<lb/>
　攘造化之功<lb/>
　害人倫之恩<lb/>
　妨聖賢之教<lb/>
<pb n="KR3a0075_WYG_001-78b"/>
　蕩男女之情<lb/>
　蠧公私之財<lb/>
　長愚民之惡<lb/>
　濟奸貪之欲<lb/>
　成游惰之志<lb/>
　為亂賊之媒<lb/>
　右十害之目亦有序葢天地之道即隂陽剛柔之道<lb/>
　佛則誣之以為巳之私人倫之恩莫先乎夫婦即天<lb/>
<pb n="KR3a0075_WYG_001-79a"/>
　地之道所以立造化之功所以行者佛則使之捨俗<lb/>
　出家獨人之父孤人之子鰥人之男寡人之女絶天<lb/>
　地造化生生不息之正理聖賢之教莫大於明倫佛<lb/>
　既害人倫之恩安得不妨聖賢之教哉聖賢之教使<lb/>
　人各有配偶而又有禮以防閑其瀆亂則男女之情<lb/>
　自不至於蕩矣既絶其配偶又無禮以防閑之乃以<lb/>
　修行為由使四衆雜然而處則倫理之常寜免瀆亂<lb/>
　之漸男女情慾易動難戢一蕩之後豈但暫焉瀆亂<lb/>
<pb n="KR3a0075_WYG_001-79b"/>
　而已情慾既熾施與不貲如魏胡后唐武后之所為<lb/>
　耗蠧可勝言哉唐宋以来公私之財一入常住豈復<lb/>
　有得出者乎况施僧供佛營立塔廟之費又何紀極<lb/>
　之有愚民造惡一有所施自以為邊作邊修惡愈積<lb/>
　而愈無忌憚者恃其有財可以佈施而已然後舉世<lb/>
　之人莫不競趨爭先而為佛氏之徒奸貪者瀆亂無<lb/>
　厭而欲無不濟游惰者安坐而食而志無不成而大<lb/>
　奸大惡亦資藉其説巢穴其地以有衆財而弄兵僭<lb/>
<pb n="KR3a0075_WYG_001-80a"/>
　竊如漢<hi>闕</hi>融魏沙門法慶之徒何代無之謂其為亂<lb/>
　賊之媒豈為誣哉凡此葢亦舉其害之大者言耳自<lb/>
　此之外為害之目又可枚舉而徧數之哉此亦人所<lb/>
　共知者愚非欲加之罪而創為之辭也嗟夫安得三<lb/>
　武為君韓子為臣同世同心除此巨蠧也邪<lb/>
　<lb/>
　<lb/>
　<lb/>
<pb n="KR3a0075_WYG_001-80b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　管窺外篇卷上<lb/>
</p>
<p>
</p>
  </div>
</body>
</text>
</TEI>