<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>守城録卷一</head> <lb/>
    <p>
<pb n="KR3b0015_WYG_001-1a"/>
欽定四庫全書<lb/>
　守城録卷一<lb/>
　　陳規靖康朝野僉言後序<lb/>
靖康丙午規以通直郎知徳安府安陸縣事丁未春正<lb/>
月羣盗王在等犯徳安府時郡將闕規攝府事賊來攻<lb/>
城規在城上與賊語問何因到此賊言京城已爲金破<lb/>
規獨念都城之大壕塹深濶城壁髙厚實龍淵虎壘况<lb/>
禁旅衛士百萬雖金人乘我厄運一時彊盛亦何能破<lb/>
<pb n="KR3b0015_WYG_001-1b"/>
殆不足信二月四日賊遁遣人詣都城奏功還乃知京<lb/>
城果爲敵䧟徒深痛切但不知城破之所以然爾又恨<lb/>
當時不得身在圍城中陪守禦之士以効緜薄紹興己<lb/>
酉春三月朝廷既復河南規自祠官被命知順昌府夏<lb/>
五月到官行及期年暇日㑹同僚語及靖康之難汝隂<lb/>
令云嘗收東齋雜録一編中有靖康朝野僉言具載金<lb/>
人攻城始末規得之熟讀痛心疾首不覺涕零嗟乎治<lb/>
亂彊弱雖曰在天有數未有不因人事得失之所致也<lb/>
<pb n="KR3b0015_WYG_001-2a"/>
揚雄所謂天非人不因人非天不成靖康京城之難若<lb/>
非人事之失則天亦不得而爲災規不揆至愚竊觀金<lb/>
人攻䧟京城朝廷大臣與將吏官帥應敵捍禦之失雖<lb/>
既徃不咎然前車之覆後車之戒事有補於將來不可<lb/>
不備論也朝廷欲再援太原大臣以爲中國勢弱敵勢<lb/>
方彊用兵無益宜割三鎮以賂之殊不知勢之彊弱在<lb/>
人爲我之計勝彼則彊不勝彼則弱若不用兵何術以<lb/>
壯中國之勢遏敵人之彊用之則有彊有弱不用則終<lb/>
<pb n="KR3b0015_WYG_001-2b"/>
止於弱而已彊者復弱弱者復彊彊弱之勢自古無定<lb/>
惟在用兵之人如何耳<lb/>
河東宣撫使統兵十七萬以援太原又招河東義勇禁<lb/>
兵五萬共兵二十二萬皆敗績致太原䧟於敵非兵不<lb/>
多蓋用兵之失也其所以失者兵二十二萬直行而前<lb/>
先鋒遇敵者有幾一不勝而却與其後大兵皆却宜乎<lb/>
不能援也有識者觀之不待已敗而後知其不能援也<lb/>
殊不知攻城者分攻城兵備戰兵運糧兵扼援兵若兵<lb/>
<pb n="KR3b0015_WYG_001-3a"/>
不多則攻必不乆而速退又不待其援也假使當時徃<lb/>
援者將良得計雖無兵二十二萬只十萬亦可以必援<lb/>
又無十萬只五萬亦可以優爲之援也又不五萬至其<lb/>
下亦有可援之理且以五萬爲率若止分爲五十將留<lb/>
十將䕶衛大將兼備䇿應内分三兩將詣扼援兵前廣<lb/>
張兵勢牽制扼援之兵以二十將分地深入敵境綿亘<lb/>
可布三五十里不知敵人用兵多少便能盡害以二十<lb/>
將周圍行偏僻小路㝷求郷導多遣逺探向前設伏伺<lb/>
<pb n="KR3b0015_WYG_001-3b"/>
望敵人打糧出兵多則退之少即擒之但絶其糧道不<lb/>
必深入直扺城下其敵自退又且兵既分遣則人力並<lb/>
用假令數將失利其大兵必不至於一齊敗衂潰散爲<lb/>
盜京城之難其源在於援太原之失利也<lb/>
尼瑪哈攻太原之夀陽夀陽城小而百姓死守凡三攻<lb/>
殘敵之衆萬人而竟不㧞此必守城人中有善爲守禦<lb/>
之䇿者僉言以爲城小而百姓死守者非也攻城者有<lb/>
生有死善守者有生無死夀陽之人可謂善守而不得<lb/>
<pb n="KR3b0015_WYG_001-4a"/>
謂之死守又或云城小而堅者亦非也若城太小矢石<lb/>
交通善守者亦難以設險施䇿規以為城愈大而守愈<lb/>
易分叚數作限隔則易守若已先䇿定險備設使敵欲<lb/>
登城縱令登城已登即死敵欲入城引之入城已入即<lb/>
死今夫百里之城内有數歩之地敵人登之守城之人<lb/>
便自甘心伏其城㧞乞命於敵者非攻之善乃守之不<lb/>
善也<lb/>
九月安砲於封丘門外大砲數百座皆在門外敵至不<lb/>
<pb n="KR3b0015_WYG_001-4b"/>
收遂爲金人所得咸謂金人得攻城之具規以爲城破<lb/>
亦不在此有善守者假使更資砲數百座亦必無害在<lb/>
於禦砲之術善不善也統制官辛康宗以敵去城逺止<lb/>
兵不得發箭止之甚善百姓鼓衆撃殺此亦見其自亂<lb/>
素治之術失也<lb/>
敵先採濕木編洞屋以生牛皮蓋其上戴之令人運土<lb/>
木填濠欲進攻城守城人若得計則城内先施大砲碎<lb/>
之亦可用單梢砲取逺至二百五十歩外者制其首領<lb/>
<pb n="KR3b0015_WYG_001-5a"/>
用衆之人盖益州郡舊有朝廷所降守禦册定格單梢<lb/>
砲上等逺至二百七十歩中等二百六十歩下等二百<lb/>
五十歩不知京城當時倉卒之際此格用與不用若人<lb/>
稍不究心則下等二百五十歩亦莫能及若能究心則<lb/>
二百七十歩過之甚易又以小砲禦近衆其小砲每十<lb/>
人已上不過十五人施放一座亦可以致數十歩勿謂<lb/>
小砲不能害物中人四肢則四肢必折中腰以上則人<lb/>
必死中馬亦然又况大砲每放一砲小砲可放數砲兼<lb/>
<pb n="KR3b0015_WYG_001-5b"/>
小砲不必用石以重三四斤泥團爲之泥團之利亦博<lb/>
不獨放時易得無窮放去中人人必死傷不中則泥團<lb/>
爲砲擊破不致反資敵用若要摧毁攻械則須用大砲<lb/>
及石金人攻城用大砲盖欲摧壊城樓守城者欲摧毁<lb/>
敵人攻械大砲與小砲齊用縱敵在城外伐大木爲對<lb/>
樓雲梯火車等攻械可以破盡金人廣列壘石砲座㝷<lb/>
碑石磨盖石羊虎爲砲欲攻之所列砲座百餘飛石如<lb/>
雨擊守城之卒死傷日不下一二十人此非攻城之能<lb/>
<pb n="KR3b0015_WYG_001-6a"/>
盖守禦官一時失計耳茍守禦官得計止令卒近女頭<lb/>
墻坐立城外砲來髙則於女頭墻上過低則打中女頭<lb/>
墻擊破在外無縁中人一卒亦不至於死傷又豈有死<lb/>
傷日不下一二十人者惟女頭墻稍加髙厚則愈加安<lb/>
堵又須先用稍大木造髙一丈長一丈濶一丈上下外<lb/>
直裏斜外宻裏稀洞子外宻處以大麻䋲横編如荆竹<lb/>
笆相似以備砲石衆多攻壊女頭墻即於兩邉連珠進<lb/>
洞子向前以代女頭若此則砲石縱大數多未易損壊<lb/>
<pb n="KR3b0015_WYG_001-6b"/>
間有損者即逐旋抽換假令只如此禦捍則砲石亦何<lb/>
能害人已可必其無虞也<lb/>
敵以雲梯對樓攻東水門其間禦捍有設重樓獲勝者<lb/>
固甚善也又恐人在重樓之上愈招矢石又攻東門守<lb/>
禦官守具亦備對樓雲梯至每以木衝倒仆死者無數<lb/>
此亦竒䇿然持衝木人與對樓上人相對不免互傷亦<lb/>
非全勝金人填壕橋成運對樓過濠攻城城下列砲座<lb/>
二百餘所七梢砲撒星砲座石砲並發又以强弩千餘<lb/>
<pb n="KR3b0015_WYG_001-7a"/>
助之城上矢石如雨使守禦卒不能存立然後推對樓<lb/>
使登城每對樓上載兵八十人一對樓得城則引衆兵<lb/>
上此金人攻城之方也其砲大數多矢石齊發只前說<lb/>
女頭墻次備以洞子皆可隔盡矣對樓登城每一對樓<lb/>
果能載兵八十人樓廣不過二丈當靣立得幾人與守<lb/>
城人接戰者不過十數人而已假令八十人盡用力施<lb/>
設五對樓止四百人此外必無伏兵亦無竒兵樓髙須<lb/>
及五丈乗髙而來其跡亦自甚危自履危地來與城上<lb/>
<pb n="KR3b0015_WYG_001-7b"/>
立平地人接戰勝負人人可以自决若守城者於此不<lb/>
勝則交戰於平田廣野之地不知其敗若何况對樓填<lb/>
平壕上惟可以直進直退必不能於城下横行守人備<lb/>
禦不過止備對樓所占之地假使有十對樓所占地歩<lb/>
數亦不多不獨接戰可以必勝縱兵上城獲全勝者術<lb/>
亦多矣不思則弗得也<lb/>
敵用雲梯止要登城每座雲梯須十餘人可以負荷到<lb/>
城城上禦之亦難向前來縱不禦之使敵倚城登梯上<lb/>
<pb n="KR3b0015_WYG_001-8a"/>
至城頭少不死者何以致之於女頭墻裏鵲臺上靠墻<lb/>
立排叉木每空闊三四寸一根通度槍刀向上髙出女<lb/>
頭墻五六尺敵至女頭墻上必爲排叉木隔住背後乗<lb/>
空守禦人於木空中施槍刀刺擊豈有刺擊不下者下<lb/>
而不死者鮮矣<lb/>
閏十一月二十四日再攻推對樓五座盛矢石來城上<lb/>
以竿衝倒三座城上士卒爭持草以焚之對樓木多而<lb/>
草盛火熾火乗南風遂引燒城上樓子三座對樓既倒<lb/>
<pb n="KR3b0015_WYG_001-8b"/>
在城外必不能却回亦不能再起自是堵住敵人攻械<lb/>
來路可以置而不問焚者失也縱不引燒城樓止燒了<lb/>
敵人對樓亦是城上人自持草火與敵燒開再進攻械<lb/>
來路此事大失所有再造城樓骨格欲於舊處安立者<lb/>
以理度之自是敵必不容矢石必倍守禦官若能用前<lb/>
說造洞子於闕樓子處兩頭連珠並進不終日决可蔽<lb/>
合權代女頭墻以隔矢石矢石雖愈倍於前亦必無害<lb/>
次於燒了城樓處兩頭横直深埋排叉木以防敵急登<lb/>
<pb n="KR3b0015_WYG_001-9a"/>
城上分甲兵兩向攻打城裏從下斜築向上至城靣外<lb/>
垠向下陡峻次於城裏脚下取土爲深壕離壕三五丈<lb/>
築月城圍之使敵乗對樓到城如不下對樓上城却回<lb/>
則已若上城必自立不得倒入壕内無不死者如此一<lb/>
挫必罷攻退兵乃守禦之人失之以致城陷豈不痛哉<lb/>
凡攻守之械害物最重其勢可畏者莫甚於砲然亦視<lb/>
人之能用與不能用耳若攻城人能用而守城人不能<lb/>
禦之則攻城人可以施其能若守城人能用則攻城人<lb/>
<pb n="KR3b0015_WYG_001-9b"/>
雖能者亦難施設竊聞金人用砲攻城守禦人於城上<lb/>
亦嘗用砲城面地歩不廣必然難安大砲亦難容數多<lb/>
雖有砲臺砲臺地歩亦不甚廣又砲纔欲施放敵人在<lb/>
外先見必須以衆砲來擊又城上砲亦在髙處自然招<lb/>
城外敵人用砲可以直指而擊之以此觀當時守禦之<lb/>
人其不能用砲也明矣假令當時於城裏脚下立砲仍<lb/>
於每座砲前埋立小木爲衣敵人在外不見立砲所在<lb/>
雖有能用砲者何由施設或謂砲在城裏砲手不能見<lb/>
<pb n="KR3b0015_WYG_001-10a"/>
得城外事無由取的每一座砲别用一人於城上專管<lb/>
城裏一座外照物所在裏照砲梢與外物相對即令施<lb/>
放少偏則令砲手畧少那脚太偏則就令拽砲人擡轉<lb/>
砲座放過則令减人或用砲稍大者不及則令添人或<lb/>
用砲稍小者照料得一砲打中後砲少有不中又城裏<lb/>
立砲可置數多守禦人用砲若止能如此則攻城人用<lb/>
砲何能爲也<lb/>
築城之制城面上必作女頭墻女頭中間立狗脚木一<lb/>
<pb n="KR3b0015_WYG_001-10b"/>
條每兩女頭中掛搭箆籬惟可以遮隔弓箭於砲石則<lb/>
難以遮隔若改作平頭墻不用箆籬只於近下留品字<lb/>
方空眼與女頭相似亦甚濟用<lb/>
或問何以備禦城外脚下自有馬面墻兩邉皆見城外<lb/>
脚下於墻頭上墜下害敵之物敵人初到城下觀其攻<lb/>
械勢恐難遏宜便於城裏脚下取土爲深闊裏壕去壕<lb/>
數丈再築裏城一重對舊城門更不作門却於新築城<lb/>
下縁裏壕入三二里地新城上開門使人入得大城直<lb/>
<pb n="KR3b0015_WYG_001-11a"/>
行不得須於裏壕垠上新城脚下繚繞行三二里方始<lb/>
入門若此則假使敵善填壕止不過填得外壕必不能<lb/>
填得裏壕若由門入城須行新城脚下裏壕垠上新城<lb/>
上人直下臨敵何物不可施用正是敵人死地必不敢<lb/>
入由正門入城尚且不敢則豈肯用命打城但只如此<lb/>
爲備則敵兵雖多攻械百種誠可談笑以待之又况京<lb/>
師舊城亦自可守若逐急措置便可使勢如金湯有不<lb/>
可犯之理兼京城之内軍兵百姓金銀粟帛計以億兆<lb/>
<pb n="KR3b0015_WYG_001-11b"/>
之數亦莫能盡若令竭力修作不獨添築一城一壕可<lb/>
不日而成假令添築城壕數重亦不勞而辦重城重壕<lb/>
既備然後招敵人入城議事彼若見之必不攻而自退<lb/>
俗諺云求人不如求己古人云上䇿莫如自治又事貴<lb/>
制人不貴制於人皆此之謂也<lb/>
京城周圍地約一百二十里聞當時敵在城外諸門多<lb/>
閉有以土實者正開三兩門通人出入如此乃是自閉<lb/>
生路而爲敵開其生路也爲守之計不獨大啓諸門仍<lb/>
<pb n="KR3b0015_WYG_001-12a"/>
於兩門之間更開三兩門使周圍有門數十座齊開於<lb/>
城内運土出外填壕作路使戰兵出入無至自礙城上<lb/>
覘望敵人空隙稍得便處即遣兵擊殺或夜出兵使敵<lb/>
在外所備處多晝夜備戰無有休息彼自不能乆攻兼<lb/>
既城内創開城門自運土填壕欲爲出兵計則其在外<lb/>
填壕欲入之計不攻自破然所以敢自創開城門出填<lb/>
壕者非謂敵兵可欺盖恃其自於城内設險已備引敵<lb/>
入城而敵必死耳晉王浚遣都䕶王昌及鮮卑段疾陸<lb/>
<pb n="KR3b0015_WYG_001-12b"/>
眷末柸等部五萬之衆以討石勒諸將皆勸勒固守以<lb/>
疲冦獨張賔孔萇以爲可速鑿北壘爲突門二十餘道<lb/>
勒即以萇爲攻戰都督造突門于北城鮮卑入屯北壘<lb/>
勒候其陳未定躬帥將士鼓譟于城上㑹孔萇突諸門<lb/>
伏兵俱出擊之生擒末柸疾陸眷等衆皆奔散萇乗勝<lb/>
追擊枕尸三十餘里獲鎧馬五千匹此乃守中有攻可<lb/>
謂善守城者也後之守城者何惮而不法歟<lb/>
州郡城池之制人皆以爲盡善城上有敵樓而敵人用<lb/>
<pb n="KR3b0015_WYG_001-13a"/>
大砲摧擊城髙數丈而敵人用天橋鵝車對樓幔道雲<lb/>
梯等攻具登城據其城池之制作可以自謂堅固前古<lb/>
所未有奈何敵人攻械之備亦前古所未有故事貴乎<lb/>
仍舊而人惮於改作皆不可必者古人所謂利不百者<lb/>
不變法功不十者不易噐以今城池之制觀之雖利不<lb/>
至於百功不至於十然其間有須更改者不可不更改<lb/>
也自古聖人之法未嘗有一定之制可則因否則革也<lb/>
爲今之計如敵樓者不可仍舊制也宜於馬面上築髙<lb/>
<pb n="KR3b0015_WYG_001-13b"/>
厚墻下留品字様方徑及尺空眼以備覘望及設施槍<lb/>
路墻裏近下以細木盖一兩架瓦棚可令守禦人避寒<lb/>
暑風雨屋在墻裏比墻低下則砲在外雖大而數多施<lb/>
設千萬悉莫能及人<lb/>
壕上作橋橋中作弔橋暫時隔敵則可若出兵則不能<lb/>
無礙宜爲實橋則兵出入俱利<lb/>
城門宜迂廻曲折移向裏百餘歩置不獨敵人矢石不<lb/>
入其舊作門樓處行入一歩向裏便是敵人落於䧟阱<lb/>
<pb n="KR3b0015_WYG_001-14a"/>
何謂陷阱盖百歩内兩壁城上下臨敵人應敵之具皆<lb/>
可設施又於舊門前横築䕶門墻髙丈餘兩頭遮過門<lb/>
三二丈城門啟閉人馬出入壕外人皆不見孰敢窺伺<lb/>
城外脚下去城二丈臨壕垠上宜築髙厚羊馬墻髙及<lb/>
一丈厚及六尺墻脚下亦築鵲臺髙二三尺闊四尺鵲<lb/>
臺上立羊馬墻上亦留品字空眼以備覘望及通槍路<lb/>
亦如大城上女頭墻墻裏鵲臺上栽埋排叉木以備敵<lb/>
填平壕塹及攻破羊馬墻至城脚下則敵與羊馬墻内<lb/>
<pb n="KR3b0015_WYG_001-14b"/>
兩邉受敵頭上大城向下所施矢石即是敵當一面而<lb/>
守城人三面禦之羊馬墻内兵賴羊馬墻遮隔壕外矢<lb/>
石是羊馬墻與大城係是上下兩城相乗濟用使敵人<lb/>
雖破羊馬墻而無敢入者故羊馬墻比大城雖甚低薄<lb/>
其捍禦堅守之效不在大城之下也又羊馬墻内所置<lb/>
之兵正依城下寨以當伏兵不知敵人以何術可觧若<lb/>
此則既有羊馬墻而鹿角木可以不用仍於大城上多<lb/>
設暗門以備遣兵於羊馬墻内出入又羊馬墻脚去大<lb/>
<pb n="KR3b0015_WYG_001-15a"/>
城脚止於二丈不令太逺者慮大城上抛擲磚石難過<lb/>
墻外反害墻内人又不令太近者慮其太窄難以回轉<lb/>
長槍又於大城裏城脚下作深濶裏壕裏壕上向裏度<lb/>
地五七丈可作來徃路外築裏城排叉木但多備下敵<lb/>
攻城應敵處用此以設備雖使敵人善攻不足畏也<lb/>
墨翟宋大夫善守禦公輸般為雲梯之械將攻宋墨子<lb/>
見之乃觧帶為城以褋爲械九設攻城之機墨子九拒<lb/>
之公輸般攻械盡墨子守有餘公輸屈曰吾知所以拒<lb/>
<pb n="KR3b0015_WYG_001-15b"/>
我者以此見攻械者宜乎古人以爲䇿之下也夫守城<lb/>
者每見敵人設一攻械而無數䇿以拒之者未之思也<lb/>
規嘗聞孫子曰兵者國之大事死生之地存亡之道不<lb/>
可不察也又以爲兵者詭也用無中形詭詐爲道故能<lb/>
而示之不能用而示之不用近而示之逺逺而示之近<lb/>
攻其不備出其不意此兵家之勝不可先𫝊也然而有<lb/>
傳之于衆而逹之于逺有利而無害有得而無失者不<lb/>
可不先傳也嗟乎靖康丙午金人以兒戱之具攻城守<lb/>
<pb n="KR3b0015_WYG_001-16a"/>
禦者一時失計遂致城拔迄及一紀有餘而金人猶不<lb/>
思當時幸勝尚以驕氣相陵規於未知金人攻城設砲<lb/>
之前每見人云金人攻城大砲對樓勢豈可當貴顯言<lb/>
之則怏然而不敢辯衆人言之則亦不敢痛折今既知<lb/>
其詳則豈可不盡曲折剖其所見而言之然用兵之道<lb/>
以正合以竒勝善出竒者無窮如天地不竭如江海千<lb/>
變萬化人孰能窮之今止據金人攻城施設畧舉捍禦<lb/>
之䇿至於盡精微致敵殺敵之方雖不惮於文繁而有<lb/>
<pb n="KR3b0015_WYG_001-16b"/>
所謂真不可示人者未之傳也又况雖欲傳之有不可<lb/>
得而傳者矣惟在乎守城之人於敵未至之前精加思<lb/>
索應變之術預爲之備耳區區管見輙序於僉言之後<lb/>
紹興十年五月日陳規序<lb/>
</p>
<p>
</p>
  </div>
</body>
</text>
</TEI>