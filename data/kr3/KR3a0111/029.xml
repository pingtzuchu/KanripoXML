<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div>
<head>思辨録輯要卷二十九</head> <lb/>
    <p>
<pb n="KR3a0111_WYG_029-1a"/>
欽定四庫全書<lb/>
　思辨録輯要卷二十九<lb/>
　　　　　　　　　　　　　太倉陸世儀撰<lb/>
　　諸儒類<hi>周至唐宋</hi>
道統云者言道在已而天下宗之已因得為道之統而<lb/>
　統天下之道以歸於一也<lb/>
堯舜而下厯禹湯文武皆君師道合若周公已為臣道<lb/>
　然負扆而朝成王之治皆周公為之至於孔子始以<lb/>
<pb n="KR3a0111_WYG_029-1b"/>
　匹夫為萬世師而萬世之道統歸之然所謂君師道<lb/>
　合者已得半而失半矣顧後世不以失半為歉者垂<lb/>
　教萬世其功大也故曰孔子賢於堯舜語事功也<lb/>
荆豫章問先生道統論何以不稱顔曾曰道統重聞知<lb/>
　不重見知葢見知有擔荷者在聞知則擔荷無人關<lb/>
　係特重也且其一段精神特地振起不由師揚遥接<lb/>
　聖脉亦與親承指授者不同故重之觀孟子一章之<lb/>
　意可見<lb/>
<pb n="KR3a0111_WYG_029-2a"/>
聖人最不易知聖人之不易知非竒異而不易知也非<lb/>
　髙逺而不易知也非深微而不易知也聖人只是一<lb/>
　中庸中庸者平常而已以為平常而實非平常以為<lb/>
　非平常而實平常故不易知論語曰莫我知也夫不<lb/>
　怨天不尤人下學而上達知我者其天乎此夫子自<lb/>
　言其不易知自言其平常而不易知也嗚呼豈知惟<lb/>
　其平常而不易知故萬世不可及乎<lb/>
聖人渾然一道而已故知得一分道者知得聖人一分<lb/>
<pb n="KR3a0111_WYG_029-2b"/>
　知得三分四分道者知得聖人三分四分如欲知得<lb/>
　聖人十分非知得十分道者不能也故子貢曰不得<lb/>
　其門而入不見宗廟之美百官之富子思曰茍不固<lb/>
　聰明聖知達天德者其孰能知之<lb/>
聖人一人耳在庸愚則非之笑之東家某鄹人之子是<lb/>
　也在奸惡則沮之忌之謗之詈之甚欲殺之子西晏<lb/>
　嬰陽貨桓魋之類是也在賢知則譏之刺之責之讓<lb/>
　之甚而鄙之接輿沮溺荷蓧荷蕢微生畝諸人之類<lb/>
<pb n="KR3a0111_WYG_029-3a"/>
　是也惟蘧伯玉之流則油然相契若合符節此所以<lb/>
　謂之聖人若人人道好人人親愛則一鄉愿矣何以<lb/>
　為聖人<lb/>
問接輿沮溺荷蓧諸人何以俱諷孔子曰此賢知之不<lb/>
　知聖人不及聖人而又不肯自謂不如聖人不肯放<lb/>
　寛聖人俱在此處<lb/>
當時知孔子而善頌孔子者惟五人顔子子貢有若子<lb/>
　思孟子仰之彌髙鑚之彌堅瞻之在前忽焉在後顔<lb/>
<pb n="KR3a0111_WYG_029-3b"/>
　子之善頌也温良恭儉讓綏來動和子貢之善頌也<lb/>
　出類㧞萃有若之善頌也祖述堯舜憲章文武上律<lb/>
　天時下襲水土子思之善頌也仕止久速集大成孟<lb/>
　子之善頌也欲知聖人誦此數言而足矣<lb/>
孔子周流四方不但是急於行道葢亦有訪道之意焉<lb/>
　如在齊而聞韶適周而問禮是矣司馬遷文人之雄<lb/>
　尚欲登龍門窺禹穴周覽海内名山大川以助其氣<lb/>
　吾輩有志大道而不能徧遊宇内訪求遺文折衷有<lb/>
<pb n="KR3a0111_WYG_029-4a"/>
　道欲任斯文之絶續胡可得乎<lb/>
顔子不遷怒工夫今人頗疑以為易不知此正顔子正<lb/>
　心功夫到處凡心最忌有所有所便不正遷怒即所<lb/>
　謂有所忿懥也喜怒哀樂四者之中惟怒最易有所<lb/>
　故顔子不遷怒孔子稱之以為難今人易視此三字<lb/>
　只不知正心工夫耳<lb/>
顔子博文約禮則格致之功盡不遷怒不貳過則誠正<lb/>
　修之功盡問為邦則齊治平之功盡故曰顔子幾於<lb/>
<pb n="KR3a0111_WYG_029-4b"/>
　聖人<lb/>
顔子其心三月不違仁三月之後未能無少間斷無少<lb/>
　懈怠猶是正心工夫纎毫未盡乎故程子曰顔子未<lb/>
　達一間猶是心粗<lb/>
豫章問顔子何以無著述曰顔子非無著述未須著述<lb/>
　也顔子年纔三十二且有孔子在何必著述若使無<lb/>
　孔子又天假其年則自然著述也乃後世喜談心學<lb/>
　者遂以顔子為心學之宗而謂為無用著述然則孔<lb/>
<pb n="KR3a0111_WYG_029-5a"/>
　子非心學乎<lb/>
九咸問顔子當亂世居於陋巷孔子賢之孟子以為顔<lb/>
　子之時當然乃孔子與顔子同時而復周流求仕何<lb/>
　也曰聖賢力量不同故處時亦異使孔子而道力未<lb/>
　優固當如顔子之閉户使顔子而道力既足亦當如<lb/>
　孔子之周流然則顔子之所以不仕者力量未如孔<lb/>
　子而又有孔子在前任行道之責故也<lb/>
言夏問曾子著述之功於道統如何曰曾子之述大學<lb/>
<pb n="KR3a0111_WYG_029-5b"/>
　功在萬世矣然以道統論則亦在見知之列有孔子<lb/>
　在曾子不必稱也若子思則稍逺矣孟子則又逺矣<lb/>
　故論道統者孔子而後必稱孟子<lb/>
夫子之言性與天道不可得聞却聞之於子思中庸一<lb/>
　書真性與天道之極致也然大㫖俱自孔子易繫來<lb/>
　故曰易與中庸相表裏<lb/>
人言孟子泰山巖巖觀子思直是壁立萬仞無人乎子<lb/>
　思之側則不能安其身是何等氣象葢是時已入戰<lb/>
<pb n="KR3a0111_WYG_029-6a"/>
　國非具此等氣骨亦撐持不去也<lb/>
孟子學問甚簡要論本體只一性善論工夫只一知言<lb/>
　養氣論治道只一井田學校<lb/>
孟子妙處多在機鋒機鋒妙處只在一逆字一逆便有<lb/>
　許多波瀾如梁惠王問利其意全在一利字意孟子<lb/>
　必以利對孟子却逆折以仁義換他利字齊宣王問<lb/>
　桓文其意全在桓文意孟子必以桓文對孟子却逆<lb/>
　折以仲尼換他桓文此正用其機鋒者也至如沼上<lb/>
<pb n="KR3a0111_WYG_029-6b"/>
　之言雪宫之對今樂古樂之論好色好貨好勇之説<lb/>
　意方自歉則忽逆以予之意方自滿則忽逆以奪之<lb/>
　一予一奪全是掀翻作用此側用其機鋒者也或正<lb/>
　或側無非機鋒孟子雖是聖賢終帶英雄作用先儒<lb/>
　謂孟子有戰國氣葢謂此也然孟子猶是顯用之至<lb/>
　禪家則竊孟子之意而隱用之遂至播弄一時顛倒<lb/>
　百世<lb/>
問孟子學孔子孔子尊周乃孟子以王道説齊梁何也<lb/>
<pb n="KR3a0111_WYG_029-7a"/>
　曰孔子尊周然未嘗不周流列國其周流列國亦未<lb/>
　嘗不以王道進但孔子之時言王道則尚可以尊周<lb/>
　孟子之時言王道則但可以保民而王時勢不同故<lb/>
　也雖有聖賢不能違時<lb/>
問孟子若見用於齊梁果能致王否曰聖賢豈有謾言<lb/>
　但亦須看天意何如若天意不肯會須生出事變如<lb/>
　許行一班自會來閙抄也<lb/>
孔子告君之語俱屬正鋒孟子告君之語多屬偏鋒性<lb/>
<pb n="KR3a0111_WYG_029-7b"/>
　善仁義之外今樂古樂好色好貨諸論皆偏鋒也偏<lb/>
　鋒最易入人然齊梁之君當之者依然聾聵世風日<lb/>
　下人心陷溺雖聖賢亦末如之何也已矣<lb/>
孟子之功不在禹下其才亦不在伊周下公孫丑乃疑<lb/>
　其不敢當管仲葢當時功利之見入人深也由此觀<lb/>
　之孔孟古今以來之一人也在當時門弟子中如子<lb/>
　路陳亢彭更公孫丑巳皆不識而疑之况他人乎故<lb/>
　曰惟聖人能知聖人<lb/>
<pb n="KR3a0111_WYG_029-8a"/>
問孟子不臣諸侯必欲處賓師之位此是他不及聖人<lb/>
　處否曰固是然學問如孟子而又處當日之時勢直<lb/>
　不處賔師不得問何為曰若不處賓師便講不得井<lb/>
　田學校<lb/>
孟子之功第一在闢楊墨葢當時邪説誣民充塞仁義<lb/>
　天地之間幾不復知有聖人之道矣不惟不知有聖<lb/>
　人之道且以為即此是聖人之道故至唐韓愈時尚<lb/>
　以孔墨並稱使非孟子當時鳴鼓而攻則後世誰復<lb/>
<pb n="KR3a0111_WYG_029-8b"/>
　知有孔墨之辨我亦欲正人心一章此孟子自叙一<lb/>
　生功烈也凡此等俱是大頭顱處須要識得<lb/>
孟子語有極竒闢者非學問至絶頂眼眀口快决不能<lb/>
　道如論性則曰人無有不善可以為堯舜論治則曰<lb/>
　民為貴社稷次之君為輕君有大過則易位論湯武<lb/>
　則曰聞誅一夫紂矣未聞弑君也論堯舜則曰天子<lb/>
　不能以天下與人皆極竒闢又極平正後來儒者不<lb/>
　能道亦不敢道此所以為孟子<lb/>
<pb n="KR3a0111_WYG_029-9a"/>
孟子之學擴前聖未發之藴奥存一王已廢之典章其<lb/>
　好處在識大不在好辨好辨是學成以後不得已之<lb/>
　事故曰予豈好辨哉予不得已也今人學孟子只學<lb/>
　他好辨可謂差之毫釐謬以千里<lb/>
問孔孟而後𫝊經之儒如公穀二戴伏生髙堂之屬甚<lb/>
　多何以儒者不稱而稱董子為知道曰傳經之儒但<lb/>
　守章句而不知意義可謂經師也經師易得人師難<lb/>
　求如董仲舒者天人三策煌煌大篇卓見義利公私<lb/>
<pb n="KR3a0111_WYG_029-9b"/>
　之辨王道儒術之原所謂人師也安得不首稱為知<lb/>
　道乎<lb/>
諸不在五經六藝之科者勿使並進只此一句當時諸<lb/>
　儒言治道者皆不能及<lb/>
武帝親擢董子既得而復逺之真是好畫龍而不好真<lb/>
　龍千古而下儒治何由可復<lb/>
揚雄不特立身敗壞即文字亦不成文字乃後世列之<lb/>
　為儒者何也得無為太𤣥法言所駭耶甚至有愛其<lb/>
<pb n="KR3a0111_WYG_029-10a"/>
　人而并為之諱投閣者謂世有兩揚雄亦可謂阿私<lb/>
　所好矣<lb/>
荀况視揚雄較有本領但駁雜耳<lb/>
秦漢而後崇儒重道之君無如漢明惜乎時無儒者桓<lb/>
　譚乃得躬逢其盛<lb/>
漢儒多註疏之學其弊在不根於心心與學離而為二<lb/>
　故解書多以私意穿鑿謬誤百出即有佳處亦屬客<lb/>
　氣<lb/>
<pb n="KR3a0111_WYG_029-10b"/>
東漢儒者最多但不見本根止見枝節然較之晉代人<lb/>
　士一華一實相去不啻天淵矣葢漢儒猶知孔子晉<lb/>
　人則惟尚老莊也於此見孔門枝節猶勝老莊<lb/>
孔明亦是東漢儒者然却造就出如許大人物亦是他<lb/>
　天資髙澹泊明志寧靜致逺之言已頗見本根非諸<lb/>
　儒比也杜詩伯仲之間見伊吕指揮若定失蕭曹言<lb/>
　其功烈也若天資則漸近顔子<lb/>
孔明心術器量俱是王佐但學術稍未及葢未聞聖人<lb/>
<pb n="KR3a0111_WYG_029-11a"/>
　之大道也自比管樂有以夫然而管樂不及逺者心<lb/>
　術器量不同故也<lb/>
世𫝊孔明隆中數語謂未出草廬已知天下三分以此<lb/>
　竒之予謂此却誤看孔明矣隆中數語只是説初起<lb/>
　手規模大凡英雄舉事必須得用武之地立定脚根<lb/>
　方可做事此時北有曹操南有孫權已畧無餘地惟<lb/>
　荆益一帶尚無雄才割據故孔明欲亟圗之若大勢<lb/>
　已定根本已立徐興問罪之師天下事未可料也孔<lb/>
<pb n="KR3a0111_WYG_029-11b"/>
　明之不能興復漢室一匡天下此實天也使五丈原<lb/>
　將星不隕當時人力儘可做得<lb/>
陶淵明竟是儒者當兩晉之後舉世崇尚老莊清譚放<lb/>
　縱廢棄名檢而彼獨知尊孔子其所作詩如先師有<lb/>
　遺訓憂道不憂貧榮木詩先師遺訓予豈云墜自序<lb/>
　曰總角聞道白首無成屢稱孔子為先師又自云聞<lb/>
　道皆儒者之言其生平出處亦不倍于道特風味似<lb/>
　晉人而詩又特佳故世遂以詩人稱之耳予于詩鑑<lb/>
<pb n="KR3a0111_WYG_029-12a"/>
　中特為表出<lb/>
陶淵明飲酒詩其卒章云羲農去已乆舉世少復真汲<lb/>
　汲魯中叟彌縫使其淳鳯鳥雖不至禮樂暫得新洙<lb/>
　泗輟微響漂流逮狂秦詩書復何罪一朝成灰塵區<lb/>
　區諸老翁為事誠慇勤如何絶世下六籍無一親終<lb/>
　日馳車走不見所問津若復不快飲空負頭上巾但<lb/>
　恨多謬誤君當恕醉人玩其辭意上叙孔子下述六<lb/>
　經皆言願學聖人之意但篇終以飲酒之語亂之故<lb/>
<pb n="KR3a0111_WYG_029-12b"/>
　人不之覺耳然但恨多謬誤君當恕醉人言所行不<lb/>
　無過差不能盡如六籍由于好飲亦躬行未之有得<lb/>
　之意細玩當自見也<lb/>
世之論文中子者多不同有極詆之者有極稱之者其<lb/>
　言皆不平惟程子曰王通隱德君子也當時有少言<lb/>
　語後來為人傅會不可謂全書其粹處殆非荀揚所<lb/>
　及若續經之類皆非其作此為至當不易之論<lb/>
王無功言文中續六經今惟見元經而餘經不見元經<lb/>
<pb n="KR3a0111_WYG_029-13a"/>
　甚瑣碎與中説手筆不相類薛收傳亦似宋以後人<lb/>
　之筆真偽作也<lb/>
漢初猶有諸儒唐初無一儒者葢漢去古未逺髙祖雖<lb/>
　謾罵猶近于朴唐承五代之後太宗雖崇文彌進于<lb/>
　華僅有一王通在先而杯水無救輿薪此唐初所以<lb/>
　無儒也<lb/>
李鄴侯孔明之儔也然其器量似遜孔明孔明忠誠懇<lb/>
　惻有古大臣伊吕之風鄴侯則子房而已矣與吾儒<lb/>
<pb n="KR3a0111_WYG_029-13b"/>
　尚逺也<lb/>
鄴侯後來無收煞亦是不學問之故若其中夜告君之<lb/>
　言調劑父子雖古大臣納約自牖之道何以加諸<lb/>
鄴侯學問近康節遇事不肯犯手做<lb/>
韓文公只原道一篇便為有唐儒者所不及葢其説道<lb/>
　德仁義四字以前儒者俱未能見到此也雖博愛二<lb/>
　字未免説着皮膚然亦近之<lb/>
韓文公氣魄大其佛骨表鱷魚文至今讀之猶凛然有<lb/>
<pb n="KR3a0111_WYG_029-14a"/>
　生氣然只是欠學問功夫做文字外更無他著作程<lb/>
　子謂其因學文而知道謂之倒學愚謂即非倒學然<lb/>
　亦不過文學中人若王通則德行政事也朱子亦曰<lb/>
　王通識得仁義禮樂都有用處若用於世必有可觀<lb/>
　又曰他書極有好處雖韓退之道不到<lb/>
李翺曾鞏文章淳正俱可入文學科但較小耳二者之<lb/>
　中李翺尤勝<lb/>
世𫝊李翺文章全學退之復性書凖韓愈之原道也其<lb/>
<pb n="KR3a0111_WYG_029-14b"/>
　書雖未能醇乎醇然居唐之時舉世浮華而翺獨沾<lb/>
　沾于此亦可謂中行獨復之君子矣至觀其全集如<lb/>
　平賦書與從弟正辭書及答開元寺僧書若時時留<lb/>
　心斯道者較之韓愈似更進焉今愈已配食兩廡而<lb/>
　翺猶沒沒故特表而出之<lb/>
李翺復性書所引用者皆學庸語孟及繫辭之文當時<lb/>
　宋儒未興學庸語孟與繫辭之文俱未顯也而翺能<lb/>
　見及此亦可謂善讀書矣<lb/>
<pb n="KR3a0111_WYG_029-15a"/>
韓魏公間氣所鍾其姿禀似曾子其氣魄似孟子三代<lb/>
　而下少此人物豈可以其不講學遂謂之非儒乎喜<lb/>
　怒不形物我無間知有其國而不知有其身四語韓<lb/>
　魏公足以當之令尹子文恐猶未也<lb/>
范文正八條目咸備表章大學中庸是其格致誠正韲<lb/>
　鹽長白是其修身義田贍宗族是其齊家治平則不<lb/>
　必言矣<lb/>
韓范行過於知所未及聞者性與天道耳若儒行則幾<lb/>
<pb n="KR3a0111_WYG_029-15b"/>
　乎備矣性與天道則必俟周程張朱<lb/>
問歐陽公何如曰歐公是昌黎之次其生平得力文字<lb/>
　只本論兩篇其餘皆文辭也即在文字科亦其次者<lb/>
　問東坡于文學何如曰東坡文全是縱横其詩則純<lb/>
　是戲謔無温柔敦厚之意非聖門文學也朱子論之<lb/>
　甚詳<lb/>
王荆公却是一文學科也他强要入政事科連德行科<lb/>
　都壞<lb/>
<pb n="KR3a0111_WYG_029-16a"/>
三代而下更無人舉行王政是一闕典惟王荆公實實<lb/>
　欲舉行周官而神宗又極信任之是大好機會荆公<lb/>
　不知關雎麟趾之意却先從富强上起手是欲行王<lb/>
　政而翻修霸術也只緣工夫不曾在正心誠意上做<lb/>
荆公本非近霸之人故霸術亦非其所能作徒擾亂耳<lb/>
　宇文蘇綽却稍有可觀所謂不熟不如荑稗也<lb/>
　<lb/>
　<lb/>
<pb n="KR3a0111_WYG_029-16b"/>
　<lb/>
　<lb/>
　<lb/>
　<lb/>
　<lb/>
　<lb/>
　<lb/>
　思辨録輯要卷二十九<lb/>
</p>
<p>
</p>
  </div>
</body>
</text>
</TEI>