<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?><?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" 	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">   <teiHeader>      <fileDesc>          <titleStmt> <title>Title</title> </titleStmt> <publicationStmt>             <p>Publication Information</p> </publicationStmt> <sourceDesc>             <p>Kanripo</p>          </sourceDesc>       </fileDesc>   </teiHeader>
 <text>
<body>
<div> <lb/>
    <p>
<pb n="KR3j0080_SBCK_006-1a"/>
論衡卷第六　王充<lb/>
　　福虚篇　禍虚篇<lb/>
　　龍虚篇　雷虛篇<lb/>
　　　　福虚篇<lb/>
世論行善者福至爲惡者禍來福禍之應皆天也人<lb/>
爲之天應之陽恩人君賞其行隂惠天地報其徳無<lb/>
貴賤賢愚莫謂不然徒見行事有其文傳又見善人<lb/>
時遇福故遂信之謂之實然斯言或時賢聖欲勸人<lb/>
爲善著必然之語以明德報或福時適遇者以爲然<lb/>
如實論之安得福祐乎楚惠王食寒𦵔而得蛭因遂<lb/>
<pb n="KR3j0080_SBCK_006-1b"/>
吞之腹有疾而不能食令尹問王安得此疾也王曰<lb/>
我食寒葅而得蛭念譴之而不行其罪乎是廢法而<lb/>
威不立也非所以使國人聞之也譴而行誅乎則庖<lb/>
厨監食者法皆當死心又不忍也吾恐左右見之也<lb/>
因遂吞之令尹避席再拜而賀曰臣聞天道無親唯<lb/>
徳是輔王有仁徳天之所奉也病不為傷是夕也惠<lb/>
王之後而蛭出及乆患心腹之積皆愈故天之親徳<lb/>
也可謂不察乎曰此虚言也案惠王之吞蛭不肖之<lb/>
主也有不肖之行天不祐也何則惠王不忍譴蛭恐<lb/>
庖厨監食法皆誅也一國之君專擅賞罰而赦人君<lb/>
<pb n="KR3j0080_SBCK_006-2a"/>
所爲也惠王通譴葅中何故有蛭庖厨監食皆當伏<lb/>
法然能終不以飲食行誅於人赦而不罪惠莫大焉<lb/>
庖厨罪覺而不誅自新而改後惠王赦細而活微身<lb/>
安不病今則不然强食害己之物使監食之臣不聞<lb/>
其過失御下之威無禦非之心不肖一也使庖厨監<lb/>
食失甘苦之和若塵土落於葅中大如蟣虱非意所<lb/>
能覽非目所能見原心定罪不明其過可謂惠矣今<lb/>
蛭廣有分數長有寸度在寒葅中眇目之人猶將見<lb/>
之臣不畏敬擇濯不謹罪過至重惠王不譴不肖二<lb/>
也葅中不當有蛭不食投地如恐左右之見懷屏隱<lb/>
<pb n="KR3j0080_SBCK_006-2b"/>
匿之處足以使蛭不見何必食之如不可食之物誤<lb/>
在葅中可復隱匿而强食之不肖三也有不肖之行<lb/>
而天祐之是天報祐不肖人也不忍譴蛭世謂之賢<lb/>
賢者操行多若吞蛭之類吞蛭天除其病是則賢者<lb/>
常無病也賢者德薄未足以言聖人純道操行少非<lb/>
爲推不忍之行以容人之過必衆多矣然而武王不<lb/>
豫孔子疾病天之祐人何不實也或時惠王吞蛭蛭<lb/>
偶自出食生物者無有不死腹中熱也初吞蛭時未<lb/>
死而腹中熱蛭動作故腹中痛須㬰蛭死腹中痛亦<lb/>
止蛭之性食血恵王心腹之積殆積血也故食血之<lb/>
<pb n="KR3j0080_SBCK_006-3a"/>
蟲死而積血之病愈猶狸之性食䑕人有䑕病吞狸<lb/>
自愈物類相勝方藥相使也食蛭蟲而病愈安得怪<lb/>
乎食生物無不死死無不出之後蛭出安得祐乎令<lb/>
尹見恵王有不忍之徳知蛭入腹中必當死出臣因<lb/>
再拜賀病不為傷著已知來之徳以喜惠王之心是<lb/>
與子韋之言星徙太卜之言地動無以異也宋人有<lb/>
好善行者三世不解家無故黒牛生白犢以問孔子<lb/>
孔子曰此吉祥也以享鬼神即以犢祭一年其父無<lb/>
故而盲牛又生白犢其父又使其子問孔子孔子曰<lb/>
吉祥也以享鬼神復以犢祭一年其子無故而盲其<lb/>
<pb n="KR3j0080_SBCK_006-3b"/>
後楚攻宋圍其城當此之時易子而食之㭊骸而炊<lb/>
之此獨以父子俱盲之故得毋乗城軍罷圍解父子<lb/>
俱視此修善積行神報之效也曰此虛言也夫宋人<lb/>
父子修善如此神報之何必使之先盲後視哉不盲<lb/>
常視不能䕶乎此神不能護不盲之人則亦不能以<lb/>
盲護人矣使宋楚之君合戰頓兵流血僵尸戰夫禽<lb/>
獲死亡不還以盲之故得脫不行可謂神報之矣今<lb/>
宋楚相攻兩軍未合華元子反結言而退二軍之衆<lb/>
並全而歸兵矢之刃無頓用者雖有乗城之役無死<lb/>
亡之患為善人報者為乗城之間乎使時不盲亦猶<lb/>
<pb n="KR3j0080_SBCK_006-4a"/>
不死盲與不盲俱得脫免神使之盲何益於善當宋<lb/>
國乏糧之時也盲人之家豈獨冨哉俱與乗城之家<lb/>
易子㭊骸反以窮厄獨盲無見則神報祐人失善惡<lb/>
之實也宋人父子前偶自以風寒發盲圍解之後盲<lb/>
偶自愈世見父子修善又用二白犢祭宋楚相攻獨<lb/>
不乗城圍解之後父子皆視則謂修善之報獲鬼神<lb/>
之祐矣楚相孫叔敖為兒之時見兩頭虵殺而埋之<lb/>
歸對其母泣母問其故對曰我聞見兩頭虵死向者<lb/>
出見兩頭虵恐去母死是以泣也其母曰今虵何在<lb/>
對曰我恐後人見之即殺而埋之其母曰吾聞有隂<lb/>
<pb n="KR3j0080_SBCK_006-4b"/>
徳者天必報之汝必不死天必報汝叔敖竟不死遂<lb/>
為楚相埋一虵獲二祐天報善明矣曰此虛言矣夫<lb/>
見兩頭虵輒死者俗言也有隂徳天報之福者俗議<lb/>
也叔敖信俗言而埋虵其母信俗議而必報是謂死<lb/>
生無命在一虵之死齊孟嘗君田文以五月五日生<lb/>
其父田嬰讓其母曰何故舉之曰君所以不舉五月<lb/>
子何也嬰曰五月子長與户同殺其父母曰人命在<lb/>
天乎在户乎如在天君何憂也如在户則宜高其户<lb/>
耳誰而及之者後文長與一户同而嬰不死是則五<lb/>
月舉子之忌無效驗也夫惡見兩頭虵猶五月舉子<lb/>
<pb n="KR3j0080_SBCK_006-5a"/>
也五月舉子其父不死則知見兩頭虵者無殃禍也<lb/>
由此言之見兩頭虵自不死非埋之故也埋一虵獲<lb/>
二福如埋十虵得幾祐乎埋虵惡人復見叔敖賢也<lb/>
賢者之行豈徒埋虵一事哉前埋虵之時多所行矣<lb/>
禀天善性動有賢行賢行之人冝見吉物無爲乃見<lb/>
殺人之虵豈叔敖未見虵之時有惡天欲殺之見其<lb/>
埋虵除其過天活之哉石生而堅蘭生而香如謂叔<lb/>
敖之賢在埋虵之時非生而禀之也儒家之徒董無<lb/>
心墨家之役纒子相見講道纒子稱墨家佑鬼神是<lb/>
引秦穆公有明德上帝賜之九十年纒子難以堯舜<lb/>
<pb n="KR3j0080_SBCK_006-5b"/>
不賜年桀紂不夭死堯舜桀紂猶為尚逺且近難以<lb/>
秦穆公晉文公夫諡者行之迹也迹生時行以為死<lb/>
諡穆者誤亂之名文者徳惠之表有誤亂之行天賜<lb/>
之年有徳恵之操天奪其命乎案穆公之霸不過晉<lb/>
文晉文之諡美於穆公天不加晉文以命獨賜穆公<lb/>
以年是天報誤亂與穆公同也天下善人寡惡人衆<lb/>
善人順道惡人違天然夫惡人之命不短善人之年<lb/>
不長天不命善人常享一百載之壽惡人為殤子惡<lb/>
死何哉<lb/>
　　　　禍虚篇<lb/>
<pb n="KR3j0080_SBCK_006-6a"/>
世謂受福祐者既以爲行善所致又謂被禍害者為<lb/>
惡所得以為有沉惡伏過天地罰之鬼神報之天地<lb/>
所罰小大猶發鬼神所報逺近猶至傳曰子夏䘮其<lb/>
子而䘮其明曾子弔之哭子夏曰天乎予之無罪也<lb/>
曾子怒曰商汝何無罪也吾與汝事夫子於洙泗之<lb/>
間退而老於西河之上使西河之民疑汝於夫子爾<lb/>
罪一也喪爾親使民未有異聞爾罪二也喪爾子喪<lb/>
爾明爾罪三也而曰汝何無罪歟子夏投其杖而拜<lb/>
曰吾過矣吾過矣吾離羣而索居亦以乆矣夫子夏<lb/>
䘮其明曾子責以罪子夏投杖拜曾子之言蓋以天<lb/>
<pb n="KR3j0080_SBCK_006-6b"/>
實罰過故目失其明已實有之故拜受其過始聞暫<lb/>
見皆以為然熟考論之虛妄言也夫失明猶失聽也<lb/>
失明則盲失聽則聾病聾不謂之有過失明謂之有<lb/>
罪惑也蓋耳目之病猶心腹之有病也耳目失明聴<lb/>
謂之有罪心腹有病可謂有過乎伯牛有疾孔子自<lb/>
牖執其手曰亡之命矣夫斯人也而有斯疾也原孔<lb/>
子言謂伯牛不幸故傷之也如伯牛以過致疾天報<lb/>
以惡與子夏同孔子冝陳其過若曾子謂子夏之狀<lb/>
今乃言命命非過也且天之罸人猶人君罪下也所<lb/>
罸服罪人君赦之子夏服過拜以自悔天徳至明冝<lb/>
<pb n="KR3j0080_SBCK_006-7a"/>
愈其盲如非天罪子夏失明亦無三罪且喪明之病<lb/>
孰與被厲之病喪明有三罪被厲有十過乎顔淵早<lb/>
夭子路葅醢早死葅醢極禍也以喪明言之顔淵子<lb/>
路有百罪也由此言之曾子之言誤矣然子夏之喪<lb/>
明喪其子也子者人情所通親者人所力報也喪親<lb/>
民無聞喪子失其明此恩損於親而愛増於子也增<lb/>
則哭泣無數數哭中風目失明矣曾子因俗之議以<lb/>
著子夏三罪子夏亦縁俗議因以失明故拜受其過<lb/>
曾子子夏未離於俗故孔子門叙行未在上第也秦<lb/>
襄王賜白起劎白起伏劎將自刎曰我有何罪於天<lb/>
<pb n="KR3j0080_SBCK_006-7b"/>
乎良乆曰我固當死長平之戰趙卒降者數十萬我<lb/>
詐而盡坈之是足以死遂自殺白起知己前罪服更<lb/>
後罰也夫白起知己所以罪不知趙卒所以坈如天<lb/>
審罰有過之人趙降卒何辜于天如用兵妄傷殺則<lb/>
四十萬衆必有不亡不亡之人何故以其善行無罪<lb/>
而竟坈之卒不得以善蒙天之祐白起何故獨以其<lb/>
罪伏天之誅由此言之白起之言過矣秦二世使使<lb/>
者詔殺蒙恬蒙恬喟然嘆曰我何過於天無罪而死<lb/>
良乆徐曰恬罪故當死矣夫起臨洮屬之遼東城徑<lb/>
萬里此其中不能毋絶地脉此乃恬之罪也即吞藥<lb/>
<pb n="KR3j0080_SBCK_006-8a"/>
自殺太史公非之曰夫秦初滅諸侯天下心未定夷<lb/>
傷未瘳而恬為名將不以此時彊諌救百姓之急養<lb/>
老矜孤脩衆庶之和阿意興功此其子弟過誅不亦<lb/>
冝乎何與乃罪地脉也夫蒙恬之言既非而太史公<lb/>
非之亦未是何則蒙恬絶脉罪至當死地養萬物何<lb/>
過於人而蒙恬絶其脉知己有絶地脉之罪不知地<lb/>
脉所以絶之過自非如此與不自非何以異太史公<lb/>
為非恬之為名將不能以彊諫故致此禍夫當諫不<lb/>
諫故致受死亡之戮身任李陵坐下蠶室如太史公<lb/>
之言所任非其人故殘身之戮天命而至也非蒙恬<lb/>
<pb n="KR3j0080_SBCK_006-8b"/>
以不彊諫故致此禍則已下蠶室有非者矣己無非<lb/>
則其非蒙恬非也作伯夷之傳則善惡之行云七十<lb/>
子之徒仲尼獨薦顔淵好學然回也屢空糟糠不厭<lb/>
卒夭死天之報施善人如何哉盗跖日殺不辜肝人<lb/>
之肉暴戾恣睢聚黨數千横行天下竟以壽終是獨<lb/>
遵何哉若此言之顔回不當早夭盗跖不當全活也<lb/>
不怪顔淵不當夭而獨謂蒙恬當死過矣漢将李廣<lb/>
與望氣王朔燕語曰自漢擊匈奴而廣未常不在其<lb/>
中而諸校尉以下才能不及中然以胡軍功取侯者<lb/>
數十人而廣不為侯後人然終無尺土之功以得見<lb/>
<pb n="KR3j0080_SBCK_006-9a"/>
封邑者何也豈吾相不當侯且固命也朔曰將軍自<lb/>
念豈常有恨者乎廣曰吾爲隴西太守羗常反吾誘<lb/>
而降之八百餘人吾詐而同日殺之至今恨之獨此<lb/>
矣朔曰禍莫大於殺巳降此乃将軍所以不得侯者<lb/>
也李廣然之聞者信之夫不侯猶不王者也不侯何<lb/>
恨不王何負乎孔子不王論者不謂之有負李廣不<lb/>
侯王朔謂之有恨然則王朔之言失論之實矣論者<lb/>
以爲人之封侯自有天命天命之符見於骨體大将<lb/>
軍衛青在建章宫時鉗徒相之曰貴至封侯後竟以<lb/>
功封萬戶侯衛青未有功而鉗徒見其當封之證由<lb/>
<pb n="KR3j0080_SBCK_006-9b"/>
此言之封侯有命非人操行所能得也鉗徒之言實<lb/>
而有效王朔之言虚而無驗也多横恣而不罹禍順<lb/>
道而違福王朔之說白起自非蒙恬自咎之類也倉<lb/>
卒之世以財利相刼殺者衆同車共船千里為商至<lb/>
闊逈之地殺其人而并取其財尸捐不收骨暴不葬<lb/>
在水為魚鼈之食在土為螻蟻之糧惰窳之人不力<lb/>
農勉商以積穀貨遭歲饑饉腹餓不飽椎人若畜割<lb/>
而食之無君子小人並為魚肉人所不能知吏所不<lb/>
能覺千人以上萬人以下計一聚之中生者百一死<lb/>
者十九可謂無道至痛甚矣皆得陽達冨厚安樂天<lb/>
<pb n="KR3j0080_SBCK_006-10a"/>
不責其無仁義之心道相并殺非其無力作而倉卒<lb/>
以人為食加以渥禍使之夭命章其隂罪明示世人<lb/>
使知不可為非之驗何哉王朔之言未必審然傳書<lb/>
李斯妬同才幽殺韓非於秦後被車裂之罪商鞅欺<lb/>
舊交擒魏公子卬後受誅死之禍彼欲言其賊賢欺<lb/>
交故受患禍之報也夫韓非何過而爲李斯所幽公<lb/>
子卬何罪而為商鞅所擒車裂誅死賊賢欺交幽死<lb/>
見擒何以致之如韓非公子卬有惡天使李斯商鞅<lb/>
報之則李斯商鞅為天奉誅宜䝉其賞不當受其禍<lb/>
如韓非公子卬無惡非天所罰李斯商鞅不得幽擒<lb/>
<pb n="KR3j0080_SBCK_006-10b"/>
論者說曰韓非公子卬有隂惡伏罪人不聞見天獨<lb/>
知之故受戮殃夫諸有罪之人非賊賢則逆道如賊<lb/>
賢則被所賊者何負如逆道則被所逆之道何非凢<lb/>
人窮達禍福之至大之則命小之則時太公窮賤遭<lb/>
周文而得封甯戚隱阨逢齊桓而見官非窮賤隱阨<lb/>
有非而得封見官有是也窮達有時遭遇有命也太<lb/>
公<graphic n="KR1108" url="https://raw.githubusercontent.com/kanripo/KR-Gaiji/master/images/KR1108.png" mimeType="image/png"/>戚賢者也尚可謂有非聖人純道者也虞舜為<lb/>
父弟所害幾死再三有遇唐堯堯禪舜立為帝嘗見<lb/>
害未有非立為帝未有是前時未到後則命時至也<lb/>
案古人君臣困窮後得逹通未必初有惡天禍其前<lb/>
<pb n="KR3j0080_SBCK_006-11a"/>
卒有善神祐其後也一身之行一行之操結髪終死<lb/>
前後無異然一成一敗一進一退一窮一通一全一<lb/>
壞遭遇適然命時當也<lb/>
　　　　龍虚篇<lb/>
盛夏之時雷電擊折破樹木發壞室屋俗謂天取龍<lb/>
謂龍藏於樹木之中匿於屋室之間也雷電擊折樹<lb/>
木發壞屋室則龍見於外龍見雷取以升天世無愚<lb/>
智賢不肖皆謂之然如考實之虛妄言也夫天之取<lb/>
龍何意邪如以龍神為天使猶賢臣為君使也反報<lb/>
有時無爲取也如以龍遁逃不還非神之行天亦無<lb/>
<pb n="KR3j0080_SBCK_006-11b"/>
用為也如龍之性當在天在天上者固當生子無為<lb/>
復在地如龍有升降降龍生子於地子長大天取之<lb/>
則世名雷電為天怒取龍之子無為怒也且龍之所<lb/>
居常在水澤之中不在木中屋間何以知之叔向之<lb/>
母曰深山大澤實生龍虵傳曰山致其高雲雨起焉<lb/>
水致其深蛟龍生焉傳又言禹渡於江黄龍負船荆<lb/>
次非渡淮兩龍繞舟東海之上有<graphic n="KR2801" url="https://raw.githubusercontent.com/kanripo/KR-Gaiji/master/images/KR2801.png" mimeType="image/png"/>丘訢<hi>作魯<graphic n="KR2801" url="https://raw.githubusercontent.com/kanripo/KR-Gaiji/master/images/KR2801.png" mimeType="image/png"/>或</hi>勇而<lb/>
有力出過神淵使御者飲馬馬飲因没訢怒㧞劎入<lb/>
淵追馬見兩蛟方食其馬手劎擊殺兩蛟由是言之<lb/>
蛟與龍常在淵水之中不在木中屋間明矣在淵水<lb/>
<pb n="KR3j0080_SBCK_006-12a"/>
之中則魚鼈之類魚鼈之類何為上天天之取龍何<lb/>
用為哉如以天神乗龍而行神恍惚無形出入無間<lb/>
無為乗龍也如仙人騎龍天為仙者取龍則仙人含<lb/>
天精氣形輕飛騰若鴻鵠之狀無為騎龍也世稱黄<lb/>
帝騎龍升天此言蓋虛猶今謂天取龍也且世謂龍<lb/>
升天者必謂神龍不神不升天升天神之效也天地<lb/>
之性人為貴則龍賤矣貴者不神賤者反神乎如龍<lb/>
之性有神與不神神者升天不神者不能龜虵亦有<lb/>
神與不神神龜神虵復升天乎且龍稟何氣而獨神<lb/>
天有倉龍白虎朱鳥玄武之象也地亦有龍虎鳥龜<lb/>
<pb n="KR3j0080_SBCK_006-12b"/>
之物四星之精降生四獸虎鳥與龜不神龍何故獨<lb/>
神也人爲倮蟲之長龍爲鱗蟲之長俱爲物長謂龍<lb/>
升天人復升天乎龍與人同獨謂能升天者謂龍神<lb/>
也世或謂聖人神而先知猶謂神龍能升天也因謂<lb/>
聖人先知之明論龍之才謂龍升天故其宜也天地<lb/>
之間恍惚無形寒暑風雨之氣乃爲神今龍有形有<lb/>
形則行行則食食則物之性也天地之性有形體之<lb/>
類能行食之物不得爲神何以言之龍有體也傳言<lb/>
鱗蟲三百龍爲之長龍爲鱗蟲之長安得無體何以<lb/>
言之孔子曰龍食於清㳺於清龜食於清㳺於濁魚<lb/>
<pb n="KR3j0080_SBCK_006-13a"/>
食於濁㳺於清丘上不及龍下不為魚中止其龜與<lb/>
山海經言四海之外有乗龍虵之人世俗畫龍之象<lb/>
馬首虵尾由此言之馬虵之類也慎子曰蜚龍乗雲<lb/>
騰虵㳺霧雲罷雨霽與螾蟻同矣韓子曰龍之為蟲<lb/>
也鳴可狎而騎也然喉下有逆鱗尺餘人或嬰之必<lb/>
殺人矣比之為螾蟻又言蟲可狎而騎虵馬之類明<lb/>
矣傳曰紂作象箸而箕子泣泣之者痛其極也夫有<lb/>
象箸必有玉杯玉杯所盈象箸所挾則必龍肝豹胎<lb/>
夫龍肝可食其龍難得難得則愁下愁下則禍生故<lb/>
從而痛之如龍神其身不可得殺其肝何可得食禽<lb/>
<pb n="KR3j0080_SBCK_006-13b"/>
獸肝胎非一稱龍肝豹胎者人得食而知其味美也<lb/>
春秋之時龍見于絳郊魏獻子問於蔡墨曰吾聞之<lb/>
蟲莫智於龍以其不生得也謂之智信乎對曰人實<lb/>
不知非龍實智古者畜龍故國有豢龍氏有御龍氏<lb/>
獻子曰是二者吾亦聞之而不知其故是何謂也對<lb/>
曰昔有飂叔安有裔子曰董父實甚好龍能求其嗜<lb/>
欲以飲食之龍多歸之乃擾畜龍以服事舜而錫之<lb/>
姓曰董氏曰豢龍封諸鬷川鬷夷氏是其後也故帝<lb/>
舜氏世有畜龍及有夏孔甲擾于帝帝賜之乗龍河<lb/>
漢各二各有雌雄孔甲不能食也而未獲豢龍氏有<lb/>
<pb n="KR3j0080_SBCK_006-14a"/>
陶唐氏既衰其後有劉累學擾龍于豢龍氏以事孔<lb/>
甲能飲食龍夏后嘉之賜氏曰御龍以更豕韋之後<lb/>
龍一雌死潜醢以食夏后夏后烹之既而使求懼而<lb/>
不得遷于魯縣范氏其後也獻子曰今何故無之對<lb/>
曰夫物有其官官修其方朝夕思之一日失職則死<lb/>
及之失官不食官宿其業其物乃至若冺棄之物乃<lb/>
低伏鬱湮不育由此言之龍可畜又可食也可食之<lb/>
物不能神矣世無其官又無董父后劉之人故潜藏<lb/>
伏匿出見希疏出又乗雲與人殊路人謂之神如存<lb/>
其官而有其人則龍牛之類也何神之有以山海經<lb/>
<pb n="KR3j0080_SBCK_006-14b"/>
言之以愼子韓子證之以俗世之畫驗之以箕子之<lb/>
泣訂之以蔡墨之對論之知龍不能神不能升天天<lb/>
不以雷電取龍明矣世俗言龍神而升天者妄矣世<lb/>
俗之言亦有縁也短書言龍無尺木無以升天又曰<lb/>
升天又言尺木謂龍從木中升天也彼短書之家世<lb/>
俗之人也見雷電發時龍隨而起當雷電樹木擊之<lb/>
時龍適與雷電俱在樹木之側雷電去龍隨而上故<lb/>
謂從樹木之中升天也實者雷龍同類感氣相致故<lb/>
易曰雲從龍風從虎又言虎嘯谷風至龍興景雲起<lb/>
龍與雲相招虎與風相致故董仲舒雩祭之法設土<lb/>
<pb n="KR3j0080_SBCK_006-15a"/>
龍以為感也夫盛夏太陽用事雲雨干之太陽火也<lb/>
雲雨水也火激薄則鳴而為雷龍聞雷聲則起起而<lb/>
雲至雲至而龍乗之雲雨感龍龍亦起雲而升天天<lb/>
極雷高雲消復降人見其乗雲則謂升天見天為雷<lb/>
電則為天取龍世儒讀易文見傳言皆知龍者雲之<lb/>
類拘俗人之議不能通其說又見短書為證故遂謂<lb/>
天取龍天不取龍龍不升天當<graphic n="KR2801" url="https://raw.githubusercontent.com/kanripo/KR-Gaiji/master/images/KR2801.png" mimeType="image/png"/>丘訢之殺兩蛟也<lb/>
手把其尾拽而出之至淵之外雷電擊之蛟則龍之<lb/>
類也蛟龍見而雲雨至雲雨至則雷電擊如以天實<lb/>
取龍龍為天用何以死蛟為取之且魚在水中亦隨<lb/>
<pb n="KR3j0080_SBCK_006-15b"/>
雲雨蜚而乗雲雨非升天也龍魚之類也其乗雷電<lb/>
猶魚之飛也魚隨雲雨不謂之神龍乗雷電獨謂之<lb/>
神世俗之言失其實也物在世間各有所乗水虵乗<lb/>
霧龍乗雲鳥乗風見龍乗雲獨謂之神失龍之實誣<lb/>
龍之能也然則龍之所以為神者以能屈伸其體存<lb/>
亡其形屈伸其體存亡其形未足以為神也豫讓吞<lb/>
炭漆身為厲人不識其形子貢滅鬚為婦人人不知<lb/>
其狀龍變體自匿人亦不能覺變化藏匿者巧也物<lb/>
性亦有自然狌狌知徃乾鵲知來鸚鵡能言三怪比<lb/>
龍性變化也如以巧為神豫讓子貢神也孔子曰㳺<lb/>
<pb n="KR3j0080_SBCK_006-16a"/>
者可為網飛者可為矰至於龍也吾不知其乗風雲<lb/>
上升今日見老子其猶龍乎夫龍乗雲而上雲消而<lb/>
下物類可察上下可知而云孔子不知以孔子之聖<lb/>
尚不知龍况俗人智淺好竒之性無實可之心謂之<lb/>
龍神而升天不足怪也<lb/>
　　　　雷虚篇<lb/>
盛夏之時雷電迅疾擊折樹木壞敗室屋時犯殺人<lb/>
世俗以為擊折樹木壞敗室屋者天取龍其犯殺人<lb/>
也謂之隂過飲食人以不㓗淨天怒擊而殺之隆隆<lb/>
之聲天怒之音若人之呴吁矣世無愚智莫謂不然<lb/>
<pb n="KR3j0080_SBCK_006-16b"/>
推人道以論之虛妄之言也夫雷之發動一氣一聲<lb/>
也折木壞屋亦犯殺人犯殺人時亦折木壞屋獨謂<lb/>
折木壞屋者天取龍犯殺人罰隂過與取龍吉凶不<lb/>
同並時共聲非道也論者以爲隆隆者天怒呴吁之<lb/>
聲也此便於罰過不冝於取龍罰過天怒可也取龍<lb/>
龍何過而怒之如龍神天取之不冝怒如龍有過與<lb/>
人同罪龍殺而巳何爲取也殺人怒可也取龍龍何<lb/>
過而怒之殺人不取殺龍取之人龍之罪何别而其<lb/>
殺之何異然則取龍之說既不可聽罰過之言復不<lb/>
可從何以效之案雷之聲迅疾之時人仆死於地隆<lb/>
<pb n="KR3j0080_SBCK_006-17a"/>
隆之聲臨人首上故得殺人審隆隆者天怒乎怒用<lb/>
口之怒氣殺人也口之怒氣安能殺人人為雷所殺<lb/>
詢其身體若燔灼之狀也如天用口怒口怒生火乎<lb/>
且口着乎體口之動與體俱當擊折之時聲著于地<lb/>
其衰也聲著于天夫如是聲著地之時口至地體亦<lb/>
冝然當雷迅疾之時仰視天不見天之下不見天之<lb/>
下則夫隆隆之聲者非天怒也天之怒與人無異人<lb/>
怒身近人則聲疾逺人則聲微今天聲近其體逺非<lb/>
怒之實也且雷聲迅疾之時聲東西或南北如天怒<lb/>
體動口東西南北仰視天亦冝東西南北或曰天已<lb/>
<pb n="KR3j0080_SBCK_006-17b"/>
東西南北矣雲雨冥晦人不能見耳夫千里不同風<lb/>
百里不共雷易曰震驚百里雷電之地雷雨晦冥百<lb/>
里之外無雨之處冝見天之東西南北也口著於天<lb/>
天冝隨口口一移普天皆移非獨雷雨之地天隨口<lb/>
動也且所謂怒者誰也天神邪蒼蒼之天也如謂天<lb/>
神神怒無聲如謂蒼蒼之天天者體不怒怒用口且<lb/>
天地相與夫婦也其即民父母也子有過父怒笞之<lb/>
致死而母不哭乎今天怒殺人地冝哭之獨聞天之<lb/>
怒不聞地之哭如地不能哭則天亦不能怒且有怒<lb/>
則有喜人有隂過亦有隂善有隂過天怒殺之如有<lb/>
<pb n="KR3j0080_SBCK_006-18a"/>
隂善天亦冝以喜賞之隆隆之聲謂天之怒如天之<lb/>
喜亦哂然而笑人有喜怒故謂天喜怒推人以知天<lb/>
知天本於人如人不怒則亦無縁謂天怒也縁人以<lb/>
知天冝盡人之性人性怒則呴吁喜則歌笑比聞天<lb/>
之怒希聞天之喜比見天之罰希見天之賞豈天怒<lb/>
不喜貪於罰希於賞哉何怒罰有效喜賞無驗也且<lb/>
雷之擊也折木壞屋時犯殺人以為天怒時或徒雷<lb/>
無所折敗亦不殺人天空怒乎人君不空喜怒喜怒<lb/>
必有賞罸無所罸而空怒是天妄也妄則失威非天<lb/>
行也政事之家以寒温之氣為喜怒之候<hi>候守一有</hi>人君<lb/>
<pb n="KR3j0080_SBCK_006-18b"/>
喜即天温即則天寒雷電之日天必寒也高祖之先<lb/>
劉媪曾息大澤之陂夢與神遇此時雷電晦冥天方<lb/>
施氣冝喜之時也何怒而雷如用擊折者為怒不擊<lb/>
折者為喜則夫隆隆之聲不冝同音人怒喜異聲天<lb/>
怒喜同音與人乖異則人何縁謂之天怒且飲食人<lb/>
以不㓗淨小過也以至尊之身親罰小過非尊者之<lb/>
冝也尊不親罰過故王不親誅罪天尊於王親罰小<lb/>
過是天徳劣於王也且天之用心猶人之用意人君<lb/>
罪惡初聞之時怒以非之及其誅之哀以憐之故論<lb/>
語曰如得其情則哀憐而勿喜紂至惡也武王將誅<lb/>
<pb n="KR3j0080_SBCK_006-19a"/>
哀而憐之故尚書曰予惟率夷憐爾人君誅惡憐而<lb/>
殺之天之罰過怒而擊之是天少恩而人多恵也說<lb/>
雨者以為天施氣天施氣氣渥為雨故雨潤萬物名<lb/>
曰澍人不喜不施恩天不說不降雨謂雷天怒雨者<lb/>
天喜也雷起常與雨俱如論之言天怒且喜也人君<lb/>
賞罰不同日天之怒喜不殊時天人相違賞罰乖也<lb/>
且怒喜具形亂也惡人為亂怒罰其過罰之以亂非<lb/>
天行也冬雷人謂之陽氣洩春雷謂之陽氣發夏雷<lb/>
不謂陽氣盛謂之天怒竟虛言也人在天地之間物<lb/>
也物亦物也物之飲食天不能知人之飲食天獨知<lb/>
<pb n="KR3j0080_SBCK_006-19b"/>
之萬物於天皆子也父母於子恩徳一也豈為貴賢<lb/>
加意賤愚不察乎何其察人之明省物之闇也犬豕<lb/>
食人腐臭食之天不殺也如以人貴而獨禁之則䑕<lb/>
洿人飲食人不知誤而食之天不殺也如天能原䑕<lb/>
則亦能原人人誤以不㓗淨飲食人人不知而食之<lb/>
耳豈故舉腐臭以予之哉如故予之人亦不肯食吕<lb/>
后㫁戚夫人手去其眼置於厠中以為人豕呼人示<lb/>
之人皆傷心恵帝見之病卧不起吕后故為天不罰<lb/>
也人誤不知天輒殺之不能原誤失而責故天治悖<lb/>
也夫人食不淨之物口不知有其洿也如食已知之<lb/>
<pb n="KR3j0080_SBCK_006-20a"/>
名曰膓洿戚夫人入厠身體辱之與洿何以别膓之<lb/>
與體何以異為膓不為體傷洿不病辱非天意也且<lb/>
人聞人食不清之物心平如故觀戚夫人者莫不傷<lb/>
心人傷天意悲矣夫悲戚夫人則怨吕后案吕后之<lb/>
崩未必遇雷也道士劉春熒惑楚王英使食不清春<lb/>
死未必遇雷也建初四年夏六月雷擊殺㑹稽靳専<lb/>
日食羊五頭皆死夫羊何隂過而雷殺之舟人洿溪<lb/>
上流人飲下流舟人不雷死天神之處天猶王者之<lb/>
居也王者居重關之内則天之神冝在隱匿之中王<lb/>
者居宫室之内則天亦有太微紫宫軒轅文昌之坐<lb/>
<pb n="KR3j0080_SBCK_006-20b"/>
王者與人相逺不知人之隂惡天神在四宫之内何<lb/>
能見人闇過王者聞人過以人知天知人惡亦冝因<lb/>
鬼使天問過於鬼神則其誅之冝使鬼神如使鬼神<lb/>
則天怒鬼神也非天也且王㫁刑以秋天之殺用夏<lb/>
此王者用刑違天時奉天而行其誅殺也宜法象上<lb/>
天天殺用夏王誅以秋天人相違非奉天之義也或<lb/>
論曰飲食不潔淨天之大惡也殺大惡不湏時王者<lb/>
大惡謀反大逆無道也天之大惡飲食人不㓗清天<lb/>
之所惡小大不均等也如小大同王者宜法天制飲<lb/>
食人不㓗清之法為死刑也聖王有天下制刑不備<lb/>
<pb n="KR3j0080_SBCK_006-21a"/>
此法聖王闕略有遺失也或論曰鬼神治隂王者治<lb/>
陽隂過闇昩人不能覺故使鬼神主之曰隂過非一<lb/>
也何不盡殺案一過非治隂之義也天怒不旋日人<lb/>
怨不旋踵人有隂過或時有用冬未必專用夏也以<lb/>
冬過誤不輒擊殺逺至於夏非不旋日之意也圖畫<lb/>
之工圖雷之狀纍纍如連皷之形又圖一人若力士<lb/>
之容謂之雷公使之左手引連皷右手推椎若擊之<lb/>
狀其意以爲雷聲隆隆者連皷相扣擊之意也其魄<lb/>
然若敝裂者椎所擊之聲也其殺人也引連皷相椎<lb/>
并擊之矣世又信之莫謂不然如復原之虚妄之象<lb/>
<pb n="KR3j0080_SBCK_006-21b"/>
也夫雷非聲則氣也聲與氣安可推引而為連皷之<lb/>
形乎如審可推引則是物也相扣而音鳴者非皷即<lb/>
鍾也夫隆隆之聲皷與鍾邪如審是也鍾皷而不空<lb/>
懸須有筍簴然後能安然后能鳴今鍾皷無所懸着<lb/>
雷公之足無所蹈履安得而爲雷或曰如此固為神<lb/>
如必有所懸着足有所履然後而為雷是與人等也<lb/>
何以為神曰神者恍惚無形出入無門上下無根故<lb/>
謂之神今雷公有形雷聲有器安得為神如無形不<lb/>
得為之圖象如有形不得謂之神謂之神龍升天實<lb/>
事者謂之不然以人時或見龍之形也以其形見故<lb/>
<pb n="KR3j0080_SBCK_006-22a"/>
圖畫升龍之形也以其可畫故有不神之實難曰人<lb/>
亦見鬼之形鬼復神乎曰人時見鬼有見雷公者乎<lb/>
鬼名曰神其行蹈地與人相似雷公頭不懸於天足<lb/>
不蹈於地安能為雷公飛者皆有翼物無翼而飛謂<lb/>
仙人畫仙人之形為之作翼如雷公與仙人同冝復<lb/>
著翼使雷公不飛圖雷家言其飛非也使實飛不為<lb/>
著翼又非也夫如是圖雷之家畫雷之狀皆虛妄也<lb/>
且説雷之家謂雷天怒呴吁也圖雷之家謂之雷公<lb/>
怒引連皷也審如説雷之家則圖雷之家非審如圖<lb/>
雷之家則說雷之家誤二者相違也并而是之無是<lb/>
<pb n="KR3j0080_SBCK_006-22b"/>
非之分無是非之分故無是非之實無以定疑論故<lb/>
虚妄之論勝也禮曰刻尊為雷之形一出一入一屈<lb/>
一伸為相校軫則鳴校軫之狀<hi>作佼較校軫或</hi>鬱律㟪壘之<lb/>
類也此象類之矣氣相校軫分裂則隆隆之聲校軫<lb/>
之音也魄然若<graphic n="KR1491" url="https://raw.githubusercontent.com/kanripo/KR-Gaiji/master/images/KR1491.png" mimeType="image/png"/>裂者氣射之聲也氣射中人人則<lb/>
死矣實説雷者太陽之激氣也何以明之正月陽動<lb/>
故正月始雷五月陽盛故五月雷迅秋冬陽衰故秋<lb/>
冬雷潜盛夏之時太陽用事隂氣乗之隂陽分事則<lb/>
相校軫校軫則激射激射為毒中人輒死中木木折<lb/>
中屋屋壞人在木下屋間偶中而死矣何以驗之試<lb/>
<pb n="KR3j0080_SBCK_006-23a"/>
以一斗水灌冶鑄之火氣激<graphic n="KR1491" url="https://raw.githubusercontent.com/kanripo/KR-Gaiji/master/images/KR1491.png" mimeType="image/png"/>裂若雷之音矣或近<lb/>
之必灼人體天地為鑪大矣陽氣為火猛矣雲雨為<lb/>
水多矣分爭激射安得不迅中傷人身安得不死當<lb/>
冶工之消鐡也以土為形燥則鐡下不則躍溢而射<lb/>
射中人身則皮膚灼剥陽氣之熱非直消鐡之烈也<lb/>
隂氣激之非直土泥之濕也陽氣中人非直灼剥之<lb/>
痛也夫雷火也氣剡人人不得無迹如炙處狀似文<lb/>
字人見之謂天記書其過以示百姓是復虚妄也使<lb/>
人盡有過天用雷殺人殺人當彰其惡以懲其後明<lb/>
著其文字不當闇昩圖出於河書出於洛河圖洛書<lb/>
<pb n="KR3j0080_SBCK_006-23b"/>
天地所為人讀知之今雷死之書亦天所為也何故<lb/>
難知如以一人皮不可書魯恵公夫人仲子宋武公<lb/>
女也生而有文在掌曰為魯夫人文明可知故仲子<lb/>
歸魯雷書不著故難以懲後夫如是火剡之跡非天<lb/>
所刻畫也或頗有而增其語或無有而空生其言虚<lb/>
妄之俗好造怪竒何以驗之雷者火也以人中雷而<lb/>
死即詢其身中頭則鬚髪燒燋中身則皮膚灼燌臨<lb/>
其尸上聞火氣一驗也道術之家以為雷燒石色赤<lb/>
投於井中石燋井寒激聲大鳴若雷之狀二驗也人<lb/>
傷於寒寒氣入腹腹中素温温寒分爭激氣雷鳴三<lb/>
<pb n="KR3j0080_SBCK_006-24a"/>
驗也當雷之時電光時見大若火之耀四驗也當雷<lb/>
之擊時或燔人室屋及地草木五驗也夫論雷之為<lb/>
火有五驗言雷為天怒無一效然則雷為天怒虛妄<lb/>
之言雖曰論語云迅雷風烈必變禮記曰有疾風迅<lb/>
雷甚雨則必變雖夜必興衣服冠而坐懼天怒畏罰<lb/>
及巳也如雷不為天怒其擊<hi>爲不</hi>罰過則君子何為為<lb/>
雷變動朝服而正坐子曰天之與人猶父子有父為<lb/>
之變子安能忽故天變己亦宜變順天時示己不違<lb/>
也人聞犬聲於外莫不驚駭竦身側耳以審聽之况<lb/>
聞天變異常之聲軒<graphic n="KR2979" url="https://raw.githubusercontent.com/kanripo/KR-Gaiji/master/images/KR2979.png" mimeType="image/png"/>迅疾之音乎論語所指禮記<lb/>
<pb n="KR3j0080_SBCK_006-24b"/>
所謂皆君子也君子重慎自知無過如日月之蝕無<lb/>
隂闇食人以不㓗清之事内省不懼何畏於雷審如<lb/>
不畏雷則其變動不足以效天怒何則不為己也如<lb/>
審畏雷亦不足以效罰隂過何則雷之所擊多無過<lb/>
之人君子恐偶遇之故恐懼變動夫如是君子變動<lb/>
不能明雷為天怒而反著雷之妄擊也妄擊不罰過<lb/>
故人畏之如審罰有過小人乃當懼耳君子之人無<lb/>
為恐也宋王問唐鞅曰寡人所殺戮者衆矣而羣臣<lb/>
愈不畏其故何也唐鞅曰王之所罪盡不善者也罰<lb/>
不善善者胡為畏王欲羣臣之畏也不若毋辨其善<lb/>
<pb n="KR3j0080_SBCK_006-25a"/>
與不善而時罪之斯羣臣畏矣宋王行其言羣臣畏<lb/>
懼宋王大恐夫宋王妄刑故宋國大恐懼雷電妄擊<lb/>
故君子變動君子變動宋國大恐之類也<lb/>
論衡卷第六<lb/>
<pb n="KR3j0080_SBCK_006-25b"/>
<pb n="KR3j0080_SBCK_006-25b"/>
</p>
<p>
</p>
  </div>
</body>
</text>
</TEI>