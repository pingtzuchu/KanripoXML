<div id="txtcont" class="span9" style="position: relative;">
    <p><br/>
<span class='tline' id='l7' data-llen='155:181'><a onclick="displayPageImage('KR1b0018', 'WYG', '007-1a' );" name="007-1a" class="pb">[007-1a] <img width="20"  src="/static/img/kanseki-5.png"/></a></span><br/>
<span class='tline' id='l8' data-llen='181:189'>欽定四庫全書</span><br/>
<span class='tline' id='l9' data-llen='189:210'>　尚書精義卷七　　　　　　宋　黄倫　撰</span><br/>
<span class='tline' id='l10' data-llen='210:233'>臯陶曰都亦行有九徳亦言其人有徳乃言曰載采采</span><br/>
<span class='tline' id='l11' data-llen='233:256'>禹曰何臯陶曰寛而栗柔而立愿而恭亂而敬擾而毅</span><br/>
<span class='tline' id='l12' data-llen='256:276'>直而温簡而亷剛而塞彊而義彰厥有常吉哉</span><br/>
<span class='tline' id='l13' data-llen='276:299'>　張氏曰載事也采亦事也載之為事見於已成而行</span><br/>
<span class='tline' id='l14' data-llen='299:322'>　之采之為事見於未成而有為載采采者言其所行</span><br/>
<span class='tline' id='l15' data-llen='322:345'>　之事嘗事某事此可見之行也以此而知人則人之</span><br/>
<span class='tline' id='l16' data-llen='345:371'><a onclick="displayPageImage('KR1b0018', 'WYG', '007-1b' );" name="007-1b" class="pb">[007-1b] <img width="20"  src="/static/img/kanseki-5.png"/></a></span><br/>
<span class='tline' id='l17' data-llen='371:387'>　情偽是非無以逃吾洞鑑之中矣</span><br/>
<span class='tline' id='l18' data-llen='387:410'>　無垢曰夫自寛至彊皆天與之性也自栗至義皆學</span><br/>
<span class='tline' id='l19' data-llen='410:433'>　問之力也任性而行必至大過以學問輔之則成有</span><br/>
<span class='tline' id='l20' data-llen='433:456'>　用之徳矣夫五穀之性可以濟飢而養氣此天與之</span><br/>
<span class='tline' id='l21' data-llen='456:479'>　性也使任其自生自成則稂莠害之螟螣殘之水旱</span><br/>
<span class='tline' id='l22' data-llen='479:502'>　乾溢之則穀實不成與凡草等耳惟耕耘以時除害</span><br/>
<span class='tline' id='l23' data-llen='502:525'>　惟謹水則泄之不使之沮洳旱則滋之不使之确瘠</span><br/>
<span class='tline' id='l24' data-llen='525:548'>　糞其土膏使脈理潤深其耔種使本根長然後實穎</span><br/>
<span class='tline' id='l25' data-llen='548:574'><a onclick="displayPageImage('KR1b0018', 'WYG', '007-2a' );" name="007-2a" class="pb">[007-2a] <img width="20"  src="/static/img/kanseki-5.png"/></a></span><br/>
<span class='tline' id='l26' data-llen='574:597'>　實栗實堅實好千倉萬箱以享上帝以祭祖先以燕</span><br/>
<span class='tline' id='l27' data-llen='597:620'>　賓客以給老幼同受終嵗之飽焉徳亦猶是也一委</span><br/>
<span class='tline' id='l28' data-llen='620:643'>　之天而不以學問輔成之終為不才之人無可法則</span><br/>
<span class='tline' id='l29' data-llen='643:666'>　之士矣真可惜也此所以寛必養之以栗至於彊必</span><br/>
<span class='tline' id='l30' data-llen='666:689'>　養之以義然後可為全材也以學問輔之則所謂允</span><br/>
<span class='tline' id='l31' data-llen='689:712'>　迪厥徳也　又曰寛如劉寛柔如馮道愿如胡廣亂</span><br/>
<span class='tline' id='l32' data-llen='712:735'>　如朱博擾如王世充直如汲黯簡如李廣剛如郅都</span><br/>
<span class='tline' id='l33' data-llen='735:758'>　彊如董宣皆委之於天而不濟以學問以聖人之論</span><br/>
<span class='tline' id='l34' data-llen='758:784'><a onclick="displayPageImage('KR1b0018', 'WYG', '007-2b' );" name="007-2b" class="pb">[007-2b] <img width="20"  src="/static/img/kanseki-5.png"/></a></span><br/>
<span class='tline' id='l35' data-llen='784:807'>　格之皆不得謂之無罪寛而栗若郭子儀者柔而立</span><br/>
<span class='tline' id='l36' data-llen='807:830'>　若陳子昻者愿而恭若叚秀實者亂而敬若龔遂者</span><br/>
<span class='tline' id='l37' data-llen='830:853'>　擾而毅若諸葛亮者直而温若李泌者簡而亷若馬</span><br/>
<span class='tline' id='l38' data-llen='853:876'>　援者剛而塞若顔真卿者彊而義若李固者皆以學</span><br/>
<span class='tline' id='l39' data-llen='876:899'>　問輔之故皆有可觀使為天下得此數公者在朝廷</span><br/>
<span class='tline' id='l40' data-llen='899:909'>　其尚憂不治者乎</span><br/>
<span class='tline' id='l41' data-llen='909:932'>　范氏曰寛而栗性寛厚而能莊栗寛者失於太緩故</span><br/>
<span class='tline' id='l42' data-llen='932:955'>　能莊嚴祗栗乃為徳柔而立性柔和而能有立柔者</span><br/>
<span class='tline' id='l43' data-llen='955:981'><a onclick="displayPageImage('KR1b0018', 'WYG', '007-3a' );" name="007-3a" class="pb">[007-3a] <img width="20"  src="/static/img/kanseki-5.png"/></a></span><br/>
<span class='tline' id='l44' data-llen='981:1004'>　失於懦弱遇事未必能執守有立乃為徳愿而恭愿</span><br/>
<span class='tline' id='l45' data-llen='1004:1027'>　者謹也性謹愿者失于遲鈍必能恭恪乃為徳亂而</span><br/>
<span class='tline' id='l46' data-llen='1027:1050'>　敬亂治也能治亂事謂之亂能治事者或恃才輕物</span><br/>
<span class='tline' id='l47' data-llen='1050:1073'>　心不莊敬治而能敬乃為徳擾而毅擾順也果决為</span><br/>
<span class='tline' id='l48' data-llen='1073:1096'>　毅性和順者失於無斷故擾而能毅乃為徳直而温</span><br/>
<span class='tline' id='l49' data-llen='1096:1119'>　正直者失於剛訐故直而能温和乃為徳簡而亷簡</span><br/>
<span class='tline' id='l50' data-llen='1119:1142'>　大也亷謂有亷隅如物之有稜曰亷性簡大者失於</span><br/>
<span class='tline' id='l51' data-llen='1142:1165'>　不謹細行不修亷隅故簡而能亷乃為徳剛而塞塞</span><br/>
<span class='tline' id='l52' data-llen='1165:1191'><a onclick="displayPageImage('KR1b0018', 'WYG', '007-3b' );" name="007-3b" class="pb">[007-3b] <img width="20"  src="/static/img/kanseki-5.png"/></a></span><br/>
<span class='tline' id='l53' data-llen='1191:1214'>　實也剛者能斷失於空疎内心充實不為虚剛乃為</span><br/>
<span class='tline' id='l54' data-llen='1214:1237'>　徳彊而義彊者無所屈撓彊而無義必有害彊直之</span><br/>
<span class='tline' id='l55' data-llen='1237:1260'>　人動必合義乃為徳此九者謂之九徳彰厥有常吉</span><br/>
<span class='tline' id='l56' data-llen='1260:1283'>　哉彰明也吉善也人君用九徳必彰顯有常之人而</span><br/>
<span class='tline' id='l57' data-llen='1283:1306'>　用之然後為善若寛者常能祗栗柔者常能自立久</span><br/>
<span class='tline' id='l58' data-llen='1306:1329'>　而不變謂之有常用有常之人則吉用無常之人則</span><br/>
<span class='tline' id='l59' data-llen='1329:1337'>　凶故曰吉哉</span><br/>
<span class='tline' id='l60' data-llen='1337:1360'>　黎氏曰一言盡天地之道中之謂也九徳中之本也</span><br/>
<span class='tline' id='l61' data-llen='1360:1386'><a onclick="displayPageImage('KR1b0018', 'WYG', '007-4a' );" name="007-4a" class="pb">[007-4a] <img width="20"  src="/static/img/kanseki-5.png"/></a></span><br/>
<span class='tline' id='l62' data-llen='1386:1409'>　臯陶之言深於本也夫寛舒者戒在駑緩故抗之以</span><br/>
<span class='tline' id='l63' data-llen='1409:1432'>　莊栗慤愿者戒在愚野故文之以恭肅柔懦擾順則</span><br/>
<span class='tline' id='l64' data-llen='1432:1455'>　為縱慝為不斷故厲之以成立而繩之以嚴毅直而</span><br/>
<span class='tline' id='l65' data-llen='1455:1478'>　不温慈其失也激訐亂而不遜謹其失也矜夸簡而</span><br/>
<span class='tline' id='l66' data-llen='1478:1501'>　無亷隅其失也倨肆剛而不充塞其失也愎違彊而</span><br/>
<span class='tline' id='l67' data-llen='1501:1524'>　不由義其失也抗暴九徳咸備而無有一失於其間</span><br/>
<span class='tline' id='l68' data-llen='1524:1547'>　則是聖人也夫天下之先務不過所謂知人安民也</span><br/>
<span class='tline' id='l69' data-llen='1547:1570'>　能知人則能安民矣然而天下之人賢與不肖在心</span><br/>
<span class='tline' id='l70' data-llen='1570:1596'><a onclick="displayPageImage('KR1b0018', 'WYG', '007-4b' );" name="007-4b" class="pb">[007-4b] <img width="20"  src="/static/img/kanseki-5.png"/></a></span><br/>
<span class='tline' id='l71' data-llen='1596:1619'>　而衣冠言貌皆人也吾何識其賢而用之歟亦在行</span><br/>
<span class='tline' id='l72' data-llen='1619:1642'>　有九徳耳人之有是九徳也猶身之有耳目手足也</span><br/>
<span class='tline' id='l73' data-llen='1642:1665'>　一不具不足為完人然皆出諸内而非自外入者也</span><br/>
<span class='tline' id='l74' data-llen='1665:1687'>日宣三徳夙夜浚明有家日嚴祇敬六德亮采有邦</span><br/>
<span class='tline' id='l75' data-llen='1687:1710'>　無垢曰夫一家内得三徳之人以相佐助其諧内外</span><br/>
<span class='tline' id='l76' data-llen='1710:1733'>　接上下必剛柔得所緩急合宜至於有難處之事必</span><br/>
<span class='tline' id='l77' data-llen='1733:1756'>　能曲折周旋以應之有倉卒之變必能隨宜合理以</span><br/>
<span class='tline' id='l78' data-llen='1756:1779'>　待之蓋三徳之人情性器度中和詳諦其理當如此</span><br/>
<span class='tline' id='l79' data-llen='1779:1805'><a onclick="displayPageImage('KR1b0018', 'WYG', '007-5a' );" name="007-5a" class="pb">[007-5a] <img width="20"  src="/static/img/kanseki-5.png"/></a></span><br/>
<span class='tline' id='l80' data-llen='1805:1828'>　也然非吾日宣之夙夜浚明之其徳用亦何所自而</span><br/>
<span class='tline' id='l81' data-llen='1828:1851'>　見乎　又曰以禮則嚴而不慢以事則祗而不怠以</span><br/>
<span class='tline' id='l82' data-llen='1851:1874'>　心則敬而不忽亮采者謂信而委以事也如此則六</span><br/>
<span class='tline' id='l83' data-llen='1874:1897'>　徳之人皆得展盡底藴而一國之事舉矣夫有邦諸</span><br/>
<span class='tline' id='l84' data-llen='1897:1920'>　侯民人社稷所繋朝聘燕享所出天子有命鄰國有</span><br/>
<span class='tline' id='l85' data-llen='1920:1943'>　事大則風俗之原小則獄訟之委其間事變非常㡬</span><br/>
<span class='tline' id='l86' data-llen='1943:1966'>　㣲百出儻非得中和之士以相佐助則緩急先後之</span><br/>
<span class='tline' id='l87' data-llen='1966:1989'>　施節文秩序之稱應機而欲中遇變而每安者其誰</span><br/>
<span class='tline' id='l88' data-llen='1989:2015'><a onclick="displayPageImage('KR1b0018', 'WYG', '007-5b' );" name="007-5b" class="pb">[007-5b] <img width="20"  src="/static/img/kanseki-5.png"/></a></span><br/>
<span class='tline' id='l89' data-llen='2015:2038'>　任之哉惟中和之人沉審而不浮從容而不迫變愈</span><br/>
<span class='tline' id='l90' data-llen='2038:2061'>　出而應愈奇事愈多而巧愈見一國之事盡處於談</span><br/>
<span class='tline' id='l91' data-llen='2061:2084'>　笑之間諸侯可不嚴而祗敬之與可不信任而委以</span><br/>
<span class='tline' id='l92' data-llen='2084:2089'>　事乎</span><br/>
<span class='tline' id='l93' data-llen='2089:2112'>　曾氏曰以天下之才為天下之用則用天下而有餘</span><br/>
<span class='tline' id='l94' data-llen='2112:2136'>　以一已之才為天下之用則為天下用而不足蓋為天</span><br/>
<span class='tline' id='l95' data-llen='2136:2159'>　子者奄有天下之廣必能盡用天下之才兼收並蓄</span><br/>
<span class='tline' id='l96' data-llen='2159:2182'>　罔有或遺然後能成天下之治故必用是九徳之人</span><br/>
<span class='tline' id='l97' data-llen='2182:2208'><a onclick="displayPageImage('KR1b0018', 'WYG', '007-6a' );" name="007-6a" class="pb">[007-6a] <img width="20"  src="/static/img/kanseki-5.png"/></a></span><br/>
<span class='tline' id='l98' data-llen='2208:2231'>　自寛而栗至彊而義者無所不容無所不受蓋所謂</span><br/>
<span class='tline' id='l99' data-llen='2231:2254'>　丘陵積土以為之髙江海積水而為之大大人合并</span><br/>
<span class='tline' id='l100' data-llen='2254:2277'>　以為公也惟其以是天下之才選為天下之用則雖</span><br/>
<span class='tline' id='l101' data-llen='2277:2300'>　天下之大不足以為患也至於諸侯則以其地不若</span><br/>
<span class='tline' id='l102' data-llen='2300:2323'>　天子之廣其民不若天子之衆故於九徳之中能用</span><br/>
<span class='tline' id='l103' data-llen='2323:2346'>　其六則足以保其社稷和其人民矣卿大夫之於諸</span><br/>
<span class='tline' id='l104' data-llen='2346:2369'>　侯又其小者故九徳能用其三則可以保其宗廟此</span><br/>
<span class='tline' id='l105' data-llen='2369:2390'>　言所處之勢有廣狹則所用之人亦有多寡也</span><br/>
<span class='tline' id='l106' data-llen='2390:2416'><a onclick="displayPageImage('KR1b0018', 'WYG', '007-6b' );" name="007-6b" class="pb">[007-6b] <img width="20"  src="/static/img/kanseki-5.png"/></a></span><br/>
<span class='tline' id='l107' data-llen='2416:2439'>翕受敷施九德咸事俊乂在官百僚師師百工惟時撫</span><br/>
<span class='tline' id='l108' data-llen='2439:2448'>于五辰庶績其凝</span><br/>
<span class='tline' id='l109' data-llen='2448:2471'>　無垢曰翕受之者兼收而並蓄之者也敷施者各隨</span><br/>
<span class='tline' id='l110' data-llen='2471:2494'>　其徳以待其變也如此則九徳之人各盡其材以効</span><br/>
<span class='tline' id='l111' data-llen='2494:2517'>　職事故在官者皆俊乂之士而無猥瑣闒茸之人為</span><br/>
<span class='tline' id='l112' data-llen='2517:2540'>　百僚者有相師之風而無倔强好勝之態為百工者</span><br/>
<span class='tline' id='l113' data-llen='2540:2563'>　因時建事而無怠惰苟且之心如此則剛柔適中緩</span><br/>
<span class='tline' id='l114' data-llen='2563:2586'>　急有序其無事也則朝廷之上有肅穆之風其有事</span><br/>
<span class='tline' id='l115' data-llen='2586:2612'><a onclick="displayPageImage('KR1b0018', 'WYG', '007-7a' );" name="007-7a" class="pb">[007-7a] <img width="20"  src="/static/img/kanseki-5.png"/></a></span><br/>
<span class='tline' id='l116' data-llen='2612:2635'>　也則論思之際有從容之妙事中其㡬會逢其適春</span><br/>
<span class='tline' id='l117' data-llen='2635:2658'>　之治不行於秋離之治不興於坎如吕氏月令之説</span><br/>
<span class='tline' id='l118' data-llen='2658:2674'>　者則又撫于五辰而庶績其凝矣</span><br/>
<span class='tline' id='l119' data-llen='2674:2697'>　胡氏曰所謂撫于五辰者五行之辰也水火金木土</span><br/>
<span class='tline' id='l120' data-llen='2697:2720'>　在地則為物在天則為時順其時而撫之則五物者</span><br/>
<span class='tline' id='l121' data-llen='2720:2743'>　皆足以成其材而為用矣是故仲春斬陽木仲夏斬</span><br/>
<span class='tline' id='l122' data-llen='2743:2766'>　隂木所以撫木辰也季春出火季秋納火所以撫火</span><br/>
<span class='tline' id='l123' data-llen='2766:2789'>　辰也司空以時相阪隰所以撫土辰也秋為徒杠春</span><br/>
<span class='tline' id='l124' data-llen='2789:2815'><a onclick="displayPageImage('KR1b0018', 'WYG', '007-7b' );" name="007-7b" class="pb">[007-7b] <img width="20"  src="/static/img/kanseki-5.png"/></a></span><br/>
<span class='tline' id='l125' data-llen='2815:2838'>　達溝渠所以撫水辰也以春秋出納火則金之事可</span><br/>
<span class='tline' id='l126' data-llen='2838:2861'>　知矣然水與土金與火之事多合焉則以相待而成</span><br/>
<span class='tline' id='l127' data-llen='2861:2884'>　功相資以為用故也所為撫者如撫萬物之撫有愛</span><br/>
<span class='tline' id='l128' data-llen='2884:2907'>　心焉五行之材愛之則繁廡虐之則彫殘非特五行</span><br/>
<span class='tline' id='l129' data-llen='2907:2930'>　也凡物皆然若鄭國火則火不撫矣鑄非其人則金</span><br/>
<span class='tline' id='l130' data-llen='2930:2953'>　不撫矣鯀陻洪水則水不撫矣斧斤不以其時則木</span><br/>
<span class='tline' id='l131' data-llen='2953:2976'>　不撫矣然則何以言辰也自甲至癸謂之日自子至</span><br/>
<span class='tline' id='l132' data-llen='2976:2999'>　亥謂之辰日陽也辰隂也堯典言敬授則君道也故</span><br/>
<span class='tline' id='l133' data-llen='2999:3025'><a onclick="displayPageImage('KR1b0018', 'WYG', '007-8a' );" name="007-8a" class="pb">[007-8a] <img width="20"  src="/static/img/kanseki-5.png"/></a></span><br/>
<span class='tline' id='l134' data-llen='3025:3048'>　言時時者日運而成之也此篇言九徳則臣事也故</span><br/>
<span class='tline' id='l135' data-llen='3048:3063'>　撫言辰辰者五行運而成之也</span><br/>
<span class='tline' id='l136' data-llen='3063:3086'>　薛氏曰古之知言者忘言而取意故言無不通後之</span><br/>
<span class='tline' id='l137' data-llen='3086:3109'>　學士膠於言而責其實故多疑多疑故多説天子用</span><br/>
<span class='tline' id='l138' data-llen='3109:3132'>　九諸侯用六大夫用三言不得不爾其寔未必然也</span><br/>
<span class='tline' id='l139' data-llen='3132:3155'>　孔子曰天子有争臣七人諸侯五人大夫三人使諸</span><br/>
<span class='tline' id='l140' data-llen='3155:3178'>　侯而有争臣七人寧得謂之僭天子故觀書者取其</span><br/>
<span class='tline' id='l141' data-llen='3178:3185'>　意而已矣</span><br/>
<span class='tline' id='l142' data-llen='3185:3211'><a onclick="displayPageImage('KR1b0018', 'WYG', '007-8b' );" name="007-8b" class="pb">[007-8b] <img width="20"  src="/static/img/kanseki-5.png"/></a></span><br/>
<span class='tline' id='l143' data-llen='3211:3234'>　吕氏曰翕受敷施見人君如天之無不覆如地之無</span><br/>
<span class='tline' id='l144' data-llen='3234:3257'>　不載不以一已之才為才而合天下之才為才收而</span><br/>
<span class='tline' id='l145' data-llen='3257:3280'>　受之於一己而又散之於天下惟九徳咸事然後可</span><br/>
<span class='tline' id='l146' data-llen='3280:3289'>　謂俊乂在官也</span><br/>
<span class='tline' id='l147' data-llen='3289:3307'>無教逸欲有邦兢兢業業一日二日萬㡬</span><br/>
<span class='tline' id='l148' data-llen='3307:3330'>　無垢曰天下之事無一事不出於天者有是事必有</span><br/>
<span class='tline' id='l149' data-llen='3330:3353'>　是官官所以代天治事也一官曠則一事闕一事闕</span><br/>
<span class='tline' id='l150' data-llen='3353:3376'>　則天事有不舉者人君代天君天下不舉可乎夫天</span><br/>
<span class='tline' id='l151' data-llen='3376:3402'><a onclick="displayPageImage('KR1b0018', 'WYG', '007-9a' );" name="007-9a" class="pb">[007-9a] <img width="20"  src="/static/img/kanseki-5.png"/></a></span><br/>
<span class='tline' id='l152' data-llen='3402:3425'>　事之舉以官得其人官得其人以人君之允迪厥徳</span><br/>
<span class='tline' id='l153' data-llen='3425:3448'>　允迪厥徳以戒懼於隱㣲此臯陶所以言兢兢業業</span><br/>
<span class='tline' id='l154' data-llen='3448:3471'>　一日二日萬㡬也㡬者動之㣲也戒懼正當在此於</span><br/>
<span class='tline' id='l155' data-llen='3471:3494'>　㣲稍怠則為逸於㣲稍忽則為欲逸欲之㣲兆於方</span><br/>
<span class='tline' id='l156' data-llen='3494:3517'>　寸潛行於天下是教天下以逸欲矣天下逸欲其可</span><br/>
<span class='tline' id='l157' data-llen='3517:3540'>　望九徳之人乎如此則治天事者無其人治天事無</span><br/>
<span class='tline' id='l158' data-llen='3540:3563'>　其人則大亂矣臯陶言此所以深言為人君者不可</span><br/>
<span class='tline' id='l159' data-llen='3563:3578'>　以不允迪厥徳以感移天下也</span><br/>
<span class='tline' id='l160' data-llen='3578:3604'><a onclick="displayPageImage('KR1b0018', 'WYG', '007-9b' );" name="007-9b" class="pb">[007-9b] <img width="20"  src="/static/img/kanseki-5.png"/></a></span><br/>
<span class='tline' id='l161' data-llen='3604:3627'>　温公曰㡬之為言㣲也言當戒懼萬事之㣲也夫水</span><br/>
<span class='tline' id='l162' data-llen='3627:3650'>　之㣲也捧土可塞及其盛也湮木石没丘陵火之㣲</span><br/>
<span class='tline' id='l163' data-llen='3650:3673'>　也勺水可滅及其盛也焦都邑焚山林故治之於㣲</span><br/>
<span class='tline' id='l164' data-llen='3673:3696'>　則用力寡而功多治之於盛則用力多而功寡是故</span><br/>
<span class='tline' id='l165' data-llen='3696:3719'>　聖帝明王皆銷惡於未萌弭禍於未形天下隂被其</span><br/>
<span class='tline' id='l166' data-llen='3719:3742'>　澤而莫知所以然也周易坤之初六履霜堅氷至霜</span><br/>
<span class='tline' id='l167' data-llen='3742:3765'>　者寒之始也氷者寒之極也坤之初六於律為林鐘</span><br/>
<span class='tline' id='l168' data-llen='3765:3788'>　扵厯為建未月陽氣方盛而隂氣已萌物未之知也</span><br/>
<span class='tline' id='l169' data-llen='3788:3815'><a onclick="displayPageImage('KR1b0018', 'WYG', '007-10a' );" name="007-10a" class="pb">[007-10a] <img width="20"  src="/static/img/kanseki-5.png"/></a></span><br/>
<span class='tline' id='l170' data-llen='3815:3838'>　是故聖人謹之曰履霜堅氷至言為人主者當絶惡</span><br/>
<span class='tline' id='l171' data-llen='3838:3861'>　於未形杜亂於未成也繋辭曰知㡬其神乎君子知</span><br/>
<span class='tline' id='l172' data-llen='3861:3879'>　㣲知彰知柔知剛萬民之望謂此道也</span><br/>
<span class='tline' id='l173' data-llen='3879:3902'>　陳氏曰一日之間㡬㣲之事其積有萬一或不謹一</span><br/>
<span class='tline' id='l174' data-llen='3902:3922'>　或不懼其失可勝既耶兢兢謹也業業懼也</span><br/>
<span class='tline' id='l175' data-llen='3922:3945'>無曠庶官天工人其代之天敘有典勑我五典五惇哉</span><br/>
<span class='tline' id='l176' data-llen='3945:3968'>天秩有禮自我五禮有庸哉同寅協恭和衷哉天命有</span><br/>
<span class='tline' id='l177' data-llen='3968:3991'>徳五服五章哉天討有罪五刑五用哉政事懋哉懋哉</span><br/>
<span class='tline' id='l178' data-llen='3991:4018'><a onclick="displayPageImage('KR1b0018', 'WYG', '007-10b' );" name="007-10b" class="pb">[007-10b] <img width="20"  src="/static/img/kanseki-5.png"/></a></span><br/>
<span class='tline' id='l179' data-llen='4018:4041'>　史氏曰因天理以為之教化則代之者不可異其心</span><br/>
<span class='tline' id='l180' data-llen='4041:4061'>　順天道以為之賞罰則行之者不可怠其志</span><br/>
<span class='tline' id='l181' data-llen='4061:4084'>天聰明自我民聰明天明畏自我民明威達于上下敬</span><br/>
<span class='tline' id='l182' data-llen='4084:4089'>哉有土</span><br/>
<span class='tline' id='l183' data-llen='4089:4112'>　無垢曰欲知天之所在即民可見也故天之聰明即</span><br/>
<span class='tline' id='l184' data-llen='4112:4135'>　民之聰明也天之眀畏即民之明威也如是民之聞</span><br/>
<span class='tline' id='l185' data-llen='4135:4158'>　見天之聰明也民之喜怒天之明威也豈可欺哉同</span><br/>
<span class='tline' id='l186' data-llen='4158:4181'>　寅協恭和衷則知典禮之合於天政事懋哉懋哉則</span><br/>
<span class='tline' id='l187' data-llen='4181:4208'><a onclick="displayPageImage('KR1b0018', 'WYG', '007-11a' );" name="007-11a" class="pb">[007-11a] <img width="20"  src="/static/img/kanseki-5.png"/></a></span><br/>
<span class='tline' id='l188' data-llen='4208:4231'>　知賞刑之合於天其應如此豈可欺哉夫合天下之</span><br/>
<span class='tline' id='l189' data-llen='4231:4254'>　聞見以為聰明合天下之喜怒以為明威則天之為</span><br/>
<span class='tline' id='l190' data-llen='4254:4277'>　天亦可見矣倘有一毫私意横乎其心者皆非天也</span><br/>
<span class='tline' id='l191' data-llen='4277:4300'>　又曰夫合天下之聞見以為喜怒合天下之喜怒以</span><br/>
<span class='tline' id='l192' data-llen='4300:4323'>　為刑賞其聰明明威如此可不敬哉賤而庶民貴為</span><br/>
<span class='tline' id='l193' data-llen='4323:4346'>　天子一以此待之耳蓋位有上下理無上下理之所</span><br/>
<span class='tline' id='l194' data-llen='4346:4369'>　在雖匹夫可以動天理之所黜雖天子謂之一夫則</span><br/>
<span class='tline' id='l195' data-llen='4369:4392'>　以天道無私合天下之聞見以為喜怒合天下之喜</span><br/>
<span class='tline' id='l196' data-llen='4392:4419'><a onclick="displayPageImage('KR1b0018', 'WYG', '007-11b' );" name="007-11b" class="pb">[007-11b] <img width="20"  src="/static/img/kanseki-5.png"/></a></span><br/>
<span class='tline' id='l197' data-llen='4419:4442'>　怒以為刑賞不以貴賤髙下其心故也然則有土之</span><br/>
<span class='tline' id='l198' data-llen='4442:4458'>　君獨何所恃乎所恃者敬而已矣</span><br/>
<span class='tline' id='l199' data-llen='4458:4481'>　張氏曰髙其目下其耳天之聰明也其所以聰明者</span><br/>
<span class='tline' id='l200' data-llen='4481:4504'>　因民之聰明而已善者福之淫者禍之天之明畏也</span><br/>
<span class='tline' id='l201' data-llen='4504:4527'>　其所以明畏者因民之明威而已天視自我民視天</span><br/>
<span class='tline' id='l202' data-llen='4527:4550'>　聴自我民聴則其聰明因民可知矣民之所就天之</span><br/>
<span class='tline' id='l203' data-llen='4550:4573'>　所予民之所去天之所奪則其明畏自民可知矣於</span><br/>
<span class='tline' id='l204' data-llen='4573:4596'>　天言明畏於民亦言明威者蓋天不嫌於無威於天</span><br/>
<span class='tline' id='l205' data-llen='4596:4623'><a onclick="displayPageImage('KR1b0018', 'WYG', '007-12a' );" name="007-12a" class="pb">[007-12a] <img width="20"  src="/static/img/kanseki-5.png"/></a></span><br/>
<span class='tline' id='l206' data-llen='4623:4646'>　言畏則威可知矣於民言威則畏不足道也然民受</span><br/>
<span class='tline' id='l207' data-llen='4646:4669'>　天地之中以生其性命之理與天為一則其好惡取</span><br/>
<span class='tline' id='l208' data-llen='4669:4692'>　舍未嘗與天違也聖人知其如此故自民聰明以敘</span><br/>
<span class='tline' id='l209' data-llen='4692:4715'>　有典秩有禮則典禮不違民性自民明威以命有徳</span><br/>
<span class='tline' id='l210' data-llen='4715:4738'>　討有罪則賞罰不悖民心聖人之因民乃所以因天</span><br/>
<span class='tline' id='l211' data-llen='4738:4761'>　者也然而天之明畏豈擇貴賤而加之故曰達于上</span><br/>
<span class='tline' id='l212' data-llen='4761:4782'>　下如是則有土之君不可不欽故曰敬哉有土</span><br/>
<span class='tline' id='l213' data-llen='4782:4805'>臯陶曰朕言惠可厎行禹曰俞乃言厎可績臯陶曰予</span><br/>
<span class='tline' id='l214' data-llen='4805:4832'><a onclick="displayPageImage('KR1b0018', 'WYG', '007-12b' );" name="007-12b" class="pb">[007-12b] <img width="20"  src="/static/img/kanseki-5.png"/></a></span><br/>
<span class='tline' id='l215' data-llen='4832:4843'>未有知思曰贊贊襄哉</span><br/>
<span class='tline' id='l216' data-llen='4843:4866'>　無垢曰孔子云聖則吾不能我學不厭而教不倦也</span><br/>
<span class='tline' id='l217' data-llen='4866:4889'>　不厭不倦即贊襄之意也中庸曰維天之命於穆不</span><br/>
<span class='tline' id='l218' data-llen='4889:4912'>　已此言天之所以為天也文王之徳之純此言文王</span><br/>
<span class='tline' id='l219' data-llen='4912:4935'>　之所以為文也純亦不已不已者天也文王也孔子</span><br/>
<span class='tline' id='l220' data-llen='4935:4958'>　之不厭不倦臯陶之贊襄也湯之盤銘曰苟日新日</span><br/>
<span class='tline' id='l221' data-llen='4958:4981'>　日新又日新思曰贊贊襄哉則允迪厥徳不已而徳</span><br/>
<span class='tline' id='l222' data-llen='4981:5003'>　日新矣又不已則日日新矣又不已則又日新矣</span><br/>
<span class='tline' id='l223' data-llen='5003:5030'><a onclick="displayPageImage('KR1b0018', 'WYG', '007-13a' );" name="007-13a" class="pb">[007-13a] <img width="20"  src="/static/img/kanseki-5.png"/></a></span><br/>
<span class='tline' id='l224' data-llen='5030:5053'>　東坡曰贊進也襄上也臯陶之意曰吾不知其他思</span><br/>
<span class='tline' id='l225' data-llen='5053:5075'>　日夜進進而已知進而不知退知上而不知下也</span><br/>
<span class='tline' id='l226' data-llen='5075:5079'>益稷</span><br/>
<span class='tline' id='l227' data-llen='5079:5102'>　無垢曰益稷未嘗有一言而乃以名篇何也曰此史</span><br/>
<span class='tline' id='l228' data-llen='5102:5125'>　官之意也以謂禹之所以成功者以益稷同心為之</span><br/>
<span class='tline' id='l229' data-llen='5125:5148'>　佐也同心贊協得以名篇使後世之士知功不必争</span><br/>
<span class='tline' id='l230' data-llen='5148:5171'>　名不必擅倘吾懷至公之心共成天下之務如益稷</span><br/>
<span class='tline' id='l231' data-llen='5171:5194'>　者亦自不廢於唐虞之時得列名於禹臯陶之後則</span><br/>
<span class='tline' id='l232' data-llen='5194:5221'><a onclick="displayPageImage('KR1b0018', 'WYG', '007-13b' );" name="007-13b" class="pb">[007-13b] <img width="20"  src="/static/img/kanseki-5.png"/></a></span><br/>
<span class='tline' id='l233' data-llen='5221:5244'>　忌嫉之心强愎之意庶㡬其少瘳乎益助禹以刋木</span><br/>
<span class='tline' id='l234' data-llen='5244:5267'>　而奏鮮食稷助禹以濬川而奏艱食鮮食二人與同</span><br/>
<span class='tline' id='l235' data-llen='5267:5290'>　其勞苦共成其大功二人之心一而無間史官以其</span><br/>
<span class='tline' id='l236' data-llen='5290:5309'>　一也故以益稷名篇而附於臯陶之後焉</span><br/>
<span class='tline' id='l237' data-llen='5309:5332'>帝曰來禹汝亦昌言禹拜曰都帝予何言予思日孜孜</span><br/>
<span class='tline' id='l238' data-llen='5332:5355'>　無垢曰舜使禹亦昌言禹見舜好善不已之心嘆曰</span><br/>
<span class='tline' id='l239' data-llen='5355:5378'>　美哉此好善之心然臯陶昌言至此極矣予復何言</span><br/>
<span class='tline' id='l240' data-llen='5378:5401'>　哉予思日孜孜行其平生所學所得者在克艱之言</span><br/>
<span class='tline' id='l241' data-llen='5401:5428'><a onclick="displayPageImage('KR1b0018', 'WYG', '007-14a' );" name="007-14a" class="pb">[007-14a] <img width="20"  src="/static/img/kanseki-5.png"/></a></span><br/>
<span class='tline' id='l242' data-llen='5428:5451'>　爾余讀至此乃知聖賢之心如此其一也　又曰禹</span><br/>
<span class='tline' id='l243' data-llen='5451:5474'>　之功即舜之功舜不於禹之外别自求功臯陶之謨</span><br/>
<span class='tline' id='l244' data-llen='5474:5497'>　即舜之謨舜不於臯陶之外别自陳謨至于禹之心</span><br/>
<span class='tline' id='l245' data-llen='5497:5520'>　即臯陶之心所以不見謨在臯陶而若在己也臯陶</span><br/>
<span class='tline' id='l246' data-llen='5520:5542'>　之心即禹之心所以不見功在大禹而若在已也</span><br/>
<span class='tline' id='l247' data-llen='5542:5565'>　包氏曰君臣都俞相敕戒胥賡歌其功逺其言粹故</span><br/>
<span class='tline' id='l248' data-llen='5565:5588'>　録而為謨大禹謨臯陶謨是也益稷則不能言謨然</span><br/>
<span class='tline' id='l249' data-llen='5588:5611'>　稷為后稷益作虞奏艱食鮮食懋遷有無其功鉅者</span><br/>
<span class='tline' id='l250' data-llen='5611:5638'><a onclick="displayPageImage('KR1b0018', 'WYG', '007-14b' );" name="007-14b" class="pb">[007-14b] <img width="20"  src="/static/img/kanseki-5.png"/></a></span><br/>
<span class='tline' id='l251' data-llen='5638:5656'>　也徳焉而謨功焉而否不亦昭昭然乎</span><br/>
<span class='tline' id='l252' data-llen='5656:5679'>臯陶曰吁如何禹曰洪水滔天浩浩懷山襄陵下民昏</span><br/>
<span class='tline' id='l253' data-llen='5679:5702'>墊予乘四載隨山刋木暨益奏庶鮮食予決九川距四</span><br/>
<span class='tline' id='l254' data-llen='5702:5725'>海濬畎澮距川暨稷播奏庶艱食鮮食懋遷有無化居</span><br/>
<span class='tline' id='l255' data-llen='5725:5743'>烝民乃粒萬邦作乂臯陶曰俞師汝昌言</span><br/>
<span class='tline' id='l256' data-llen='5743:5766'>　張氏曰昬言其性之失也墊言其身之弱也民之昏</span><br/>
<span class='tline' id='l257' data-llen='5766:5789'>　墊如此聖人其可以坐視斯民之罹害而不為之憂</span><br/>
<span class='tline' id='l258' data-llen='5789:5812'>　乎此禹之所以思日孜孜至於三過其門而不入蓋</span><br/>
<span class='tline' id='l259' data-llen='5812:5839'><a onclick="displayPageImage('KR1b0018', 'WYG', '007-15a' );" name="007-15a" class="pb">[007-15a] <img width="20"  src="/static/img/kanseki-5.png"/></a></span><br/>
<span class='tline' id='l260' data-llen='5839:5853'>　以天下之溺猶已之溺故也</span><br/>
<span class='tline' id='l261' data-llen='5853:5876'>　吕氏曰予乗四載即舊注所謂水乘舟陸乘車泥乘</span><br/>
<span class='tline' id='l262' data-llen='5876:5899'>　輴山乘樏隨山刋其木以相視水勢於是與益稷播</span><br/>
<span class='tline' id='l263' data-llen='5899:5922'>　艱食奏鮮食鮮鳥獸之食當水土未平之時田澤蔽</span><br/>
<span class='tline' id='l264' data-llen='5922:5945'>　塞全未播種故但奏鮮食及水漸平民之播種尚艱</span><br/>
<span class='tline' id='l265' data-llen='5945:5968'>　故曰艱食所謂榖粟之食也惟其艱故以食鳥獸之</span><br/>
<span class='tline' id='l266' data-llen='5968:5991'>　食相兼當洪水未平天下道路割絶不通故天下之</span><br/>
<span class='tline' id='l267' data-llen='5991:6014'>　物有處充積無處全無天生萬物欲以養天下不可</span><br/>
<span class='tline' id='l268' data-llen='6014:6041'><a onclick="displayPageImage('KR1b0018', 'WYG', '007-15b' );" name="007-15b" class="pb">[007-15b] <img width="20"  src="/static/img/kanseki-5.png"/></a></span><br/>
<span class='tline' id='l269' data-llen='6041:6064'>　不均化居變其居積謂如此處出茶茶必有餘積故</span><br/>
<span class='tline' id='l270' data-llen='6064:6087'>　化之於出鹽之地使鹽處有茶茶處有鹽物物如此</span><br/>
<span class='tline' id='l271' data-llen='6087:6110'>　自然均足於是烝民乃得全用粒食天下皆得其治</span><br/>
<span class='tline' id='l272' data-llen='6110:6133'>　此非禹之夸辭也禹在虞朝所謂不矜不伐不自滿</span><br/>
<span class='tline' id='l273' data-llen='6133:6156'>　假之人也成功之後宜其所過者化而日求新功不</span><br/>
<span class='tline' id='l274' data-llen='6156:6179'>　忮不求何用不臧至子路終身誦之夫子則曰是道</span><br/>
<span class='tline' id='l275' data-llen='6179:6202'>　也何足以臧禹亦聖人豈不知此今乃歴舉其功似</span><br/>
<span class='tline' id='l276' data-llen='6202:6225'>　若矜伐者蓋治定功成禹恐虞朝之臣見其已成而</span><br/>
<span class='tline' id='l277' data-llen='6225:6252'><a onclick="displayPageImage('KR1b0018', 'WYG', '007-16a' );" name="007-16a" class="pb">[007-16a] <img width="20"  src="/static/img/kanseki-5.png"/></a></span><br/>
<span class='tline' id='l278' data-llen='6252:6275'>　不知其經營艱難若是故自言之以常存敬懼之心</span><br/>
<span class='tline' id='l279' data-llen='6275:6298'>禹曰都帝愼乃在位帝曰俞禹曰安汝止惟㡬惟康其</span><br/>
<span class='tline' id='l280' data-llen='6298:6319'>弼直惟動丕應徯志以昭受上帝天其申命用休</span><br/>
<span class='tline' id='l281' data-llen='6319:6342'>　無垢曰夫居天子之位豈易事哉天命難諶斯民難</span><br/>
<span class='tline' id='l282' data-llen='6342:6365'>　保治中有亂安中有危可不謹哉謹之之道如何安</span><br/>
<span class='tline' id='l283' data-llen='6365:6388'>　汝止惟㡬惟康其弼直此謹之之道也止謂心所安</span><br/>
<span class='tline' id='l284' data-llen='6388:6411'>　處不愧屋漏不欺暗室戒謹不睹恐懼不聞心則安</span><br/>
<span class='tline' id='l285' data-llen='6411:6434'>　矣雖居無人之處常若十手所指十目所視其敢忽</span><br/>
<span class='tline' id='l286' data-llen='6434:6461'><a onclick="displayPageImage('KR1b0018', 'WYG', '007-16b' );" name="007-16b" class="pb">[007-16b] <img width="20"  src="/static/img/kanseki-5.png"/></a></span><br/>
<span class='tline' id='l287' data-llen='6461:6484'>　乎然而禍有起於㣲眇變有生於倉猝古人所以詠</span><br/>
<span class='tline' id='l288' data-llen='6484:6507'>　履霜之不早戒言蔓草之難圖則於安其止之中又</span><br/>
<span class='tline' id='l289' data-llen='6507:6530'>　當觀㡬㣲於將然也審證㕘詳果安而無危果吉而</span><br/>
<span class='tline' id='l290' data-llen='6530:6553'>　無凶果治而無亂則循其禮而行之因其勢而成之</span><br/>
<span class='tline' id='l291' data-llen='6553:6576'>　此所以又言惟康也然而自以為是未必天下皆以</span><br/>
<span class='tline' id='l292' data-llen='6576:6599'>　為是自以為正未必天下皆以為正私意妄見其害</span><br/>
<span class='tline' id='l293' data-llen='6599:6622'>　人多矣此所以有望於正救之臣而欲其弼直也惟</span><br/>
<span class='tline' id='l294' data-llen='6622:6645'>　正救之臣直則天子曰然弼臣曰不然吾將審其言</span><br/>
<span class='tline' id='l295' data-llen='6645:6672'><a onclick="displayPageImage('KR1b0018', 'WYG', '007-17a' );" name="007-17a" class="pb">[007-17a] <img width="20"  src="/static/img/kanseki-5.png"/></a></span><br/>
<span class='tline' id='l296' data-llen='6672:6695'>　而從其所謂不然者天子曰可弼臣曰不可吾將審</span><br/>
<span class='tline' id='l297' data-llen='6695:6718'>　其言而從其所謂不可者如此則以心而無愧以變</span><br/>
<span class='tline' id='l298' data-llen='6718:6741'>　而無忽以事則無謬以天下之聞見盡白於上則無</span><br/>
<span class='tline' id='l299' data-llen='6741:6764'>　不快於心者故一動則合人心而大應以待吾志矣</span><br/>
<span class='tline' id='l300' data-llen='6764:6787'>　人心既同則顯然上合天心而昭受上帝天其申命</span><br/>
<span class='tline' id='l301' data-llen='6787:6793'>　用休矣</span><br/>
<span class='tline' id='l302' data-llen='6793:6816'>　張氏曰在位者人君所與共治之人也與君子則治</span><br/>
<span class='tline' id='l303' data-llen='6816:6839'>　與小人則亂一或不謹其所與則敗亂隨至此禹之</span><br/>
<span class='tline' id='l304' data-llen='6839:6866'><a onclick="displayPageImage('KR1b0018', 'WYG', '007-17b' );" name="007-17b" class="pb">[007-17b] <img width="20"  src="/static/img/kanseki-5.png"/></a></span><br/>
<span class='tline' id='l305' data-llen='6866:6888'>　戒舜所以使之慎乃在位欲其無輕於得人故也</span><br/>
<span class='tline' id='l306' data-llen='6888:6911'>　又曰夫為人君者止於仁為人臣者止於忠為人父</span><br/>
<span class='tline' id='l307' data-llen='6911:6934'>　者止於慈為人子者止於孝禹之戒舜使之安汝止</span><br/>
<span class='tline' id='l308' data-llen='6934:6957'>　蓋以舜之為君當止於仁故也仁者静則能止安其</span><br/>
<span class='tline' id='l309' data-llen='6957:6980'>　所止則安仁而已夫人莫鑑於流水而鑑於止水惟</span><br/>
<span class='tline' id='l310' data-llen='6980:7003'>　止能止衆止則為人君者其可不知所止哉惟㡬則</span><br/>
<span class='tline' id='l311' data-llen='7003:7026'>　使之知其㡬惟康則使之安其身也㡬者動之㣲惟</span><br/>
<span class='tline' id='l312' data-llen='7026:7049'>　㡬則其智足以有察康者安之至惟康則其動不妄</span><br/>
<span class='tline' id='l313' data-llen='7049:7076'><a onclick="displayPageImage('KR1b0018', 'WYG', '007-18a' );" name="007-18a" class="pb">[007-18a] <img width="20"  src="/static/img/kanseki-5.png"/></a></span><br/>
<span class='tline' id='l314' data-llen='7076:7099'>　安汝止惟㡬惟康則其在我者盡矣然其在我者未</span><br/>
<span class='tline' id='l315' data-llen='7099:7122'>　能無失故其弼直者欲其所弼已者直也其弼直則</span><br/>
<span class='tline' id='l316' data-llen='7122:7145'>　左右前後皆正人為之君者可以立於無過之地矣</span><br/>
<span class='tline' id='l317' data-llen='7145:7168'>　如是則一人有事于四方而四方莫不丕應徯志丕</span><br/>
<span class='tline' id='l318' data-llen='7168:7191'>　應者聴唱而和之之謂也徯志者先意而從之之謂</span><br/>
<span class='tline' id='l319' data-llen='7191:7214'>　也惟動丕應徯志則人與之矣人與之則天與之天</span><br/>
<span class='tline' id='l320' data-llen='7214:7237'>　與之則天之所眷命故繼之以昭受上帝天其申命</span><br/>
<span class='tline' id='l321' data-llen='7237:7260'>　用休上帝者昊天上帝也天者凡在天之百神也昭</span><br/>
<span class='tline' id='l322' data-llen='7260:7287'><a onclick="displayPageImage('KR1b0018', 'WYG', '007-18b' );" name="007-18b" class="pb">[007-18b] <img width="20"  src="/static/img/kanseki-5.png"/></a></span><br/>
<span class='tline' id='l323' data-llen='7287:7310'>　受上帝則天與之矣天其申命用休則在天之百神</span><br/>
<span class='tline' id='l324' data-llen='7310:7323'>　又從而重命之以休福也</span><br/>
<span class='tline' id='l325' data-llen='7323:7346'>　陳氏曰大學之道在止於至善知止然後能定能定</span><br/>
<span class='tline' id='l326' data-llen='7346:7369'>　然後能静能静然後能安君止於仁臣止於敬既知</span><br/>
<span class='tline' id='l327' data-llen='7369:7392'>　其止則反覆倒置無非仁與敬也所居之位不同所</span><br/>
<span class='tline' id='l328' data-llen='7392:7415'>　臨之事不一而皆有一至善以為止反覆終始不忘</span><br/>
<span class='tline' id='l329' data-llen='7415:7438'>　於止然後能定能静至於能安至於安矣則舉天下</span><br/>
<span class='tline' id='l330' data-llen='7438:7461'>　之事不能易其止其慮患也甚㣲其應物也出於無</span><br/>
<span class='tline' id='l331' data-llen='7461:7488'><a onclick="displayPageImage('KR1b0018', 'WYG', '007-19a' );" name="007-19a" class="pb">[007-19a] <img width="20"  src="/static/img/kanseki-5.png"/></a></span><br/>
<span class='tline' id='l332' data-llen='7488:7511'>　心慮患甚㣲者㡬也應物無心者康也惟㡬則嗜慾</span><br/>
<span class='tline' id='l333' data-llen='7511:7534'>　不生於心惟康則利害不汩於中嗜慾消而利害之</span><br/>
<span class='tline' id='l334' data-llen='7534:7557'>　甚者不能汩則凡弼輔乎我者自然直矣君能㡬康</span><br/>
<span class='tline' id='l335' data-llen='7557:7580'>　而輔弼之臣又直是惟無動動則天下大應吾志而</span><br/>
<span class='tline' id='l336' data-llen='7580:7603'>　無有逆我者矣此不言而信信在言前之功用也如</span><br/>
<span class='tline' id='l337' data-llen='7603:7625'>　此則非惟人應之天亦將申錫其命以休美之矣</span><br/>
<span class='tline' id='l338' data-llen='7625:7641'>帝曰吁臣哉鄰哉鄰哉臣哉禹曰俞</span><br/>
<span class='tline' id='l339' data-llen='7641:7664'>　無垢曰臣哉鄰哉以言此事在衆臣與親近之力爾</span><br/>
<span class='tline' id='l340' data-llen='7664:7691'><a onclick="displayPageImage('KR1b0018', 'WYG', '007-19b' );" name="007-19b" class="pb">[007-19b] <img width="20"  src="/static/img/kanseki-5.png"/></a></span><br/>
<span class='tline' id='l341' data-llen='7691:7714'>　又曰鄰哉臣哉又言此事在親近衆臣之力爾其言</span><br/>
<span class='tline' id='l342' data-llen='7714:7737'>　反覆勁急此乃舜深見此理當臣鄰交修不可少怠</span><br/>
<span class='tline' id='l343' data-llen='7737:7760'>　也夫有衆臣效職於外然後論思獻納之官侍御僕</span><br/>
<span class='tline' id='l344' data-llen='7760:7783'>　從之人得以盡其忠此近臣須於衆臣之意也有近</span><br/>
<span class='tline' id='l345' data-llen='7783:7806'>　臣盡忠於内然後衆臣得以安其職此衆臣須於近</span><br/>
<span class='tline' id='l346' data-llen='7806:7829'>　臣之意也　又曰漢元帝唐文宗皆孜孜求治之君</span><br/>
<span class='tline' id='l347' data-llen='7829:7852'>　也然元帝有一蕭望之而不能用乃信任石顯文宗</span><br/>
<span class='tline' id='l348' data-llen='7852:7875'>　有一裴度而不能用乃依鄭注李訓一則殺賢者之</span><br/>
<span class='tline' id='l349' data-llen='7875:7902'><a onclick="displayPageImage('KR1b0018', 'WYG', '007-20a' );" name="007-20a" class="pb">[007-20a] <img width="20"  src="/static/img/kanseki-5.png"/></a></span><br/>
<span class='tline' id='l350' data-llen='7902:7925'>　失一則有甘露之禍言之使人於邑豈知有舜為君</span><br/>
<span class='tline' id='l351' data-llen='7925:7939'>　有禹為臣乃至如此之盛乎</span><br/>
<span class='tline' id='l352' data-llen='7939:7962'>　張氏曰臣哉者以分言之也鄰哉者以情言之也一</span><br/>
<span class='tline' id='l353' data-llen='7962:7985'>　於分則離一於情則䙝先王之馭其臣也其忘分以</span><br/>
<span class='tline' id='l354' data-llen='7985:8008'>　道其嚴分以禮外不至于離内不至于䙝此臣哉鄰</span><br/>
<span class='tline' id='l355' data-llen='8008:8031'>　哉鄰哉臣哉舜之所以告禹也臣哉鄰哉者言臣當</span><br/>
<span class='tline' id='l356' data-llen='8031:8054'>　鄰我者也鄰哉臣哉者乃所以為臣也唐虞之世上</span><br/>
<span class='tline' id='l357' data-llen='8054:8077'>　下協心君臣同徳都俞賡歌無或異志者進此道也</span><br/>
</p>
<p><br/>
</p>
  </div>