<div id="txtcont" class="span9" style="position: relative;">
    <p>
<span class='tline' id='l7' data-llen='155:181'><a onclick="displayPageImage('KR1a0082', 'WYG', '000-1a' );" name="000-1a" class="pb">[000-1a] <img width="20"  src="/static/img/kanseki-5.png"/></a></span>
<span class='tline' id='l8' data-llen='181:197'>欽定四庫全書　　　　　經部一</span>
<span class='tline' id='l9' data-llen='197:214'>　周易集𫝊　　　　　　　易類</span>
<span class='tline' id='l10' data-llen='214:220'>　　提要</span>
<span class='tline' id='l11' data-llen='220:247'>　　　　<span class='krp-note'>臣/</span>等謹案周易集𫝊八卷元龍仁夫撰仁夫</span>
<span class='tline' id='l12' data-llen='247:270'>　　　　字觀復廬陵人吉安府志作永新人官湖廣</span>
<span class='tline' id='l13' data-llen='270:293'>　　　　儒學提舉是書成于至治辛酉董真卿周易</span>
<span class='tline' id='l14' data-llen='293:316'>　　　　會通稱其有自序一篇此本無之朱彛尊經</span>
<span class='tline' id='l15' data-llen='316:339'>　　　　義考于舊序例皆全録而亦無是篇則其佚</span>
<span class='tline' id='l16' data-llen='339:365'><a onclick="displayPageImage('KR1a0082', 'WYG', '000-1b' );" name="000-1b" class="pb">[000-1b] <img width="20"  src="/static/img/kanseki-5.png"/></a></span>
<span class='tline' id='l17' data-llen='365:389'>　　　　已久矣吉安府志云仁夫周易集𫝊十八卷</span>
<span class='tline' id='l18' data-llen='389:412'>　　　　立説主本義每卦爻下各分變象辭占今觀</span>
<span class='tline' id='l19' data-llen='412:435'>　　　　所注雖根據程朱者多而意在即象詁義于</span>
<span class='tline' id='l20' data-llen='435:458'>　　　　卦象爻象互觀析觀反覆推闡頗能抒所心</span>
<span class='tline' id='l21' data-llen='458:481'>　　　　得非如胡炳文等墨守舊文徒博尊朱之名</span>
<span class='tline' id='l22' data-llen='481:504'>　　　　者也吉安府志又稱其謂襍卦為占筮書引</span>
<span class='tline' id='l23' data-llen='504:528'>　　　　春秋𫝊屯固比入坤安震殺皆以一字斷卦</span>
<span class='tline' id='l24' data-llen='528:551'>　　　　義為証其説似創而有本亦異乎游談無根</span>
<span class='tline' id='l25' data-llen='551:577'><a onclick="displayPageImage('KR1a0082', 'WYG', '000-2a' );" name="000-2a" class="pb">[000-2a] <img width="20"  src="/static/img/kanseki-5.png"/></a></span>
<span class='tline' id='l26' data-llen='577:600'>　　　　元史稱仁夫所著周易多發前儒之所未發</span>
<span class='tline' id='l27' data-llen='600:623'>　　　　殆不誤矣原書十八卷今僅存八卷然其上</span>
<span class='tline' id='l28' data-llen='623:647'>　　　　下經及彖象𫝊皆已全具朱彛尊曝書亭集</span>
<span class='tline' id='l29' data-llen='647:670'>　　　　有是書跋謂通志堂刻經解時以其殘缺故</span>
<span class='tline' id='l30' data-llen='670:694'>　　　　未開雕云云夫𫝊録古書當問其義理之是</span>
<span class='tline' id='l31' data-llen='694:717'>　　　　非不當論其篇頁之完闕殘編斷簡古人尚</span>
<span class='tline' id='l32' data-llen='717:740'>　　　　且蒐輯仁夫是書上下經裒然俱完而以不</span>
<span class='tline' id='l33' data-llen='740:763'>　　　　全棄之何其傎也況傅寅禹貢説斷程大昌</span>
<span class='tline' id='l34' data-llen='763:789'><a onclick="displayPageImage('KR1a0082', 'WYG', '000-2b' );" name="000-2b" class="pb">[000-2b] <img width="20"  src="/static/img/kanseki-5.png"/></a></span>
<span class='tline' id='l35' data-llen='789:813'>　　　　禹貢圖説林之竒三山書𫝊今以永樂大典</span>
<span class='tline' id='l36' data-llen='813:836'>　　　　校之皆非完帙而徐氏仍登梨棗是又何説</span>
<span class='tline' id='l37' data-llen='836:859'>　　　　歟今特録存之俾重著于世庶于經學有所</span>
<span class='tline' id='l38' data-llen='859:878'>　　　　禆焉乾隆四十三年五月恭校上</span>
<span class='tline' id='l39' data-llen='878:910'>　　　　　　　總纂官<span class='krp-note'>臣/</span>紀昀<span class='krp-note'>臣/</span>陸錫熊<span class='krp-note'>臣/</span>孫士毅</span>
<span class='tline' id='l40' data-llen='910:935'>　　　　　　　總　校　官　<span class='krp-note'>臣/</span>陸　　費　墀</span>
</p>
<p>
</p>
  </div>