<div id="txtcont" class="span9" style="position: relative;">
    <p>
<span class='tline' id='l7' data-llen='161:187'><a onclick="displayPageImage('KR1a0074', 'WYG', '011-1a' );" name="011-1a" class="pb">[011-1a] <img width="20"  src="/static/img/kanseki-5.png"/></a></span>
<span class='tline' id='l8' data-llen='187:195'>欽定四庫全書</span>
<span class='tline' id='l9' data-llen='195:210'>　周易程朱傳義折𠂻卷十一</span>
<span class='tline' id='l10' data-llen='210:231'>　　　　　　　　　　　　　元　趙采　撰</span>
<span class='tline' id='l11' data-llen='231:241'>䷒<span class='krp-note'>兑下/坤上</span></span>
<span class='tline' id='l12' data-llen='241:264'>　程子曰序卦有事而後可大故受之以臨臨者大也</span>
<span class='tline' id='l13' data-llen='264:287'>　蠱者事也有事則可大矣故受之以臨也韓康伯曰</span>
<span class='tline' id='l14' data-llen='287:310'>　可大之業由事而生二陽方長而盛大故為臨也為</span>
<span class='tline' id='l15' data-llen='310:333'>　卦澤上有地澤上之地岸也與水相際臨近乎水故</span>
<span class='tline' id='l16' data-llen='333:359'><a onclick="displayPageImage('KR1a0074', 'WYG', '011-1b' );" name="011-1b" class="pb">[011-1b] <img width="20"  src="/static/img/kanseki-5.png"/></a></span>
<span class='tline' id='l17' data-llen='359:382'>　為臨天下之物宻邇相臨者莫若地與水故地上有</span>
<span class='tline' id='l18' data-llen='382:405'>　水則為比澤上有地則為臨也臨者臨民臨事凡所</span>
<span class='tline' id='l19' data-llen='405:422'>　臨皆是在卦取自上臨下臨民之義</span>
<span class='tline' id='l20' data-llen='422:435'>臨元亨利貞至于八月有凶</span>
<span class='tline' id='l21' data-llen='435:458'>　程子曰以卦才言也臨之道如卦之才則大亨而正</span>
<span class='tline' id='l22' data-llen='458:481'>　也二陽方長於下陽道嚮盛之時聖人豫為之戒曰</span>
<span class='tline' id='l23' data-llen='481:504'>　陽雖方長至于八月則其道消矣是有凶也大率聖</span>
<span class='tline' id='l24' data-llen='504:528'>　人為戒必于方盛之時方盛而慮衰則可以防其滿極</span>
<span class='tline' id='l25' data-llen='528:554'><a onclick="displayPageImage('KR1a0074', 'WYG', '011-2a' );" name="011-2a" class="pb">[011-2a] <img width="20"  src="/static/img/kanseki-5.png"/></a></span>
<span class='tline' id='l26' data-llen='554:577'>　而圖其永久若既衰而後戒亦無及矣自古天下安</span>
<span class='tline' id='l27' data-llen='577:600'>　治未有久而不亂者盖不能戒于盛也方其盛而不</span>
<span class='tline' id='l28' data-llen='600:623'>　知戒故狃安富則驕侈生樂舒肆則綱紀壊忘禍亂</span>
<span class='tline' id='l29' data-llen='623:640'>　則釁孽萌是以浸滛不知亂之至也</span>
<span class='tline' id='l30' data-llen='640:663'>　朱子曰臨進而凌逼于物也二陽浸長以逼於隂故</span>
<span class='tline' id='l31' data-llen='663:686'>　為臨十二月之卦也又其為卦下兑説上坤順九二</span>
<span class='tline' id='l32' data-llen='686:709'>　以剛居中上應六五故占者大亨而利于正然至于</span>
<span class='tline' id='l33' data-llen='709:732'>　八月當有凶也八月謂自復卦一陽之月至于遯卦</span>
<span class='tline' id='l34' data-llen='732:758'><a onclick="displayPageImage('KR1a0074', 'WYG', '011-2b' );" name="011-2b" class="pb">[011-2b] <img width="20"  src="/static/img/kanseki-5.png"/></a></span>
<span class='tline' id='l35' data-llen='758:781'>　二隂之月隂長陽遯之時也或曰八月謂夏正八月</span>
<span class='tline' id='l36' data-llen='781:800'>　於卦為觀亦臨之反對也又因占而戒之</span>
<span class='tline' id='l37' data-llen='800:823'>　　愚曰臨不特是上臨下凡進相逼近皆謂之臨四</span>
<span class='tline' id='l38' data-llen='823:846'>　　隂下臨二陽二陽自下進上臨四隂皆為臨也元</span>
<span class='tline' id='l39' data-llen='846:869'>　　亨利貞與乾不同自屯随以下言元亨利貞者凡</span>
<span class='tline' id='l40' data-llen='869:892'>　　六卦皆是大亨而利于正陽雖浸長而臨不以正</span>
<span class='tline' id='l41' data-llen='892:915'>　　亦有不利者矣至于八月有凶謂乾九二為臨歴</span>
<span class='tline' id='l42' data-llen='915:938'>　　九三九四上九至坤六三每爻當一月凡八月而</span>
<span class='tline' id='l43' data-llen='938:964'><a onclick="displayPageImage('KR1a0074', 'WYG', '011-3a' );" name="011-3a" class="pb">[011-3a] <img width="20"  src="/static/img/kanseki-5.png"/></a></span>
<span class='tline' id='l44' data-llen='964:987'>　　成否君子有凶矣盖易之八月不以三正數月如</span>
<span class='tline' id='l45' data-llen='987:1010'>　　復言七日来復言陽氣自姤消去歴七爻為復而</span>
<span class='tline' id='l46' data-llen='1010:1033'>　　一陽方来此言八月有凶言二陽自臨浸長歴八</span>
<span class='tline' id='l47' data-llen='1033:1056'>　　爻至否三隂成而有凶自復而逆數于姤從姤而</span>
<span class='tline' id='l48' data-llen='1056:1079'>　　来故曰来自臨而順數至否故曰至于於一陽生</span>
<span class='tline' id='l49' data-llen='1079:1102'>　　言日日言来復喜君子也于三陽長言月月言有</span>
<span class='tline' id='l50' data-llen='1102:1125'>　　凶憂小人也於二陽浸長而憂小人辨之貴早也</span>
<span class='tline' id='l51' data-llen='1125:1148'>　　先儒論八月各異孔頴逹從建丑至建申褚氏從</span>
<span class='tline' id='l52' data-llen='1148:1174'><a onclick="displayPageImage('KR1a0074', 'WYG', '011-3b' );" name="011-3b" class="pb">[011-3b] <img width="20"  src="/static/img/kanseki-5.png"/></a></span>
<span class='tline' id='l53' data-llen='1174:1197'>　　建寅至建酉何氏王昭素胡旦從建子至建未若</span>
<span class='tline' id='l54' data-llen='1197:1220'>　　從建子是自復數從建寅是自泰數豈有聖人於</span>
<span class='tline' id='l55' data-llen='1220:1243'>　　臨卦發詞而諸儒乃從他卦起數哉然則孔氏之</span>
<span class='tline' id='l56' data-llen='1243:1250'>　　説為優</span>
<span class='tline' id='l57' data-llen='1250:1273'>彖曰臨剛浸而長説而順剛中而應大亨以正天之道</span>
<span class='tline' id='l58' data-llen='1273:1286'>也至于八月有凶消不久也</span>
<span class='tline' id='l59' data-llen='1286:1309'>　程子曰浸漸也二陽長於下而漸進也下兑上坤和</span>
<span class='tline' id='l60' data-llen='1309:1332'>　説而順也剛得中道而有應助是以能大亨而得正</span>
<span class='tline' id='l61' data-llen='1332:1358'><a onclick="displayPageImage('KR1a0074', 'WYG', '011-4a' );" name="011-4a" class="pb">[011-4a] <img width="20"  src="/static/img/kanseki-5.png"/></a></span>
<span class='tline' id='l62' data-llen='1358:1381'>　合天之道剛正而和順天之道也化育之功所以不</span>
<span class='tline' id='l63' data-llen='1381:1404'>　息者剛正和順而已以此臨人臨事臨天下莫不大</span>
<span class='tline' id='l64' data-llen='1404:1427'>　亨而得正也兑為説説乃和也臨二陽生陽方漸盛</span>
<span class='tline' id='l65' data-llen='1427:1450'>　之時故聖人為之戒云陽雖方長然至于八月則消</span>
<span class='tline' id='l66' data-llen='1450:1473'>　而凶矣八月謂陽生之八月陽始生於復自復至遯</span>
<span class='tline' id='l67' data-llen='1473:1496'>　凡八月自建子至建未也二隂長而陽消矣故云消</span>
<span class='tline' id='l68' data-llen='1496:1519'>　不乆也在隂陽之氣言之則消長如循環不可易也</span>
<span class='tline' id='l69' data-llen='1519:1542'>　以人事言之則陽為君子隂為小人方君子道長之</span>
<span class='tline' id='l70' data-llen='1542:1568'><a onclick="displayPageImage('KR1a0074', 'WYG', '011-4b' );" name="011-4b" class="pb">[011-4b] <img width="20"  src="/static/img/kanseki-5.png"/></a></span>
<span class='tline' id='l71' data-llen='1568:1591'>　時聖人為之誡使知極則有凶之理而虞備之常不</span>
<span class='tline' id='l72' data-llen='1591:1603'>　不至于滿極則无凶也</span>
<span class='tline' id='l73' data-llen='1603:1626'>　　愚曰剛浸而長説而順剛中而應此三句言臨之</span>
<span class='tline' id='l74' data-llen='1626:1649'>　　卦爻有此三善也剛長是二陽浸臨四隂剛自一</span>
<span class='tline' id='l75' data-llen='1649:1672'>　　而二長必以浸則進不驟矣説而順是兑上臨坤</span>
<span class='tline' id='l76' data-llen='1672:1695'>　　坤下臨兑内體和説外體柔順則行不暴矣剛中</span>
<span class='tline' id='l77' data-llen='1695:1718'>　　而應則單説九二六五之相臨二居中以剛而應</span>
<span class='tline' id='l78' data-llen='1718:1741'>　　乎五五居中以柔而應乎二則德不偏矣大亨以</span>
<span class='tline' id='l79' data-llen='1741:1767'><a onclick="displayPageImage('KR1a0074', 'WYG', '011-5a' );" name="011-5a" class="pb">[011-5a] <img width="20"  src="/static/img/kanseki-5.png"/></a></span>
<span class='tline' id='l80' data-llen='1767:1790'>　　正緫説二陽為臨之道此便是天之道也至于八</span>
<span class='tline' id='l81' data-llen='1790:1813'>　　月有凶消不乆也夫以六陽言之其長至二猶有</span>
<span class='tline' id='l82' data-llen='1813:1836'>　　四也推至八月則四爻之外又歴三隂可謂久矣</span>
<span class='tline' id='l83' data-llen='1836:1859'>　　而曰不乆者言臨二陽浸長切道長之時進逼治</span>
<span class='tline' id='l84' data-llen='1859:1882'>　　安之際雖未是泰而踐開泰之機雖未丕平而接</span>
<span class='tline' id='l85' data-llen='1882:1905'>　　丕平之際正當隂陽消長之㑹泰之與否只反掌</span>
<span class='tline' id='l86' data-llen='1905:1928'>　　間事耳故曰消不久也君子當思消不久之戒他</span>
<span class='tline' id='l87' data-llen='1928:1951'>　　日臨事必不失枝落節若持八月尚久之心事到</span>
<span class='tline' id='l88' data-llen='1951:1977'><a onclick="displayPageImage('KR1a0074', 'WYG', '011-5b' );" name="011-5b" class="pb">[011-5b] <img width="20"  src="/static/img/kanseki-5.png"/></a></span>
<span class='tline' id='l89' data-llen='1977:1987'>　　面前必无措置</span>
<span class='tline' id='l90' data-llen='1987:2008'>象曰澤上有地臨君子以教思无窮容保民无疆</span>
<span class='tline' id='l91' data-llen='2008:2031'>　程子曰澤之上有地澤岸也水之際也物之相臨與</span>
<span class='tline' id='l92' data-llen='2031:2055'>　含容无若水之在地故澤上有地為臨也君子觀親臨</span>
<span class='tline' id='l93' data-llen='2055:2078'>　之象則教思无窮親臨于民則有教導之意思也无</span>
<span class='tline' id='l94' data-llen='2078:2101'>　窮至誠无斁也觀含容之象則有容保民之心无疆</span>
<span class='tline' id='l95' data-llen='2101:2124'>　廣大无疆限也含容有廣大之意故為无窮无疆之</span>
<span class='tline' id='l96' data-llen='2124:2128'>　義</span>
<span class='tline' id='l97' data-llen='2128:2154'><a onclick="displayPageImage('KR1a0074', 'WYG', '011-6a' );" name="011-6a" class="pb">[011-6a] <img width="20"  src="/static/img/kanseki-5.png"/></a></span>
<span class='tline' id='l98' data-llen='2154:2177'>　　愚曰澤上有地臨是地澤相接得逼近君子以教</span>
<span class='tline' id='l99' data-llen='2177:2200'>　　思无窮是日日與民相親相接處正好教導訓廸</span>
<span class='tline' id='l100' data-llen='2200:2223'>　　无窮是無日不臨无日不教便是教不倦底意周</span>
<span class='tline' id='l101' data-llen='2223:2246'>　　禮地官掌教得臨之義自鄊大夫至州閭族黨皆</span>
<span class='tline' id='l102' data-llen='2246:2269'>　　以教民為職為他日日與民相接臨得親切故也</span>
<span class='tline' id='l103' data-llen='2269:2292'>　　容保民无疆非立城郭繕甲兵以保衛之教之即</span>
<span class='tline' id='l104' data-llen='2292:2315'>　　是保之教民而知仁義禮智忠信孝悌便能保身</span>
<span class='tline' id='l105' data-llen='2315:2338'>　　保家无徃而不安也教思无窮即保民无疆教有</span>
<span class='tline' id='l106' data-llen='2338:2364'><a onclick="displayPageImage('KR1a0074', 'WYG', '011-6b' );" name="011-6b" class="pb">[011-6b] <img width="20"  src="/static/img/kanseki-5.png"/></a></span>
<span class='tline' id='l107' data-llen='2364:2384'>　　所止則保民亦有限止无疆是无有限域</span>
<span class='tline' id='l108' data-llen='2384:2402'>初九咸臨貞吉象曰咸臨貞吉志行正也</span>
<span class='tline' id='l109' data-llen='2402:2425'>　程子曰咸感也陽長之時感動于隂四應于初感之</span>
<span class='tline' id='l110' data-llen='2425:2448'>　者也比他卦相應尤重四近君之位初得正位與四</span>
<span class='tline' id='l111' data-llen='2448:2471'>　感應是以正道為當位所信任得行其志獲乎上而</span>
<span class='tline' id='l112' data-llen='2471:2494'>　得行其正道是以吉也他卦初上爻不言得位失位</span>
<span class='tline' id='l113' data-llen='2494:2517'>　盖初終之義為重也臨則以初得位居正為重凡言</span>
<span class='tline' id='l114' data-llen='2517:2540'>　貞吉有既正且吉者有得正則吉者有貞固守之則</span>
<span class='tline' id='l115' data-llen='2540:2566'><a onclick="displayPageImage('KR1a0074', 'WYG', '011-7a' );" name="011-7a" class="pb">[011-7a] <img width="20"  src="/static/img/kanseki-5.png"/></a></span>
<span class='tline' id='l116' data-llen='2566:2589'>　吉者各随其時也所謂貞吉九之志在於行正也以</span>
<span class='tline' id='l117' data-llen='2589:2604'>　九居陽又應四之正其志正也</span>
<span class='tline' id='l118' data-llen='2604:2627'>　　愚曰臨有應者為咸咸感之无心者也初以説而</span>
<span class='tline' id='l119' data-llen='2627:2650'>　　感乎四四以順而應乎初剛柔感而相臨故曰咸</span>
<span class='tline' id='l120' data-llen='2650:2673'>　　臨然初與四處兑坤之下俱不中正故言貞吉戒</span>
<span class='tline' id='l121' data-llen='2673:2684'>　　其感或不以正也</span>
<span class='tline' id='l122' data-llen='2684:2706'>九二咸臨吉无不利象曰咸臨吉无不利未順命也</span>
<span class='tline' id='l123' data-llen='2706:2729'>　程子曰二方陽長而漸盛感動于六五中順之君其</span>
<span class='tline' id='l124' data-llen='2729:2755'><a onclick="displayPageImage('KR1a0074', 'WYG', '011-7b' );" name="011-7b" class="pb">[011-7b] <img width="20"  src="/static/img/kanseki-5.png"/></a></span>
<span class='tline' id='l125' data-llen='2755:2778'>　交之親故見信任得行其志所臨吉而无不利也吉</span>
<span class='tline' id='l126' data-llen='2778:2801'>　者已然如是故吉也无不利者将然於所施為无所</span>
<span class='tline' id='l127' data-llen='2801:2824'>　不利也未者非遽之辭孟子或問勸齊伐燕有諸曰</span>
<span class='tline' id='l128' data-llen='2824:2847'>　未也又云仲子所食之粟伯夷之所樹歟抑亦盗蹠</span>
<span class='tline' id='l129' data-llen='2847:2870'>　之所樹歟是未可知也史記侯嬴曰人固未易知古</span>
<span class='tline' id='l130' data-llen='2870:2893'>　人用字之意皆如此今人大率用對已字故意似異</span>
<span class='tline' id='l131' data-llen='2893:2916'>　然實不殊也九二與五感應以臨下蓋以剛德之長</span>
<span class='tline' id='l132' data-llen='2916:2939'>　而又得中至誠相感非由順上之命也是以吉而无</span>
<span class='tline' id='l133' data-llen='2939:2965'><a onclick="displayPageImage('KR1a0074', 'WYG', '011-8a' );" name="011-8a" class="pb">[011-8a] <img width="20"  src="/static/img/kanseki-5.png"/></a></span>
<span class='tline' id='l134' data-llen='2965:2988'>　不利五順體而二説體又隂陽相應故象特明其非</span>
<span class='tline' id='l135' data-llen='2988:2995'>　由説順也</span>
<span class='tline' id='l136' data-llen='2995:3018'>　　愚曰此爻便不言貞吉而直言吉者為是九二以</span>
<span class='tline' id='l137' data-llen='3018:3041'>　　剛居中六五以柔居中二不過乎剛五不偏于柔</span>
<span class='tline' id='l138' data-llen='3041:3064'>　　相感相臨皆得其正故吉而无不利矣然象詞乃</span>
<span class='tline' id='l139' data-llen='3064:3087'>　　曰未順命何也言正臣感柔君必有䋲愆糾繆之</span>
<span class='tline' id='l140' data-llen='3087:3110'>　　事非但委已聼命而已孟子曰唯大人為能格君</span>
<span class='tline' id='l141' data-llen='3110:3133'>　　心之非是之謂歟要之以跡而論曰未順命以道</span>
<span class='tline' id='l142' data-llen='3133:3159'><a onclick="displayPageImage('KR1a0074', 'WYG', '011-8b' );" name="011-8b" class="pb">[011-8b] <img width="20"  src="/static/img/kanseki-5.png"/></a></span>
<span class='tline' id='l143' data-llen='3159:3169'>　　而觀實順之至</span>
<span class='tline' id='l144' data-llen='3169:3192'>六三丼臨无攸利既憂之无咎象曰丼臨位不當也既</span>
<span class='tline' id='l145' data-llen='3192:3200'>憂之咎不長也</span>
<span class='tline' id='l146' data-llen='3200:3223'>　程子曰三居下之上臨人者也隂柔而説體又處不</span>
<span class='tline' id='l147' data-llen='3223:3246'>　中正以丼説臨人者也在上而以丼説臨下失德之</span>
<span class='tline' id='l148' data-llen='3246:3269'>　甚无所利也兑性既説又乗二陽之上陽方長而上</span>
<span class='tline' id='l149' data-llen='3269:3292'>　進故不安而益丼既知危懼而安之若能持謙守正</span>
<span class='tline' id='l150' data-llen='3292:3315'>　至誠以自處則无咎也邪説由已能憂而改之復何</span>
<span class='tline' id='l151' data-llen='3315:3341'><a onclick="displayPageImage('KR1a0074', 'WYG', '011-9a' );" name="011-9a" class="pb">[011-9a] <img width="20"  src="/static/img/kanseki-5.png"/></a></span>
<span class='tline' id='l152' data-llen='3341:3364'>　咎乎隂柔之人處不中正而居下之上復乗二陽是</span>
<span class='tline' id='l153' data-llen='3364:3387'>　處不當位也既能知懼而憂之則必勉强自改故其</span>
<span class='tline' id='l154' data-llen='3387:3395'>　過咎不長也</span>
<span class='tline' id='l155' data-llen='3395:3418'>　　愚曰六三以邪柔之徳據二陽剛之上處兑之口</span>
<span class='tline' id='l156' data-llen='3418:3441'>　　恐不見容于君子遂丼言軟語以臨浸長之君子</span>
<span class='tline' id='l157' data-llen='3441:3464'>　　二陽剛非邪媚所能説故无所利也既而三自覺</span>
<span class='tline' id='l158' data-llen='3464:3487'>　　其不正而憂已之得罪君子憂則必自反而改修</span>
<span class='tline' id='l159' data-llen='3487:3510'>　　其道故終无咎君子小人无定分只在一念之間</span>
<span class='tline' id='l160' data-llen='3510:3536'><a onclick="displayPageImage('KR1a0074', 'WYG', '011-9b' );" name="011-9b" class="pb">[011-9b] <img width="20"  src="/static/img/kanseki-5.png"/></a></span>
<span class='tline' id='l161' data-llen='3536:3559'>　　禍福无定理只在自求之際易闢小人實化小人</span>
<span class='tline' id='l162' data-llen='3559:3578'>　　其化小人實福小人此聖人如天之心</span>
<span class='tline' id='l163' data-llen='3578:3595'>六四至臨无咎象曰至臨无咎位當也</span>
<span class='tline' id='l164' data-llen='3595:3618'>　程子曰四居上之下與下體相比是切臨于下臨之</span>
<span class='tline' id='l165' data-llen='3618:3641'>　至也臨道尚近故以比為至四居正位而下應于剛</span>
<span class='tline' id='l166' data-llen='3641:3664'>　陽之初處近君之位守正而任賢以親臨于下是以</span>
<span class='tline' id='l167' data-llen='3664:3687'>　无咎所處當也居近君之位為得其任以隂處四為</span>
<span class='tline' id='l168' data-llen='3687:3710'>　得其正與初相應為下賢所以无咎盖由位之當也</span>
<span class='tline' id='l169' data-llen='3710:3737'><a onclick="displayPageImage('KR1a0074', 'WYG', '011-10a' );" name="011-10a" class="pb">[011-10a] <img width="20"  src="/static/img/kanseki-5.png"/></a></span>
<span class='tline' id='l170' data-llen='3737:3759'>　　愚曰事凡盡情曰至所謂仁之至義之至是也</span>
<span class='tline' id='l171' data-llen='3759:3781'>　　四以隂柔小人居君子之上本當有咎然以隂</span>
<span class='tline' id='l172' data-llen='3781:3804'>　　居隂純任柔順有應在前凡所以承君子者无所</span>
<span class='tline' id='l173' data-llen='3804:3827'>　　不用其至是質雖小人實與君子同心者與君子</span>
<span class='tline' id='l174' data-llen='3827:3850'>　　同心何咎之有象曰位當也言位正德亦化而正</span>
<span class='tline' id='l175' data-llen='3850:3855'>　　焉</span>
<span class='tline' id='l176' data-llen='3855:3877'>六五知臨大君之宜吉象曰大君之冝行中之謂也</span>
<span class='tline' id='l177' data-llen='3877:3900'>　程子曰五以柔中順體居尊位而下應于二剛中之</span>
<span class='tline' id='l178' data-llen='3900:3927'><a onclick="displayPageImage('KR1a0074', 'WYG', '011-10b' );" name="011-10b" class="pb">[011-10b] <img width="20"  src="/static/img/kanseki-5.png"/></a></span>
<span class='tline' id='l179' data-llen='3927:3950'>　臣是能倚任于二不勞而治以知臨下者也夫以一</span>
<span class='tline' id='l180' data-llen='3950:3973'>　人之身臨乎天下之廣若區區自任豈能周于萬事</span>
<span class='tline' id='l181' data-llen='3973:3996'>　故自任其知者適足為不知唯能取天下之善任天</span>
<span class='tline' id='l182' data-llen='3996:4019'>　下之聦明則无所不周是不自任其知則其知大矣</span>
<span class='tline' id='l183' data-llen='4019:4042'>　五順應于九二剛中之賢任之以臨下乃已以明知</span>
<span class='tline' id='l184' data-llen='4042:4065'>　臨天下大君之所宜也其吉可知君臣道合盖以氣</span>
<span class='tline' id='l185' data-llen='4065:4088'>　類相求五有中德故能倚任剛中之賢得大君之宜</span>
<span class='tline' id='l186' data-llen='4088:4111'>　成知臨之功盖由行其中德也人君之于賢才非道</span>
<span class='tline' id='l187' data-llen='4111:4138'><a onclick="displayPageImage('KR1a0074', 'WYG', '011-11a' );" name="011-11a" class="pb">[011-11a] <img width="20"  src="/static/img/kanseki-5.png"/></a></span>
<span class='tline' id='l188' data-llen='4138:4148'>　同德合豈能用也</span>
<span class='tline' id='l189' data-llen='4148:4171'>　　愚曰知非知巧之知乃明知之知六五之知足以</span>
<span class='tline' id='l190' data-llen='4171:4194'>　　明見九二之賢不忌剛長感以相臨委而任之以</span>
<span class='tline' id='l191' data-llen='4194:4217'>　　此為知非中才常主之知而大君之知也以此為</span>
<span class='tline' id='l192' data-llen='4217:4240'>　　治非中才常主之所宜而大君之宜也大君者豈</span>
<span class='tline' id='l193' data-llen='4240:4263'>　　有求過于人哉行中而已矣中庸曰舜其大知也</span>
<span class='tline' id='l194' data-llen='4263:4284'>　　與又曰執其兩端用其中於民其是之謂與</span>
<span class='tline' id='l195' data-llen='4284:4303'>上六敦臨吉无咎象曰敦臨之吉志在内也</span>
<span class='tline' id='l196' data-llen='4303:4330'><a onclick="displayPageImage('KR1a0074', 'WYG', '011-11b' );" name="011-11b" class="pb">[011-11b] <img width="20"  src="/static/img/kanseki-5.png"/></a></span>
<span class='tline' id='l197' data-llen='4330:4353'>　程子曰上六坤之極順之至也而居臨之終敦厚於</span>
<span class='tline' id='l198' data-llen='4353:4376'>　臨也與初二雖非正應然大率隂求於陽又其至順</span>
<span class='tline' id='l199' data-llen='4376:4399'>　故志在從乎二陽尊而應卑髙而從下尊賢取善敦</span>
<span class='tline' id='l200' data-llen='4399:4422'>　厚之至也故曰敦臨所以吉而无咎隂柔在上非能</span>
<span class='tline' id='l201' data-llen='4422:4445'>　臨者宜有咎也以其敦厚於順剛是以吉而无咎六</span>
<span class='tline' id='l202' data-llen='4445:4468'>　居臨之終而不取極義臨无過極故止為厚義上无</span>
<span class='tline' id='l203' data-llen='4468:4491'>　位之地止以在上言志在内應乎初與二也志順剛</span>
<span class='tline' id='l204' data-llen='4491:4502'>　陽而敦篤其吉可知</span>
<span class='tline' id='l205' data-llen='4502:4529'><a onclick="displayPageImage('KR1a0074', 'WYG', '011-12a' );" name="011-12a" class="pb">[011-12a] <img width="20"  src="/static/img/kanseki-5.png"/></a></span>
<span class='tline' id='l206' data-llen='4529:4552'>　　愚曰上六居一卦之上二陽浸長本不應上而上</span>
<span class='tline' id='l207' data-llen='4552:4575'>　　之志常在於内之二陽此所謂敦臨也大率彼應</span>
<span class='tline' id='l208' data-llen='4575:4598'>　　我而我厚之者常也彼不應我而我猶厚之非常</span>
<span class='tline' id='l209' data-llen='4598:4621'>　　也敦也敦有過厚之義上與三正應本當相厚未</span>
<span class='tline' id='l210' data-llen='4621:4644'>　　足為敦唯初與二非相應而厚之所以為敦吉而</span>
<span class='tline' id='l211' data-llen='4644:4665'>　　无咎莫大于斯象曰志在内内謂内卦二陽</span>
<span class='tline' id='l212' data-llen='4665:4675'>䷓<span class='krp-note'>坤下/巽上</span></span>
<span class='tline' id='l213' data-llen='4675:4698'>　程子曰序卦臨者大也物大然後可觀故受之以觀</span>
<span class='tline' id='l214' data-llen='4698:4725'><a onclick="displayPageImage('KR1a0074', 'WYG', '011-12b' );" name="011-12b" class="pb">[011-12b] <img width="20"  src="/static/img/kanseki-5.png"/></a></span>
<span class='tline' id='l215' data-llen='4725:4748'>　觀所以次臨也凡觀視於物則為觀為觀于下則為</span>
<span class='tline' id='l216' data-llen='4748:4771'>　觀如樓觀謂之觀者為觀于下也人君上觀天道下</span>
<span class='tline' id='l217' data-llen='4771:4794'>　觀民俗則為觀修德行正為民瞻仰則為觀風行地</span>
<span class='tline' id='l218' data-llen='4794:4817'>　上徧觸萬類周觀之象也二陽在上四隂在下陽剛</span>
<span class='tline' id='l219' data-llen='4817:4840'>　居尊為羣下所觀仰觀之義也在諸爻則唯取觀見</span>
<span class='tline' id='l220' data-llen='4840:4848'>　随時為義也</span>
<span class='tline' id='l221' data-llen='4848:4859'>觀盥而不薦有孚顒若</span>
<span class='tline' id='l222' data-llen='4859:4882'>　程子曰予聞之胡翼之先生曰君子居上為天下之</span>
<span class='tline' id='l223' data-llen='4882:4909'><a onclick="displayPageImage('KR1a0074', 'WYG', '011-13a' );" name="011-13a" class="pb">[011-13a] <img width="20"  src="/static/img/kanseki-5.png"/></a></span>
<span class='tline' id='l224' data-llen='4909:4932'>　表儀必極其莊敬則下觀仰而化也故為天下之觀</span>
<span class='tline' id='l225' data-llen='4932:4955'>　當如宗廟之際始盥之時不可如既薦之後則下民</span>
<span class='tline' id='l226' data-llen='4955:4978'>　盡其至誠顒然瞻仰之矣盥謂祭祀之始盥手酌鬱</span>
<span class='tline' id='l227' data-llen='4978:5001'>　鬯於地求神之時也薦謂獻腥獻熟之時也盥者事</span>
<span class='tline' id='l228' data-llen='5001:5024'>　之始人心方盡其精誠嚴肅之至也至既薦之後禮</span>
<span class='tline' id='l229' data-llen='5024:5047'>　數繁縟則人心散而精一不若始盥之時矣居上者</span>
<span class='tline' id='l230' data-llen='5047:5070'>　正其表儀以為下民之觀當使荘嚴如始盥之初勿</span>
<span class='tline' id='l231' data-llen='5070:5093'>　使誠意少散如既薦之後則天下之人莫不盡其孚</span>
<span class='tline' id='l232' data-llen='5093:5120'><a onclick="displayPageImage('KR1a0074', 'WYG', '011-13b' );" name="011-13b" class="pb">[011-13b] <img width="20"  src="/static/img/kanseki-5.png"/></a></span>
<span class='tline' id='l233' data-llen='5120:5134'>　誠顒然瞻仰之矣顒仰望也</span>
<span class='tline' id='l234' data-llen='5134:5157'>　朱子曰觀者有以示人而為人所仰也九五居上四</span>
<span class='tline' id='l235' data-llen='5157:5180'>　隂仰之又内順外巽而九五以中正示天下所以為</span>
<span class='tline' id='l236' data-llen='5180:5203'>　觀盥將祭而潔手也薦奉酒食以祭也顒然尊嚴之</span>
<span class='tline' id='l237' data-llen='5203:5226'>　貌言致其潔清而不輕自用則其孚信在中而顒然</span>
<span class='tline' id='l238' data-llen='5226:5249'>　可仰戒占者當如是也或曰有孚顒若謂在下之人</span>
<span class='tline' id='l239' data-llen='5249:5272'>　信而仰之也此卦四隂長而二陽消正為八月之卦</span>
<span class='tline' id='l240' data-llen='5272:5291'>　而名卦繫辭更取他義亦扶陽抑隂之意</span>
<span class='tline' id='l241' data-llen='5291:5318'><a onclick="displayPageImage('KR1a0074', 'WYG', '011-14a' );" name="011-14a" class="pb">[011-14a] <img width="20"  src="/static/img/kanseki-5.png"/></a></span>
<span class='tline' id='l242' data-llen='5318:5349'>　　愚曰觀物曰觀<span class='krp-note'>平/聲</span>為物所觀曰觀<span class='krp-note'>去/聲</span>此卦二陽在</span>
<span class='tline' id='l243' data-llen='5349:5372'>　　上為四隂所觀所以曰觀聖人示儀之道也示人</span>
<span class='tline' id='l244' data-llen='5372:5395'>　　示儀之道貴誠誠貴精君子曰不精不誠不能動</span>
<span class='tline' id='l245' data-llen='5395:5418'>　　人今觀之為觀如臨祭之時盥手而未薦腥薦熟</span>
<span class='tline' id='l246' data-llen='5418:5441'>　　精誠專一其粹面盎背施于四體物不能揜觀之</span>
<span class='tline' id='l247' data-llen='5441:5464'>　　者已有孚信之心而顒然敬順矣詩曰儀刑文王</span>
<span class='tline' id='l248' data-llen='5464:5477'>　　萬邦作孚其是之謂與</span>
<span class='tline' id='l249' data-llen='5477:5500'>彖曰大觀在上順而巽中正以觀天下觀盥而不薦有</span>
<span class='tline' id='l250' data-llen='5500:5527'><a onclick="displayPageImage('KR1a0074', 'WYG', '011-14b' );" name="011-14b" class="pb">[011-14b] <img width="20"  src="/static/img/kanseki-5.png"/></a></span>
<span class='tline' id='l251' data-llen='5527:5550'>孚顒若下觀而化也觀天之神道而四時不忒聖人以</span>
<span class='tline' id='l252' data-llen='5550:5561'>神道設教而天下服矣</span>
<span class='tline' id='l253' data-llen='5561:5584'>　程子曰五居尊位以剛陽中正之德為下所觀其德</span>
<span class='tline' id='l254' data-llen='5584:5607'>　甚大故曰大觀在上下坤而上巽是能順而巽也五</span>
<span class='tline' id='l255' data-llen='5607:5630'>　居中正以巽順中正之德為觀于天下也為觀之道</span>
<span class='tline' id='l256' data-llen='5630:5653'>　嚴敬如始盥之時則下民至誠瞻仰而從化也不薦</span>
<span class='tline' id='l257' data-llen='5653:5676'>　謂不使誠意少散也天道至神故曰神道觀天之運</span>
<span class='tline' id='l258' data-llen='5676:5699'>　行四時無有差忒則見其神妙聖人見天道之神體</span>
<span class='tline' id='l259' data-llen='5699:5726'><a onclick="displayPageImage('KR1a0074', 'WYG', '011-15a' );" name="011-15a" class="pb">[011-15a] <img width="20"  src="/static/img/kanseki-5.png"/></a></span>
<span class='tline' id='l260' data-llen='5726:5749'>　神道以設教故天下莫不服也夫天道至神故運行</span>
<span class='tline' id='l261' data-llen='5749:5772'>　四時化育萬物无有差忒至神之道莫可名言唯聖</span>
<span class='tline' id='l262' data-llen='5772:5795'>　人黙契體其妙用設為政教故天下之人涵泳其德</span>
<span class='tline' id='l263' data-llen='5795:5818'>　而不知其功鼔舞其化而莫測其用自然仰觀而戴</span>
<span class='tline' id='l264' data-llen='5818:5834'>　服故曰以神道設教而天下服矣</span>
<span class='tline' id='l265' data-llen='5834:5857'>　　愚曰成卦之義在九五大者陽也九以陽剛之大</span>
<span class='tline' id='l266' data-llen='5857:5880'>　　而居五位四隂在下觀之故曰大觀在上又坤為</span>
<span class='tline' id='l267' data-llen='5880:5903'>　　衆巽為多白眼有衆觀上之象此以九五釋觀也</span>
<span class='tline' id='l268' data-llen='5903:5930'><a onclick="displayPageImage('KR1a0074', 'WYG', '011-15b' );" name="011-15b" class="pb">[011-15b] <img width="20"  src="/static/img/kanseki-5.png"/></a></span>
<span class='tline' id='l269' data-llen='5930:5953'>　　巽而順此以卦體卦德言也内體順外體巽順則</span>
<span class='tline' id='l270' data-llen='5953:5976'>　　心无違理巽則動无拂經中正以位言也九五位</span>
<span class='tline' id='l271' data-llen='5976:5999'>　　居中正如大明當午則照者普辰極居中則指者</span>
<span class='tline' id='l272' data-llen='5999:6022'>　　周此其所以為觀于天下也有孚顒若下觀而化</span>
<span class='tline' id='l273' data-llen='6022:6045'>　　此以四隂觀感言也有孚顒若便是那下觀而化</span>
<span class='tline' id='l274' data-llen='6045:6068'>　　却不是説在人君身上觀天之神道聖人以神道</span>
<span class='tline' id='l275' data-llen='6068:6091'>　　此因感道而舉天以並聖人也天之神道只是自</span>
<span class='tline' id='l276' data-llen='6091:6114'>　　然運行四時自然不忒聖人神道亦只是使人自</span>
<span class='tline' id='l277' data-llen='6114:6141'><a onclick="displayPageImage('KR1a0074', 'WYG', '011-16a' );" name="011-16a" class="pb">[011-16a] <img width="20"  src="/static/img/kanseki-5.png"/></a></span>
<span class='tline' id='l278' data-llen='6141:6164'>　　然觀感而化此四句聖人又進一層説了中庸言</span>
<span class='tline' id='l279' data-llen='6164:6187'>　　聲色之於化民末也盥而不薦有孚顒若下觀而</span>
<span class='tline' id='l280' data-llen='6187:6210'>　　化此猶是借形色所謂徳輶如毛毛猶有倫者也</span>
<span class='tline' id='l281' data-llen='6210:6233'>　　至于天與聖人之神道則无聲无臭其所以感化</span>
<span class='tline' id='l282' data-llen='6233:6256'>　　雖天與聖人亦不知其所以然此是觀之極至處</span>
<span class='tline' id='l283' data-llen='6256:6274'>　　又與文王彖辭别非夫子孰能發之</span>
<span class='tline' id='l284' data-llen='6274:6292'>象曰風行地上觀先王以省方觀民設教</span>
<span class='tline' id='l285' data-llen='6292:6315'>　程子曰風行地上周及庶物為由歴周覽之象故先</span>
<span class='tline' id='l286' data-llen='6315:6342'><a onclick="displayPageImage('KR1a0074', 'WYG', '011-16b' );" name="011-16b" class="pb">[011-16b] <img width="20"  src="/static/img/kanseki-5.png"/></a></span>
<span class='tline' id='l287' data-llen='6342:6365'>　王體之為省方之禮以觀民俗而設政教也天子廵</span>
<span class='tline' id='l288' data-llen='6365:6388'>　省四方觀視民俗設為政教如奢則約之以儉儉則</span>
<span class='tline' id='l289' data-llen='6388:6408'>　示之以禮是也省方觀民俗設教為民觀也</span>
<span class='tline' id='l290' data-llen='6408:6431'>　　愚曰風行地上無所不徧先王體之為省方之制</span>
<span class='tline' id='l291' data-llen='6431:6454'>　　如虞之廵四岳周之廵狩王制言廵狩之禮命太</span>
<span class='tline' id='l292' data-llen='6454:6478'>　　師陳詩以觀民風命市納賈以觀民之所好惡命典</span>
<span class='tline' id='l293' data-llen='6478:6502'>　　禮考時月定日同律禮樂制度衣服正之此省方觀</span>
<span class='tline' id='l294' data-llen='6502:6525'>　　民設教也省方象風之行觀民設教象風行於地</span>
<span class='tline' id='l295' data-llen='6525:6552'><a onclick="displayPageImage('KR1a0074', 'WYG', '011-17a' );" name="011-17a" class="pb">[011-17a] <img width="20"  src="/static/img/kanseki-5.png"/></a></span>
<span class='tline' id='l296' data-llen='6552:6570'>　　上觀民則自上觀下設教使下觀上</span>
<span class='tline' id='l297' data-llen='6570:6593'>初六童觀小人无咎君子吝象曰初六童觀小人道也</span>
<span class='tline' id='l298' data-llen='6593:6616'>　程子曰六以隂柔之質居遠于陽是以觀見淺近如</span>
<span class='tline' id='l299' data-llen='6616:6639'>　童稚然故曰童觀陽剛中正在上聖賢之君也近之</span>
<span class='tline' id='l300' data-llen='6639:6662'>　則見其道德之盛所觀深遠初乃逺之所見不明如</span>
<span class='tline' id='l301' data-llen='6662:6685'>　童䝉之觀也小人下民也所見昏淺不能識君子之</span>
<span class='tline' id='l302' data-llen='6685:6708'>　道乃常分也不足謂之過咎若君子而如是則可鄙</span>
<span class='tline' id='l303' data-llen='6708:6731'>　吝也所觀不明如童稚乃小人之分故曰小人道也</span>
<span class='tline' id='l304' data-llen='6731:6758'><a onclick="displayPageImage('KR1a0074', 'WYG', '011-17b' );" name="011-17b" class="pb">[011-17b] <img width="20"  src="/static/img/kanseki-5.png"/></a></span>
<span class='tline' id='l305' data-llen='6758:6781'>　　愚按此爻伊川謂居逺於陽觀見淺近如童稚然</span>
<span class='tline' id='l306' data-llen='6781:6804'>　　但爻辭只言童觀不言逺近止合於童字上求其</span>
<span class='tline' id='l307' data-llen='6804:6827'>　　義况童稚之人縱近九五所見豈能遠大如童䝉</span>
<span class='tline' id='l308' data-llen='6827:6850'>　　非不居五只是童䝉此蓋言六以隂柔識闇居坤</span>
<span class='tline' id='l309' data-llen='6850:6873'>　　之始所見不大如童稚焉然在小人則不足咎何</span>
<span class='tline' id='l310' data-llen='6873:6896'>　　者小人可使小知而已在君子則吝道也何者君</span>
<span class='tline' id='l311' data-llen='6896:6919'>　　子成德之人自當識見廣大豈可與童稚一般見</span>
<span class='tline' id='l312' data-llen='6919:6942'>　　識象云小人道也辭雖指小人意却屬君子小人</span>
<span class='tline' id='l313' data-llen='6942:6969'><a onclick="displayPageImage('KR1a0074', 'WYG', '011-18a' );" name="011-18a" class="pb">[011-18a] <img width="20"  src="/static/img/kanseki-5.png"/></a></span>
<span class='tline' id='l314' data-llen='6969:6981'>　　則可君子則不可也</span>
<span class='tline' id='l315' data-llen='6981:7000'>六二闚觀利女貞象曰闚觀女貞亦可醜也</span>
<span class='tline' id='l316' data-llen='7000:7023'>　程子曰二應於五觀於五也五剛陽中正之道非二</span>
<span class='tline' id='l317' data-llen='7023:7046'>　隂暗柔弱所能觀見也故但如闚覘之觀耳闚覘之</span>
<span class='tline' id='l318' data-llen='7046:7069'>　觀雖少見而不能甚明也二既不能明見剛陽中正</span>
<span class='tline' id='l319' data-llen='7069:7092'>　之道則利如女子之貞雖見之不能甚明而能順從</span>
<span class='tline' id='l320' data-llen='7092:7115'>　者女子之道也在女子為貞也二既不能明見九五</span>
<span class='tline' id='l321' data-llen='7115:7138'>　之道能如女子之順從則不失中正乃為利也君子</span>
<span class='tline' id='l322' data-llen='7138:7165'><a onclick="displayPageImage('KR1a0074', 'WYG', '011-18b' );" name="011-18b" class="pb">[011-18b] <img width="20"  src="/static/img/kanseki-5.png"/></a></span>
<span class='tline' id='l323' data-llen='7165:7188'>　不能觀剛陽中正之大道而僅能闚覘其彷彿雖能</span>
<span class='tline' id='l324' data-llen='7188:7204'>　順從乃同女子之貞亦可羞醜也</span>
<span class='tline' id='l325' data-llen='7204:7227'>　　愚曰有所隂伺而行之謂闚闚觀伺人之顔色而</span>
<span class='tline' id='l326' data-llen='7227:7250'>　　順之者也然此女子之常君子不致責焉故曰利</span>
<span class='tline' id='l327' data-llen='7250:7273'>　　女貞孟子曰无違夫子以順為正者妾婦之道也</span>
<span class='tline' id='l328' data-llen='7273:7296'>　　在君子而為妾婦之道則失我者也君子而失我</span>
<span class='tline' id='l329' data-llen='7296:7305'>　　豈不可醜哉</span>
<span class='tline' id='l330' data-llen='7305:7325'>六三觀我生進退象曰觀我生進退未失道也</span>
<span class='tline' id='l331' data-llen='7325:7352'><a onclick="displayPageImage('KR1a0074', 'WYG', '011-19a' );" name="011-19a" class="pb">[011-19a] <img width="20"  src="/static/img/kanseki-5.png"/></a></span>
<span class='tline' id='l332' data-llen='7352:7375'>　程子曰三居非其位處順之極能順時以進退者也</span>
<span class='tline' id='l333' data-llen='7375:7398'>　若居當其位則无進退之義也觀我生我之所生謂</span>
<span class='tline' id='l334' data-llen='7398:7421'>　動作施為出於已者觀其所生而随冝進退所以處</span>
<span class='tline' id='l335' data-llen='7421:7444'>　雖非正而未至失道也随時進退求不失道故无悔</span>
<span class='tline' id='l336' data-llen='7444:7467'>　吝以能順也觀已之生而進退以順乎冝故未至於</span>
<span class='tline' id='l337' data-llen='7467:7473'>　失道也</span>
<span class='tline' id='l338' data-llen='7473:7496'>　　愚曰生如人之生也直之生我之所生者人道之</span>
<span class='tline' id='l339' data-llen='7496:7519'>　　正也三居上下之交可進可退之際當自觀我之</span>
<span class='tline' id='l340' data-llen='7519:7546'><a onclick="displayPageImage('KR1a0074', 'WYG', '011-19b' );" name="011-19b" class="pb">[011-19b] <img width="20"  src="/static/img/kanseki-5.png"/></a></span>
<span class='tline' id='l341' data-llen='7546:7569'>　　平生以卜自已之進退我生而道全德備歟其為</span>
<span class='tline' id='l342' data-llen='7569:7592'>　　當今之世舍我其誰之孟子我生而一善未備其</span>
<span class='tline' id='l343' data-llen='7592:7615'>　　為吾斯未能信之漆雕開雖一進一退之未決而</span>
<span class='tline' id='l344' data-llen='7615:7633'>　　象以為未失道者謂處三之能審也</span>
<span class='tline' id='l345' data-llen='7633:7655'>六四觀國之光利用賔于王象曰觀國之光尚賓也</span>
<span class='tline' id='l346' data-llen='7655:7678'>　程子曰觀莫明于近五以剛陽中正居尊位聖賢之</span>
<span class='tline' id='l347' data-llen='7678:7701'>　君也四切近之觀見其道故云觀國之光觀見國之</span>
<span class='tline' id='l348' data-llen='7701:7724'>　盛德光輝也不指君之身而云國者在人君而言豈</span>
<span class='tline' id='l349' data-llen='7724:7751'><a onclick="displayPageImage('KR1a0074', 'WYG', '011-20a' );" name="011-20a" class="pb">[011-20a] <img width="20"  src="/static/img/kanseki-5.png"/></a></span>
<span class='tline' id='l350' data-llen='7751:7774'>　止觀其行一身乎當觀天下之政化則人君之道德</span>
<span class='tline' id='l351' data-llen='7774:7797'>　可見矣四雖隂柔而巽體居正切近于五觀見而能</span>
<span class='tline' id='l352' data-llen='7797:7820'>　順從者也利用賔于王夫聖明在上則懐抱才德之</span>
<span class='tline' id='l353' data-llen='7820:7843'>　人皆願進于朝廷輔戴之以匡濟天下四既觀見人</span>
<span class='tline' id='l354' data-llen='7843:7866'>　君之德國家之治光華盛羙所宜賔于王朝効其智</span>
<span class='tline' id='l355' data-llen='7866:7889'>　力上輔於君以施澤天下故云利用賔于王也古者</span>
<span class='tline' id='l356' data-llen='7889:7912'>　有賢德之人則人君賔禮之故士之仕進于王朝則</span>
<span class='tline' id='l357' data-llen='7912:7935'>　謂之賔君子懐負才業志在乎兼善天下然有卷懐</span>
<span class='tline' id='l358' data-llen='7935:7962'><a onclick="displayPageImage('KR1a0074', 'WYG', '011-20b' );" name="011-20b" class="pb">[011-20b] <img width="20"  src="/static/img/kanseki-5.png"/></a></span>
<span class='tline' id='l359' data-llen='7962:7985'>　自守者盖時无明君莫能用其道不得已也豈君子</span>
<span class='tline' id='l360' data-llen='7985:8008'>　之志哉既觀見國之盛德光華古人所謂非常之遇</span>
<span class='tline' id='l361' data-llen='8008:8030'>　也所以志願登進王朝以行其道故云觀國之光</span>
<span class='tline' id='l362' data-llen='8030:8050'>　尚賔也尚謂志尚其志意願慕賔于王朝也</span>
<span class='tline' id='l363' data-llen='8050:8073'>　　愚曰易凡言國邑皆是有坤卦六三德位未當惟</span>
<span class='tline' id='l364' data-llen='8073:8096'>　　觀我以進退六四德位既當可以觀國而用賔矣</span>
<span class='tline' id='l365' data-llen='8096:8119'>　　九五大觀在上德輝赫奕四近而觀之覽德輝而</span>
<span class='tline' id='l366' data-llen='8119:8142'>　　下利用受賔禮于王朝古者諸侯朝王王以賔禮</span>
<span class='tline' id='l367' data-llen='8142:8169'><a onclick="displayPageImage('KR1a0074', 'WYG', '011-21a' );" name="011-21a" class="pb">[011-21a] <img width="20"  src="/static/img/kanseki-5.png"/></a></span>
<span class='tline' id='l368' data-llen='8169:8192'>　　禮之士而未受禄亦賔之詩燕羣臣曰嘉賔周官</span>
<span class='tline' id='l369' data-llen='8192:8215'>　　曰以賓禮賔之此之謂也象曰尚賔尚尊也義則</span>
<span class='tline' id='l370' data-llen='8215:8226'>　　君臣情則賔友也</span>
<span class='tline' id='l371' data-llen='8226:8245'>九五觀我生君子无咎象曰觀我生觀民也</span>
<span class='tline' id='l372' data-llen='8245:8268'>　程子曰九五居人君之位時之治亂俗之羙惡係乎</span>
<span class='tline' id='l373' data-llen='8268:8291'>　已而已觀已之生若天下之俗皆君子矣則是已之</span>
<span class='tline' id='l374' data-llen='8291:8314'>　所為政化善也乃无咎矣若天下之俗未合君子之</span>
<span class='tline' id='l375' data-llen='8314:8337'>　道則是已之所為政治未善未能免于咎也我生出</span>
<span class='tline' id='l376' data-llen='8337:8364'><a onclick="displayPageImage('KR1a0074', 'WYG', '011-21b' );" name="011-21b" class="pb">[011-21b] <img width="20"  src="/static/img/kanseki-5.png"/></a></span>
<span class='tline' id='l377' data-llen='8364:8386'>　于已者人君欲觀已之施為善否當觀于民民俗</span>
<span class='tline' id='l378' data-llen='8386:8407'>　善則政化善也王弼云觀民以察已之道是也</span>
<span class='tline' id='l379' data-llen='8407:8430'>　　愚曰九以陽剛居五位以儀表示人必自檢正其</span>
<span class='tline' id='l380' data-llen='8430:8453'>　　身焉故必反觀我生盡君子之道斯可免咎矣象</span>
<span class='tline' id='l381' data-llen='8453:8476'>　　曰觀我生觀民也夫觀我於我恕而不自覺觀我</span>
<span class='tline' id='l382' data-llen='8476:8499'>　　于民公而无所遁知民之仁鄙則我之得失彰矣</span>
<span class='tline' id='l383' data-llen='8499:8519'>上九觀其生君子无咎象曰觀其生志未平也</span>
<span class='tline' id='l384' data-llen='8519:8542'>　程子曰上九以陽剛之德處于上為下之所觀而不</span>
<span class='tline' id='l385' data-llen='8542:8569'><a onclick="displayPageImage('KR1a0074', 'WYG', '011-22a' );" name="011-22a" class="pb">[011-22a] <img width="20"  src="/static/img/kanseki-5.png"/></a></span>
<span class='tline' id='l386' data-llen='8569:8592'>　當位是賢人君子不在于位而道德為天下所觀仰</span>
<span class='tline' id='l387' data-llen='8592:8615'>　者也觀其生觀其所生也謂出于已者德業行義也</span>
<span class='tline' id='l388' data-llen='8615:8638'>　既為天下所觀仰故自觀其所生若皆君子矣則无</span>
<span class='tline' id='l389' data-llen='8638:8661'>　過咎也茍未君子則何以使人觀仰矜式是其咎也</span>
<span class='tline' id='l390' data-llen='8661:8684'>　雖不在位然以人觀其德用為儀法故當自慎省觀</span>
<span class='tline' id='l391' data-llen='8684:8707'>　其所生常不失于君子則人不失所望而化之矣不</span>
<span class='tline' id='l392' data-llen='8707:8730'>　可以不在于位故安然放意无所事也是其志意未</span>
<span class='tline' id='l393' data-llen='8730:8747'>　得安也故云志未平也平謂安寜也</span>
<span class='tline' id='l394' data-llen='8747:8774'><a onclick="displayPageImage('KR1a0074', 'WYG', '011-22b' );" name="011-22b" class="pb">[011-22b] <img width="20"  src="/static/img/kanseki-5.png"/></a></span>
<span class='tline' id='l395' data-llen='8774:8797'>　　愚曰我者内辭也其者外辭也上居觀道之成故</span>
<span class='tline' id='l396' data-llen='8797:8820'>　　又觀民之生以驗已之教化人皆君子也而後无</span>
<span class='tline' id='l397' data-llen='8820:8843'>　　咎人有士君子之行焉而後為太平之世我可以</span>
<span class='tline' id='l398' data-llen='8843:8866'>　　免咎矣象曰志未平平滿也觀之君子不以一身</span>
<span class='tline' id='l399' data-llen='8866:8887'>　　為君子自足而欲天下皆君子而後愜志也</span>
<span class='tline' id='l400' data-llen='8887:8890'>　</span>
<span class='tline' id='l401' data-llen='8890:8893'>　</span>
<span class='tline' id='l402' data-llen='8893:8908'>　周易程朱傳義折𠂻卷十一</span>
</p>
<p>
</p>
  </div>