<div id="txtcont" class="span9" style="position: relative;">
    <p><br/>
<span class='tline' id='l7' data-llen='159:185'><a onclick="displayPageImage('KR1d0070', 'WYG', '002-1a' );" name="002-1a" class="pb">[002-1a] <img width="20"  src="/static/img/kanseki-5.png"/></a></span><br/>
<span class='tline' id='l8' data-llen='185:193'>欽定四庫全書</span><br/>
<span class='tline' id='l9' data-llen='193:206'>　陳氏禮記集說補正卷二</span><br/>
<span class='tline' id='l10' data-llen='206:226'>　　　　　　　　　頭等侍衛納喇性徳撰</span><br/>
<span class='tline' id='l11' data-llen='226:234'>　　　曲禮下</span><br/>
<span class='tline' id='l12' data-llen='234:257'>君子行禮不求變俗祭祀之禮居喪之服哭泣之位皆</span><br/>
<span class='tline' id='l13' data-llen='257:280'>如其國之故謹脩其法而審行之集說言卿大夫有徙</span><br/>
<span class='tline' id='l14' data-llen='280:303'>居他國者行禮之事不可變其故國之俗皆當謹修其</span><br/>
<span class='tline' id='l15' data-llen='303:313'>典法而審慎以行之</span><br/>
<span class='tline' id='l16' data-llen='313:339'><a onclick="displayPageImage('KR1d0070', 'WYG', '002-1b' );" name="002-1b" class="pb">[002-1b] <img width="20"  src="/static/img/kanseki-5.png"/></a></span><br/>
<span class='tline' id='l17' data-llen='339:362'>　竊案此鄭氏說也諸儒多從之此乃誤認如其國之</span><br/>
<span class='tline' id='l18' data-llen='362:385'>　故一語遂謂人臣去國者不變其故國之俗與下文</span><br/>
<span class='tline' id='l19' data-llen='385:408'>　去國三世混為一事殊非本義此君子蓋指在位者</span><br/>
<span class='tline' id='l20' data-llen='408:431'>　言不求變俗不改其舊俗也特言喪祭者尤人情所</span><br/>
<span class='tline' id='l21' data-llen='431:454'>　不忍變也王制云脩其教不易其俗左傳封魯因商</span><br/>
<span class='tline' id='l22' data-llen='454:477'>　奄之人封康叔於殷墟啓以商政封唐叔於夏墟啓</span><br/>
<span class='tline' id='l23' data-llen='477:500'>　以夏政皆因其舊俗也豈得以下章之說為此章之</span><br/>
<span class='tline' id='l24' data-llen='500:523'>　說乎李氏及廣安游氏廬陵胡氏皆常以注義為非</span><br/>
<span class='tline' id='l25' data-llen='523:549'><a onclick="displayPageImage('KR1d0070', 'WYG', '002-2a' );" name="002-2a" class="pb">[002-2a] <img width="20"  src="/static/img/kanseki-5.png"/></a></span><br/>
<span class='tline' id='l26' data-llen='549:560'>　今即其說而引伸之</span><br/>
<span class='tline' id='l27' data-llen='560:583'>席蓋重素袗絺綌不入公門集說席所以坐卧蓋所以</span><br/>
<span class='tline' id='l28' data-llen='583:589'>蔽日與雨</span><br/>
<span class='tline' id='l29' data-llen='589:612'>　竊案鄭注席葢載喪車也雜記曰士輤葦席以為屋</span><br/>
<span class='tline' id='l30' data-llen='612:635'>　蒲席以為裳帷孔氏疏之曰輤喪車邊牆也在上曰</span><br/>
<span class='tline' id='l31' data-llen='635:658'>　屋在邊曰裳帷士喪車用葦席為上屋蒲席為邊牆</span><br/>
<span class='tline' id='l32' data-llen='658:681'>　也舉士為例卿大夫喪車亦不得入又曰席蓋喪車</span><br/>
<span class='tline' id='l33' data-llen='681:704'>　蓋也臣有死於公宫可許將柩出門不得將喪車凶</span><br/>
<span class='tline' id='l34' data-llen='704:730'><a onclick="displayPageImage('KR1d0070', 'WYG', '002-2b' );" name="002-2b" class="pb">[002-2b] <img width="20"  src="/static/img/kanseki-5.png"/></a></span><br/>
<span class='tline' id='l35' data-llen='730:753'>　物入也車比棺為緩宜停外也愚案鄭孔席蓋之說</span><br/>
<span class='tline' id='l36' data-llen='753:776'>　與下重素正為一類集說易為席與蓋非是卿大夫</span><br/>
<span class='tline' id='l37' data-llen='776:799'>　朝畢在公門内聽事豈客不敷席而坐又豈容不以</span><br/>
<span class='tline' id='l38' data-llen='799:807'>　蓋蔽雨日乎</span><br/>
<span class='tline' id='l39' data-llen='807:830'>公事不私議集說馬氏曰季氏使冉有訪田賦於仲尼</span><br/>
<span class='tline' id='l40' data-llen='830:853'>仲尼不對而私於冉有何也季氏用田賦非孔子所能</span><br/>
<span class='tline' id='l41' data-llen='853:865'>止其私於冉有豈得已哉</span><br/>
<span class='tline' id='l42' data-llen='865:888'>　竊案公家之事當與同列議於公朝不可與家臣謀</span><br/>
<span class='tline' id='l43' data-llen='888:914'><a onclick="displayPageImage('KR1d0070', 'WYG', '002-3a' );" name="002-3a" class="pb">[002-3a] <img width="20"  src="/static/img/kanseki-5.png"/></a></span><br/>
<span class='tline' id='l44' data-llen='914:937'>　於私室若冉有退朝之晏而曰有政是公事私議也</span><br/>
<span class='tline' id='l45' data-llen='937:960'>　故孔子譏之若田賦之訪而私於冉有此因訪而私</span><br/>
<span class='tline' id='l46' data-llen='960:982'>　論其事理豈謀議之謂哉馬氏以為不得已誤矣</span><br/>
<span class='tline' id='l47' data-llen='982:1005'>國君春田不圍澤大夫不掩羣士不取麛卵集說君大</span><br/>
<span class='tline' id='l48' data-llen='1005:1028'>夫位有等降故所取各有限制此與王制文異方氏曰</span><br/>
<span class='tline' id='l49' data-llen='1028:1036'>用大者取愈廣</span><br/>
<span class='tline' id='l50' data-llen='1036:1059'>　竊案黄氏日録云此言春蒐之禮隨分而嚴其制者</span><br/>
<span class='tline' id='l51' data-llen='1059:1082'>　正以廣其仁也司馬中春教振旅遂以蒐蒐搜也春</span><br/>
<span class='tline' id='l52' data-llen='1082:1108'><a onclick="displayPageImage('KR1d0070', 'WYG', '002-3b' );" name="002-3b" class="pb">[002-3b] <img width="20"  src="/static/img/kanseki-5.png"/></a></span><br/>
<span class='tline' id='l53' data-llen='1108:1131'>　時鳥獸字乳搜取其不孕者故不圍澤羣聚則多而</span><br/>
<span class='tline' id='l54' data-llen='1131:1154'>　有孕者存故不掩羣麛獸子之通名卵鳥卵也以方</span><br/>
<span class='tline' id='l55' data-llen='1154:1177'>　向生育故不取夫此三者皆因其分之尊卑而定其</span><br/>
<span class='tline' id='l56' data-llen='1177:1200'>　取之限制以義而制其仁也故鄭注曰生乳之時重</span><br/>
<span class='tline' id='l57' data-llen='1200:1223'>　傷其類最為得經之意矣而陳氏特以位言之且謂</span><br/>
<span class='tline' id='l58' data-llen='1223:1246'>　與王制文異何也至方氏曰用大者取愈廣然則何</span><br/>
<span class='tline' id='l59' data-llen='1246:1259'>　為而不圍澤也其說謬矣</span><br/>
<span class='tline' id='l60' data-llen='1259:1282'>告喪曰天王登假集說假音遐乃逺邈之義登遐言其</span><br/>
<span class='tline' id='l61' data-llen='1282:1308'><a onclick="displayPageImage('KR1d0070', 'WYG', '002-4a' );" name="002-4a" class="pb">[002-4a] <img width="20"  src="/static/img/kanseki-5.png"/></a></span><br/>
<span class='tline' id='l62' data-llen='1308:1331'>所升髙逺猶漢書稱大行行乃循行之行去聲以其往</span><br/>
<span class='tline' id='l63' data-llen='1331:1341'>而不返故曰大行也</span><br/>
<span class='tline' id='l64' data-llen='1341:1364'>　竊案登假有三說鄭氏謂登上也假己也上已者若</span><br/>
<span class='tline' id='l65' data-llen='1364:1387'>　仙去云爾以已訓假未詳何據吕氏讀假為格引易</span><br/>
<span class='tline' id='l66' data-llen='1387:1410'>　王假有廟詩來假來享為證謂其精神升至於天義</span><br/>
<span class='tline' id='l67' data-llen='1410:1433'>　亦可通然終不若升遐之說為明切也吳幼清曰登</span><br/>
<span class='tline' id='l68' data-llen='1433:1456'>　猶言升陟假與遐同尊之弗敢言其死但言其升陟</span><br/>
<span class='tline' id='l69' data-llen='1456:1479'>　於遐逺之處猶言其登天也陳注與之略同可謂允</span><br/>
<span class='tline' id='l70' data-llen='1479:1505'><a onclick="displayPageImage('KR1d0070', 'WYG', '002-4b' );" name="002-4b" class="pb">[002-4b] <img width="20"  src="/static/img/kanseki-5.png"/></a></span><br/>
<span class='tline' id='l71' data-llen='1505:1528'>　矣又引漢書大行比儗之則非也周公作諡法大行</span><br/>
<span class='tline' id='l72' data-llen='1528:1551'>　受大名小行受小名王者崩臣子尊之不敢䙝慢將</span><br/>
<span class='tline' id='l73' data-llen='1551:1574'>　以大名崇之故曰大行皇帝非往而不返之謂也或</span><br/>
<span class='tline' id='l74' data-llen='1574:1597'>　曰詩假以溢我左傳作何以恤我何之為假聲之轉</span><br/>
<span class='tline' id='l75' data-llen='1597:1620'>　也登假云者言其神靈恍惚升於無何有之鄉云爾</span><br/>
<span class='tline' id='l76' data-llen='1620:1630'>　此又一說姑備之</span><br/>
<span class='tline' id='l77' data-llen='1630:1653'>措之廟立之主曰帝集說吕氏曰考之禮經未有以帝</span><br/>
<span class='tline' id='l78' data-llen='1653:1676'>名者史記夏殷之王皆以帝名疑殷人祔廟稱帝遷據</span><br/>
<span class='tline' id='l79' data-llen='1676:1702'><a onclick="displayPageImage('KR1d0070', 'WYG', '002-5a' );" name="002-5a" class="pb">[002-5a] <img width="20"  src="/static/img/kanseki-5.png"/></a></span><br/>
<span class='tline' id='l80' data-llen='1702:1718'>世本當有所考至周有諡始不名帝</span><br/>
<span class='tline' id='l81' data-llen='1718:1741'>　竊案易稱帝乙歸妹書稱自成湯至於帝乙是殷王</span><br/>
<span class='tline' id='l82' data-llen='1741:1764'>　稱帝之明證也則祔廟固稱帝矣但禮記後儒采輯</span><br/>
<span class='tline' id='l83' data-llen='1764:1780'>　之書則間雜秦漢之禮未可知耳</span><br/>
<span class='tline' id='l84' data-llen='1780:1803'>天子未除喪曰予小子生名之死亦名之集說鄭氏曰</span><br/>
<span class='tline' id='l85' data-llen='1803:1826'>生名之曰小子王死亦曰小子王也晉有小子侯是僭</span><br/>
<span class='tline' id='l86' data-llen='1826:1849'>號也吕氏曰春秋書王子猛卒不言小子臣下之稱與</span><br/>
<span class='tline' id='l87' data-llen='1849:1857'>史䇿之辭異也</span><br/>
<span class='tline' id='l88' data-llen='1857:1883'><a onclick="displayPageImage('KR1d0070', 'WYG', '002-5b' );" name="002-5b" class="pb">[002-5b] <img width="20"  src="/static/img/kanseki-5.png"/></a></span><br/>
<span class='tline' id='l89' data-llen='1883:1906'>　竊案鄭吕二說心嘗疑之陸菊隱曰春秋景王崩悼</span><br/>
<span class='tline' id='l90' data-llen='1906:1929'>　王未踰年入于王城不稱天王而稱王猛所謂生名</span><br/>
<span class='tline' id='l91' data-llen='1929:1952'>　之也死不稱天王崩而稱王猛所謂死亦名之也非</span><br/>
<span class='tline' id='l92' data-llen='1952:1975'>　稱小子王之謂小子王者天子在喪之稱號其得謂</span><br/>
<span class='tline' id='l93' data-llen='1975:1987'>　之名乎可正二說之誤</span><br/>
<span class='tline' id='l94' data-llen='1987:2010'>天子建天官先六大曰大宰大宗大史大祝大士大卜</span><br/>
<span class='tline' id='l95' data-llen='2010:2027'>典司六典集說此六大者天官之屬也</span><br/>
<span class='tline' id='l96' data-llen='2027:2050'>　竊案黄氏日録云天子建天官先六大六大者何統</span><br/>
<span class='tline' id='l97' data-llen='2050:2076'><a onclick="displayPageImage('KR1d0070', 'WYG', '002-6a' );" name="002-6a" class="pb">[002-6a] <img width="20"  src="/static/img/kanseki-5.png"/></a></span><br/>
<span class='tline' id='l98' data-llen='2076:2099'>　之者大宰也周禮天官冢宰是也其屬則大史大祝</span><br/>
<span class='tline' id='l99' data-llen='2099:2122'>　大卜周禮皆屬春官至大宗大卜二屬又不見於周</span><br/>
<span class='tline' id='l100' data-llen='2122:2145'>　然必天官之屬也鄭孔以與周禮不合皆指為殷禮</span><br/>
<span class='tline' id='l101' data-llen='2145:2168'>　誤矣故陳氏以為臆說其意以為周禮也但以大宰</span><br/>
<span class='tline' id='l102' data-llen='2168:2191'>　為天官之屬則其說與周禮益背矣惟葉氏曰大宰</span><br/>
<span class='tline' id='l103' data-llen='2191:2214'>　王者所賴以治國也故建官特先之其屬則大宗大</span><br/>
<span class='tline' id='l104' data-llen='2214:2237'>　史大祝大卜精於周禮矣大宗大士二屬君子當缺</span><br/>
<span class='tline' id='l105' data-llen='2237:2260'>　疑而不講也六典周禮一曰治典二曰教典三曰禮</span><br/>
<span class='tline' id='l106' data-llen='2260:2286'><a onclick="displayPageImage('KR1d0070', 'WYG', '002-6b' );" name="002-6b" class="pb">[002-6b] <img width="20"  src="/static/img/kanseki-5.png"/></a></span><br/>
<span class='tline' id='l107' data-llen='2286:2309'>　典四曰政典五曰刑典六曰事典此六典者大宰統</span><br/>
<span class='tline' id='l108' data-llen='2309:2329'>　其綱於上而大宗以下五屬則舉其目者也</span><br/>
<span class='tline' id='l109' data-llen='2329:2346'>死曰薨集說薨之為言瞢也幽晦之義</span><br/>
<span class='tline' id='l110' data-llen='2346:2369'>　竊案下文天子死曰崩諸侯曰薨鄭氏云自上傾壞</span><br/>
<span class='tline' id='l111' data-llen='2369:2392'>　曰崩薨傾壞之聲孔氏疏之曰崩者譬若天形墜壓</span><br/>
<span class='tline' id='l112' data-llen='2392:2415'>　四海必覩王者登假率土咸知也薨者崩之餘聲聲</span><br/>
<span class='tline' id='l113' data-llen='2415:2438'>　逺劣於形壓諸侯之死知者亦狹也是以薨為傾壞</span><br/>
<span class='tline' id='l114' data-llen='2438:2461'>　之聲而非幽晦之義也今以詩螽斯羽薨薨兮及蟲</span><br/>
<span class='tline' id='l115' data-llen='2461:2487'><a onclick="displayPageImage('KR1d0070', 'WYG', '002-7a' );" name="002-7a" class="pb">[002-7a] <img width="20"  src="/static/img/kanseki-5.png"/></a></span><br/>
<span class='tline' id='l116' data-llen='2487:2510'>　飛薨薨度之薨薨考之或謂飛聲或謂衆聲則鄭孔</span><br/>
<span class='tline' id='l117' data-llen='2510:2531'>　之說良是若以幽晦釋之當從瞢而不從薨矣</span><br/>
<span class='tline' id='l118' data-llen='2531:2554'>諸侯使人使於諸侯使者自稱曰寡君之老集說寡君</span><br/>
<span class='tline' id='l119' data-llen='2554:2567'>之老唯上大夫可稱見玉藻</span><br/>
<span class='tline' id='l120' data-llen='2567:2590'>　竊案玉藻云上大夫曰下臣擯者曰寡君之老下大</span><br/>
<span class='tline' id='l121' data-llen='2590:2613'>　夫自名擯者曰寡大夫此集說所本也然彼分上下</span><br/>
<span class='tline' id='l122' data-llen='2613:2636'>　大夫此但云使人使於諸侯則無別矣彼云擯者之</span><br/>
<span class='tline' id='l123' data-llen='2636:2659'>　辭此云自稱則非擯矣記者所聞或有不同恐未可</span><br/>
<span class='tline' id='l124' data-llen='2659:2685'><a onclick="displayPageImage('KR1d0070', 'WYG', '002-7b' );" name="002-7b" class="pb">[002-7b] <img width="20"  src="/static/img/kanseki-5.png"/></a></span><br/>
<span class='tline' id='l125' data-llen='2685:2708'>　混而為一也孔氏於下文列國之大夫使者自稱曰</span><br/>
<span class='tline' id='l126' data-llen='2708:2731'>　某疏曰卿為使在他國與彼君言則稱名若與彼臣</span><br/>
<span class='tline' id='l127' data-llen='2731:2751'>　民言自稱曰寡君之老以釋此文庶幾近之</span><br/>
<span class='tline' id='l128' data-llen='2751:2767'>諸侯皇皇集說皇皇壯盛顯明之貌</span><br/>
<span class='tline' id='l129' data-llen='2767:2790'>　竊案鄭注聘禮云皇皇莊盛也疏援以為說今集說</span><br/>
<span class='tline' id='l130' data-llen='2790:2801'>　曰壯盛恐轉寫之誤</span><br/>
<span class='tline' id='l131' data-llen='2801:2824'>列國之大夫入天子之國曰某士自稱曰陪臣某於外</span><br/>
<span class='tline' id='l132' data-llen='2824:2847'>曰于於其國曰寡君之老使者自稱曰某集說某名也</span><br/>
<span class='tline' id='l133' data-llen='2847:2873'><a onclick="displayPageImage('KR1d0070', 'WYG', '002-8a' );" name="002-8a" class="pb">[002-8a] <img width="20"  src="/static/img/kanseki-5.png"/></a></span><br/>
<span class='tline' id='l134' data-llen='2873:2889'>若為使在他國與彼君語則稱名也</span><br/>
<span class='tline' id='l135' data-llen='2889:2912'>　竊案此用孔疏說也然不云以私事而使則與上文</span><br/>
<span class='tline' id='l136' data-llen='2912:2935'>　使者自稱曰寡君之老相違矣孔氏曰案玉藻上下</span><br/>
<span class='tline' id='l137' data-llen='2935:2958'>　大夫於他國擯皆無稱名之事又云大夫私事使私</span><br/>
<span class='tline' id='l138' data-llen='2958:2981'>　人擯則稱名注云私事使謂以君命私行非聘也若</span><br/>
<span class='tline' id='l139' data-llen='2981:3004'>　晉韓穿來言汶陽之田彼以私事使稱名此文使自</span><br/>
<span class='tline' id='l140' data-llen='3004:3027'>　稱曰某稱名與彼相當故鄭知使謂使人於諸侯也</span><br/>
<span class='tline' id='l141' data-llen='3027:3050'>　如此說經則前後無窒礙今但舉大略而不別白言</span><br/>
<span class='tline' id='l142' data-llen='3050:3076'><a onclick="displayPageImage('KR1d0070', 'WYG', '002-8b' );" name="002-8b" class="pb">[002-8b] <img width="20"  src="/static/img/kanseki-5.png"/></a></span><br/>
<span class='tline' id='l143' data-llen='3076:3087'>　之能免學者之疑乎</span><br/>
<span class='tline' id='l144' data-llen='3087:3110'>天子不言出諸侯不生名君子不親惡諸侯失地名滅</span><br/>
<span class='tline' id='l145' data-llen='3110:3133'>同姓名集說疏曰君子不親惡者謂孔子書經見天子</span><br/>
<span class='tline' id='l146' data-llen='3133:3156'>大惡書出以絶之諸侯大惡書名以絶之君子不親此</span><br/>
<span class='tline' id='l147' data-llen='3156:3179'>惡故書出名以絶之也吕氏曰賢者貴者皆謂之君子</span><br/>
<span class='tline' id='l148' data-llen='3179:3202'>天子無外安得而言出然而言出者徳不足以君天下</span><br/>
<span class='tline' id='l149' data-llen='3202:3225'>而位號存焉耳諸侯不生名惟死而告終然後名之然</span><br/>
<span class='tline' id='l150' data-llen='3225:3248'>有生名者徳不足以名君子而位號存焉耳故天子不</span><br/>
<span class='tline' id='l151' data-llen='3248:3274'><a onclick="displayPageImage('KR1d0070', 'WYG', '002-9a' );" name="002-9a" class="pb">[002-9a] <img width="20"  src="/static/img/kanseki-5.png"/></a></span><br/>
<span class='tline' id='l152' data-llen='3274:3297'>言出諸侯不生名皆謂君子不親惡故也陳氏曰言出</span><br/>
<span class='tline' id='l153' data-llen='3297:3320'>所以外之生名所以賤之春秋書天王出居于鄭譏之</span><br/>
<span class='tline' id='l154' data-llen='3320:3343'>也書以蔡侯獻舞歸以其失地也書衛侯燬滅邢以其</span><br/>
<span class='tline' id='l155' data-llen='3343:3366'>滅同姓也夫天子之言出諸侯之生名皆有大惡在所</span><br/>
<span class='tline' id='l156' data-llen='3366:3389'>棄焉君子所以不親也然春秋書天王居于某地者二</span><br/>
<span class='tline' id='l157' data-llen='3389:3412'>而不言出諸侯失地而奔者十五滅同姓者三而有不</span><br/>
<span class='tline' id='l158' data-llen='3412:3435'>生名者莫非出居而事有異同莫非失地滅同姓而罪</span><br/>
<span class='tline' id='l159' data-llen='3435:3458'>有輕重故也葢諸侯義莫大於保國仁莫大於親親不</span><br/>
<span class='tline' id='l160' data-llen='3458:3484'><a onclick="displayPageImage('KR1d0070', 'WYG', '002-9b' );" name="002-9b" class="pb">[002-9b] <img width="20"  src="/static/img/kanseki-5.png"/></a></span><br/>
<span class='tline' id='l161' data-llen='3484:3507'>能保國而至於失地不能親親而至於滅同姓其名之</span><br/>
<span class='tline' id='l162' data-llen='3507:3512'>也宜矣</span><br/>
<span class='tline' id='l163' data-llen='3512:3535'>　竊案此節記文與集說三說皆有可疑臨川呉氏論</span><br/>
<span class='tline' id='l164' data-llen='3535:3558'>　之詳矣其說曰此一節蓋前儒說春秋之辭而記禮</span><br/>
<span class='tline' id='l165' data-llen='3558:3581'>　者録之然春秋書天王居凡三居于皇居于狄泉不</span><br/>
<span class='tline' id='l166' data-llen='3581:3604'>　書出者未離天子之國也居于鄭書出者已去天子</span><br/>
<span class='tline' id='l167' data-llen='3604:3627'>　之國矣謂天子不言出非也諸侯失地皆當名雖去</span><br/>
<span class='tline' id='l168' data-llen='3627:3650'>　國而未失其國則不名也亦有小國之君其名無可</span><br/>
<span class='tline' id='l169' data-llen='3650:3677'><a onclick="displayPageImage('KR1d0070', 'WYG', '002-10a' );" name="002-10a" class="pb">[002-10a] <img width="20"  src="/static/img/kanseki-5.png"/></a></span><br/>
<span class='tline' id='l170' data-llen='3677:3700'>　考而不名者衛侯燬滅邢葢因下文有衛侯燬卒而</span><br/>
<span class='tline' id='l171' data-llen='3700:3723'>　傳冩者誤衍一燬字非以其滅同姓而特名之謂諸</span><br/>
<span class='tline' id='l172' data-llen='3723:3746'>　侯滅同姓名非也君子不親惡若依注疏之說褊迫</span><br/>
<span class='tline' id='l173' data-llen='3746:3769'>　刻薄有害於教吕氏謂君子之人不親為惡凡天子</span><br/>
<span class='tline' id='l174' data-llen='3769:3792'>　書出諸侯生而書名者皆親為惡之人不可以為君</span><br/>
<span class='tline' id='l175' data-llen='3792:3808'>　子欲捄注疏之失而亦不免支離</span><br/>
<span class='tline' id='l176' data-llen='3808:3831'>醫不三世不服其藥集説吕氏曰醫三世治人多用物</span><br/>
<span class='tline' id='l177' data-llen='3831:3835'>熟矣</span><br/>
<span class='tline' id='l178' data-llen='3835:3862'><a onclick="displayPageImage('KR1d0070', 'WYG', '002-10b' );" name="002-10b" class="pb">[002-10b] <img width="20"  src="/static/img/kanseki-5.png"/></a></span><br/>
<span class='tline' id='l179' data-llen='3862:3885'>　竊案此本注疏父子相承至三世之說也夫醫之為</span><br/>
<span class='tline' id='l180' data-llen='3885:3909'>　術固有父祖子孫𫝊業而精者然或有非世傳而自</span><br/>
<span class='tline' id='l181' data-llen='3909:3932'>　得於心或有傳非其人雖三世亦無足取者此解未</span><br/>
<span class='tline' id='l182' data-llen='3932:3955'>　可槩之也孔疏載一說云三世者一曰黄帝針灸二</span><br/>
<span class='tline' id='l183' data-llen='3955:3978'>　曰神農本草三曰素女脉訣又云夫子脉訣若不習</span><br/>
<span class='tline' id='l184' data-llen='3978:4001'>　此三世之書不得服食其藥嘗歎今之庸醫抄撮成</span><br/>
<span class='tline' id='l185' data-llen='4001:4024'>　方不讀三書以致殺人者多矣宋景濓有云古之醫</span><br/>
<span class='tline' id='l186' data-llen='4024:4047'>　師必通三世之書非是不可以言醫故記禮者有云</span><br/>
<span class='tline' id='l187' data-llen='4047:4074'><a onclick="displayPageImage('KR1d0070', 'WYG', '002-11a' );" name="002-11a" class="pb">[002-11a] <img width="20"  src="/static/img/kanseki-5.png"/></a></span><br/>
<span class='tline' id='l188' data-llen='4074:4097'>　醫不三世不服其藥也傳經者既明載其說復斥其</span><br/>
<span class='tline' id='l189' data-llen='4097:4120'>　非而以父子相承三世為言何其惑歟夫醫之為道</span><br/>
<span class='tline' id='l190' data-llen='4120:4143'>　必志慮淵微機穎明發然後可與於斯雖其父不能</span><br/>
<span class='tline' id='l191' data-llen='4143:4166'>　必傳其子也世之索醫者不問其通書與否見久於</span><br/>
<span class='tline' id='l192' data-llen='4166:4189'>　其業者則瞀瞀焉從之人問其故則曰是記禮者云</span><br/>
<span class='tline' id='l193' data-llen='4189:4198'>　爾也其可乎哉</span><br/>
<span class='tline' id='l194' data-llen='4198:4221'>聞之始服衣若干尺矣集説若如也未定之辭數始於</span><br/>
<span class='tline' id='l195' data-llen='4221:4244'>一而成於十干字從一從十故言若干謂或如一或如</span><br/>
<span class='tline' id='l196' data-llen='4244:4271'><a onclick="displayPageImage('KR1d0070', 'WYG', '002-11b' );" name="002-11b" class="pb">[002-11b] <img width="20"  src="/static/img/kanseki-5.png"/></a></span><br/>
<span class='tline' id='l197' data-llen='4271:4294'>十凡數之未定者皆可言顔注食貨志云干箇也謂當</span><br/>
<span class='tline' id='l198' data-llen='4294:4304'>如此箇數意亦近之</span><br/>
<span class='tline' id='l199' data-llen='4304:4327'>　竊案若干之說有四以箇釋干謂當如此箇數者顔</span><br/>
<span class='tline' id='l200' data-llen='4327:4350'>　氏之說也以求釋干謂事不定當如此求之者孔氏</span><br/>
<span class='tline' id='l201' data-llen='4350:4373'>　之說也以數釋干謂方約其數之多少者方氏之說</span><br/>
<span class='tline' id='l202' data-llen='4373:4396'>　也以從一從十釋干謂或如一或如十者陳氏之說</span><br/>
<span class='tline' id='l203' data-llen='4396:4419'>　也皆以意為說未見其必然古來相傳之語有可略</span><br/>
<span class='tline' id='l204' data-llen='4419:4442'>　說而不可詳求者此類是也故君子於其所不知則</span><br/>
<span class='tline' id='l205' data-llen='4442:4469'><a onclick="displayPageImage('KR1d0070', 'WYG', '002-12a' );" name="002-12a" class="pb">[002-12a] <img width="20"  src="/static/img/kanseki-5.png"/></a></span><br/>
<span class='tline' id='l206' data-llen='4469:4492'>　闕之吕氏曰若干者數未定之辭古有是語如數射</span><br/>
<span class='tline' id='l207' data-llen='4492:4512'>　筭曰若干純之類其義未聞極得闕疑之意</span><br/>
<span class='tline' id='l208' data-llen='4512:4529'>雞曰翰音集說翰長也雞肥則鳴聲長</span><br/>
<span class='tline' id='l209' data-llen='4529:4552'>　竊案雞之鳴也必振其羽是為翰音非肥而聲長之</span><br/>
<span class='tline' id='l210' data-llen='4552:4556'>　謂</span><br/>
<span class='tline' id='l211' data-llen='4556:4579'>雉曰疏趾兎曰明視集說雉肥則兩足開張兎肥則目</span><br/>
<span class='tline' id='l212' data-llen='4579:4585'>開而視明</span><br/>
<span class='tline' id='l213' data-llen='4585:4608'>　竊案趾者足趾非足也雉之趾本疏非因肥而足始</span><br/>
<span class='tline' id='l214' data-llen='4608:4635'><a onclick="displayPageImage('KR1d0070', 'WYG', '002-12b' );" name="002-12b" class="pb">[002-12b] <img width="20"  src="/static/img/kanseki-5.png"/></a></span><br/>
<span class='tline' id='l215' data-llen='4635:4658'>　開兎者望月而生故其視明亦非因肥而眎始明也</span><br/>
<span class='tline' id='l216' data-llen='4658:4679'>藁魚曰商祭集說藁乾也商度也度其燥濕之宜</span><br/>
<span class='tline' id='l217' data-llen='4679:4702'>　竊案周禮䱷人凡祭祀共其魚之鱻薧又禮夏冝腒</span><br/>
<span class='tline' id='l218' data-llen='4702:4725'>　鱐則祭用藁魚亦必於夏可知此有定制何煩商度</span><br/>
<span class='tline' id='l219' data-llen='4725:4748'>　陸菊隱曰商者傷也言其枯藁死傷全無生氣云爾</span><br/>
<span class='tline' id='l220' data-llen='4748:4762'>稷曰明粢集説明則足以交神</span><br/>
<span class='tline' id='l221' data-llen='4762:4782'>稻曰嘉蔬集説蔬與疏同立苗疏則茂盛嘉美</span><br/>
<span class='tline' id='l222' data-llen='4782:4805'>　竊案明粢者言其精鑿之至如有光明也凡畦畛而</span><br/>
<span class='tline' id='l223' data-llen='4805:4832'><a onclick="displayPageImage('KR1d0070', 'WYG', '002-13a' );" name="002-13a" class="pb">[002-13a] <img width="20"  src="/static/img/kanseki-5.png"/></a></span><br/>
<span class='tline' id='l224' data-llen='4832:4855'>　種待水而生者皆曰蔬稻特其嘉者故曰嘉蔬集說</span><br/>
<span class='tline' id='l225' data-llen='4855:4870'>　以為明足交神苖疏嘉美未當</span><br/>
<span class='tline' id='l226' data-llen='4870:4893'>四足曰漬集説吕氏曰獸能動之物腐敗則死矣漬謂</span><br/>
<span class='tline' id='l227' data-llen='4893:4902'>其體腐敗漸漬也</span><br/>
<span class='tline' id='l228' data-llen='4902:4925'>　竊案人與禽獸皆能運動死則皆腐敗何獨於四足</span><br/>
<span class='tline' id='l229' data-llen='4925:4948'>　之死言漬乎春秋傳曰大災者何大漬也牛馬之屬</span><br/>
<span class='tline' id='l230' data-llen='4948:4971'>　其一死則餘者更相染漬而死故謂之漬注疏之說</span><br/>
<span class='tline' id='l231' data-llen='4971:4979'>　較吕氏為長</span><br/>
<span class='tline' id='l232' data-llen='4979:5006'><a onclick="displayPageImage('KR1d0070', 'WYG', '002-13b' );" name="002-13b" class="pb">[002-13b] <img width="20"  src="/static/img/kanseki-5.png"/></a></span><br/>
<span class='tline' id='l233' data-llen='5006:5029'>在朝言禮問禮對以禮集說朝廷之上凡所當言者皆</span><br/>
<span class='tline' id='l234' data-llen='5029:5041'>禮也一問一對必稽於禮</span><br/>
<span class='tline' id='l235' data-llen='5041:5064'>　竊案鄭氏曰於朝廷無所不用禮孔氏曰朝事既重</span><br/>
<span class='tline' id='l236' data-llen='5064:5087'>　謀政不輕殷勤戒之言及問對則冝每事稱禮也集</span><br/>
<span class='tline' id='l237' data-llen='5087:5110'>　說本之然一事而分為三條未免支離呉氏曰在朝</span><br/>
<span class='tline' id='l238' data-llen='5110:5129'>　議禮問此一禮則對以此一禮其說為當</span><br/>
<span class='tline' id='l239' data-llen='5129:5145'>庶人之摰匹集説匹讀為鶩鶩音木</span><br/>
<span class='tline' id='l240' data-llen='5145:5168'>　竊案周禮以禽作六摰庶人執鶩此記云庶人之摯</span><br/>
<span class='tline' id='l241' data-llen='5168:5195'><a onclick="displayPageImage('KR1d0070', 'WYG', '002-14a' );" name="002-14a" class="pb">[002-14a] <img width="20"  src="/static/img/kanseki-5.png"/></a></span><br/>
<span class='tline' id='l242' data-llen='5195:5218'>　匹故鄭氏以匹為鶩而釋文依注匹作鶩音木朱子</span><br/>
<span class='tline' id='l243' data-llen='5218:5241'>　注孟子力不能勝一匹雛云匹字本作鴄鴨也從省</span><br/>
<span class='tline' id='l244' data-llen='5241:5264'>　作匹禮記說匹為鶩是也然祗從匹音不從木音陳</span><br/>
<span class='tline' id='l245' data-llen='5264:5274'>　注猶仍釋文之誤</span><br/>
<span class='tline' id='l246' data-llen='5274:5277'>　</span><br/>
<span class='tline' id='l247' data-llen='5277:5280'>　</span><br/>
<span class='tline' id='l248' data-llen='5280:5283'>　</span><br/>
<span class='tline' id='l249' data-llen='5283:5286'>　</span><br/>
<span class='tline' id='l250' data-llen='5286:5313'><a onclick="displayPageImage('KR1d0070', 'WYG', '002-14b' );" name="002-14b" class="pb">[002-14b] <img width="20"  src="/static/img/kanseki-5.png"/></a></span><br/>
<span class='tline' id='l251' data-llen='5313:5316'>　</span><br/>
<span class='tline' id='l252' data-llen='5316:5319'>　</span><br/>
<span class='tline' id='l253' data-llen='5319:5322'>　</span><br/>
<span class='tline' id='l254' data-llen='5322:5325'>　</span><br/>
<span class='tline' id='l255' data-llen='5325:5328'>　</span><br/>
<span class='tline' id='l256' data-llen='5328:5331'>　</span><br/>
<span class='tline' id='l257' data-llen='5331:5334'>　</span><br/>
<span class='tline' id='l258' data-llen='5334:5347'>　陳氏禮記集說補正卷二</span><br/>
</p>
<p><br/>
</p>
  </div>