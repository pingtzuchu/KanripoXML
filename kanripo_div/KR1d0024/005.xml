<div id="txtcont" class="span9" style="position: relative;">
    <p><br/>
<span class='tline' id='l7' data-llen='157:183'><a onclick="displayPageImage('KR1d0024', 'WYG', '005-1a' );" name="005-1a" class="pb">[005-1a] <img width="20"  src="/static/img/kanseki-5.png"/></a></span><br/>
<span class='tline' id='l8' data-llen='183:191'>欽定四庫全書</span><br/>
<span class='tline' id='l9' data-llen='191:202'>　周禮疑義舉要卷五</span><br/>
<span class='tline' id='l10' data-llen='202:222'>　　　　　　　　　　　　　婺源江永撰</span><br/>
<span class='tline' id='l11' data-llen='222:228'>　　夏官</span><br/>
<span class='tline' id='l12' data-llen='228:251'>或謂有征伐則制軍非也觀春秋時晉作二軍三軍三</span><br/>
<span class='tline' id='l13' data-llen='251:274'>行新軍六軍魯作三軍舍中軍皆於平時作之為中軍</span><br/>
<span class='tline' id='l14' data-llen='274:298'>為上軍下軍人有所𨽻之軍軍有所統之將謂作軍必</span><br/>
<span class='tline' id='l15' data-llen='298:321'>須蒐閲則是謂必待出軍時始作之豈平時皆渙散無</span><br/>
<span class='tline' id='l16' data-llen='321:347'><a onclick="displayPageImage('KR1d0024', 'WYG', '005-1b' );" name="005-1b" class="pb">[005-1b] <img width="20"  src="/static/img/kanseki-5.png"/></a></span><br/>
<span class='tline' id='l17' data-llen='347:370'>紀者乎然則王畿千里可作數十軍而止六軍何也用</span><br/>
<span class='tline' id='l18' data-llen='370:392'>人之數不過此其餘皆羡卒以待簡稽而迭用者也</span><br/>
<span class='tline' id='l19' data-llen='392:415'>天子六軍在六鄉為正軍六遂副之都家之軍又副之</span><br/>
<span class='tline' id='l20' data-llen='415:438'>六鄉七萬五千家家出一人為兵五家為比故五人為</span><br/>
<span class='tline' id='l21' data-llen='438:461'>伍伍長下土即比長也閭出二十五人為兩兩司馬中</span><br/>
<span class='tline' id='l22' data-llen='461:484'>士即閭胥也族出百人為卒卒長上士即族師也黨出</span><br/>
<span class='tline' id='l23' data-llen='484:506'>五百人為旅旅帥下士即黨正也州出二千五百人</span><br/>
<span class='tline' id='l24' data-llen='506:529'>為師師帥中大夫即州長也鄉出萬二千五百人為軍</span><br/>
<span class='tline' id='l25' data-llen='529:555'><a onclick="displayPageImage('KR1d0024', 'WYG', '005-2a' );" name="005-2a" class="pb">[005-2a] <img width="20"  src="/static/img/kanseki-5.png"/></a></span><br/>
<span class='tline' id='l26' data-llen='555:578'>軍帥命卿即鄉大夫亦即王朝之六卿也大司馬之序</span><br/>
<span class='tline' id='l27' data-llen='578:601'>官與大司徒六鄉之官正相合故鄭注州長云掌其戒</span><br/>
<span class='tline' id='l28' data-llen='601:624'>令賞罰於軍因為師帥又注黨正云於軍因為旅帥注</span><br/>
<span class='tline' id='l29' data-llen='624:647'>族師云於軍因為卒長恐人謂鄉官非軍帥故明言之</span><br/>
<span class='tline' id='l30' data-llen='647:671'>鄉大夫之為軍帥閭胥之為兩司馬比長之為伍長不言</span><br/>
<span class='tline' id='l31' data-llen='671:694'>可知矣伍法起於五人而車法起於百人之卒葢兵車</span><br/>
<span class='tline' id='l32' data-llen='694:717'>一乗有甲士三人歩卒七十二人又有重車一乗二十</span><br/>
<span class='tline' id='l33' data-llen='717:740'>五人共百人四兩為卒是以一兩之人將重車分之為</span><br/>
<span class='tline' id='l34' data-llen='740:766'><a onclick="displayPageImage('KR1d0024', 'WYG', '005-2b' );" name="005-2b" class="pb">[005-2b] <img width="20"  src="/static/img/kanseki-5.png"/></a></span><br/>
<span class='tline' id='l35' data-llen='766:789'>一什三伍炊家子十人固守衣装五人廐養五人樵汲</span><br/>
<span class='tline' id='l36' data-llen='789:812'>五人也以三兩之人為士徒一甲士主射帥二十四人</span><br/>
<span class='tline' id='l37' data-llen='812:835'>一甲士主御帥二十四人一甲士為右帥二十四人也</span><br/>
<span class='tline' id='l38' data-llen='835:858'>車法卒法於此成故族師亦言之詳職云以邦比之法</span><br/>
<span class='tline' id='l39' data-llen='858:881'>帥四閭之吏以時屬民而較登其族之夫家衆寡辨其</span><br/>
<span class='tline' id='l40' data-llen='881:904'>貴賤老幼廢疾可任者及其六畜車輦是一族始有兵</span><br/>
<span class='tline' id='l41' data-llen='904:927'>車重車其兼言輦者役事則有人輦也又云若作民而</span><br/>
<span class='tline' id='l42' data-llen='927:950'>師田行役則合其卒伍簡其兵器以鼓鐸旗物帥而至</span><br/>
<span class='tline' id='l43' data-llen='950:976'><a onclick="displayPageImage('KR1d0024', 'WYG', '005-3a' );" name="005-3a" class="pb">[005-3a] <img width="20"  src="/static/img/kanseki-5.png"/></a></span><br/>
<span class='tline' id='l44' data-llen='976:999'>是百人始有卒而兵車成十五伍重車成五伍也既有</span><br/>
<span class='tline' id='l45' data-llen='999:1022'>車故詳及兵器鼓鐸旗物也然則六鄉六軍之法一族</span><br/>
<span class='tline' id='l46' data-llen='1022:1045'>百家而出兵車重車各一乗也以田計之通不易一易</span><br/>
<span class='tline' id='l47' data-llen='1045:1068'>再易一家受二夫之地是二十二井又二夫之地而出</span><br/>
<span class='tline' id='l48' data-llen='1068:1091'>此二車與漢志言出長轂一乗甸有六十四井者不同</span><br/>
<span class='tline' id='l49' data-llen='1091:1109'>周禮言制軍之本法而漢志别是一法也</span><br/>
<span class='tline' id='l50' data-llen='1109:1132'>軍將皆命卿如春秋時晉國之制則是以六官之長為</span><br/>
<span class='tline' id='l51' data-llen='1132:1155'>軍將矣然則元帥必冡宰乎觀宣王命將出師有其人</span><br/>
<span class='tline' id='l52' data-llen='1155:1181'><a onclick="displayPageImage('KR1d0024', 'WYG', '005-3b' );" name="005-3b" class="pb">[005-3b] <img width="20"  src="/static/img/kanseki-5.png"/></a></span><br/>
<span class='tline' id='l53' data-llen='1181:1196'>不必六卿之長則亦惟王所命也</span><br/>
<span class='tline' id='l54' data-llen='1196:1219'>姜兆錫謂家司馬各使其臣以正于公司馬為序職之</span><br/>
<span class='tline' id='l55' data-llen='1219:1242'>文家司馬亦如之句為序官之文二簡互錯此説有理</span><br/>
<span class='tline' id='l56' data-llen='1242:1265'>注謂卿大夫之采地王不特置司馬各自使其家臣為</span><br/>
<span class='tline' id='l57' data-llen='1265:1288'>司馬主其地之軍賦往聽於王之司馬如此則王朝無</span><br/>
<span class='tline' id='l58' data-llen='1288:1311'>是官矣何云家司馬亦如之乎如以家司馬亦如之為</span><br/>
<span class='tline' id='l59' data-llen='1311:1334'>大夫家臣之司馬則何以不言都之司馬而唯言家之</span><br/>
<span class='tline' id='l60' data-llen='1334:1357'>司馬也葢家司馬亦如之猶春官序官云家宗人如都</span><br/>
<span class='tline' id='l61' data-llen='1357:1383'><a onclick="displayPageImage('KR1d0024', 'WYG', '005-4a' );" name="005-4a" class="pb">[005-4a] <img width="20"  src="/static/img/kanseki-5.png"/></a></span><br/>
<span class='tline' id='l62' data-llen='1383:1406'>宗人之數也家司馬各使其臣以正于公司馬謂王朝</span><br/>
<span class='tline' id='l63' data-llen='1406:1429'>之家司馬使家之臣以其所掌正于公司馬也此正錯</span><br/>
<span class='tline' id='l64' data-llen='1429:1437'>簡之有理者也</span><br/>
<span class='tline' id='l65' data-llen='1437:1460'>負固不服則侵之注謂兵加其竟而已用兵淺者此説</span><br/>
<span class='tline' id='l66' data-llen='1460:1483'>是兵不深入柔服則止倘終負固不服亦班師振旅脩</span><br/>
<span class='tline' id='l67' data-llen='1483:1506'>文德以來之而不極兵威若無鐘鼓掩其不備皆後世</span><br/>
<span class='tline' id='l68' data-llen='1506:1517'>之譎兵豈先王之義討</span><br/>
<span class='tline' id='l69' data-llen='1517:1540'>九畿里數皆不能畫方如棋局周禮立法謂制畿封國</span><br/>
<span class='tline' id='l70' data-llen='1540:1566'><a onclick="displayPageImage('KR1d0024', 'WYG', '005-4b' );" name="005-4b" class="pb">[005-4b] <img width="20"  src="/static/img/kanseki-5.png"/></a></span><br/>
<span class='tline' id='l71' data-llen='1566:1589'>大略當如此亦有近在内地而其俗已近戎狄者又有</span><br/>
<span class='tline' id='l72' data-llen='1589:1612'>蠻夷戎狄與中國雜處者恐周初已有之豈能皆如九</span><br/>
<span class='tline' id='l73' data-llen='1612:1618'>畿之法哉</span><br/>
<span class='tline' id='l74' data-llen='1618:1641'>夏茇舍是習夜戰之事齊語云夜戰聲相聞夏月晝熱</span><br/>
<span class='tline' id='l75' data-llen='1641:1664'>夜凉宜於此時習之將帥以號名别之亦是便於夜也</span><br/>
<span class='tline' id='l76' data-llen='1664:1687'>苖田亦即於夜畢之爾雅宵田為獠楚辭招魂卒章懸</span><br/>
<span class='tline' id='l77' data-llen='1687:1698'>火炎起亦言宵田之事</span><br/>
<span class='tline' id='l78' data-llen='1698:1721'>田時誓有二前誓在列陳之後戒其坐作進退之不用</span><br/>
<span class='tline' id='l79' data-llen='1721:1747'><a onclick="displayPageImage('KR1d0024', 'WYG', '005-5a' );" name="005-5a" class="pb">[005-5a] <img width="20"  src="/static/img/kanseki-5.png"/></a></span><br/>
<span class='tline' id='l80' data-llen='1747:1770'>命也後誓在表貉之後戒其從禽之不如法也春冬各</span><br/>
<span class='tline' id='l81' data-llen='1770:1792'>言其一疏引大閲羣吏聽誓解有司表貉誓民未密</span><br/>
<span class='tline' id='l82' data-llen='1792:1815'>司常云大閲贊司馬頒旗物此言治兵辨旗物則是大</span><br/>
<span class='tline' id='l83' data-llen='1815:1838'>閲與治兵旗物有不同兩經各言其一而下經大閲之</span><br/>
<span class='tline' id='l84' data-llen='1838:1861'>旗物即司常可見也大閲之旗物以尊卑内外而等序</span><br/>
<span class='tline' id='l85' data-llen='1861:1884'>之孤卿大夫士在朝之百官師都州里縣鄙都家鄉遂</span><br/>
<span class='tline' id='l86' data-llen='1884:1907'>公邑之百官也治兵之旗物則旜旟互易孤卿之旜師</span><br/>
<span class='tline' id='l87' data-llen='1907:1930'>都載之師都之旗軍吏載之物與旟互易大夫士之物</span><br/>
<span class='tline' id='l88' data-llen='1930:1956'><a onclick="displayPageImage('KR1d0024', 'WYG', '005-5b' );" name="005-5b" class="pb">[005-5b] <img width="20"  src="/static/img/kanseki-5.png"/></a></span><br/>
<span class='tline' id='l89' data-llen='1956:1979'>鄉遂載之州里之旟百官載之惟旐則如其故郊野與</span><br/>
<span class='tline' id='l90' data-llen='1979:2002'>縣鄙皆公邑之吏也葢行軍有正法有變法大閲之旗</span><br/>
<span class='tline' id='l91' data-llen='2002:2025'>正法也治兵之旗變法也正法以齊軍心變法以易師</span><br/>
<span class='tline' id='l92' data-llen='2025:2048'>目不畫異物之旜物師都鄉遂之臨行陳者亦載之畫</span><br/>
<span class='tline' id='l93' data-llen='2048:2071'>鳥隼之旟百官之不臨行陳者亦載之葢行軍有時而</span><br/>
<span class='tline' id='l94' data-llen='2071:2094'>尚變也春秋時有不去其旗而敗者有望其旗而指目</span><br/>
<span class='tline' id='l95' data-llen='2094:2117'>其仇者有納旌於弢中不令敵人見者故旗物有變通</span><br/>
<span class='tline' id='l96' data-llen='2117:2121'>之法</span><br/>
<span class='tline' id='l97' data-llen='2121:2147'><a onclick="displayPageImage('KR1d0024', 'WYG', '005-6a' );" name="005-6a" class="pb">[005-6a] <img width="20"  src="/static/img/kanseki-5.png"/></a></span><br/>
<span class='tline' id='l98' data-llen='2147:2170'>治兵不言家葢於師都中包之州長縣正帥其民而致</span><br/>
<span class='tline' id='l99' data-llen='2170:2193'>固建平時之旟矣及治兵則易之以物而旟屬之於百</span><br/>
<span class='tline' id='l100' data-llen='2193:2216'>官都家大夫帥其民而致固建平時之旗矣及治兵則</span><br/>
<span class='tline' id='l101' data-llen='2216:2239'>易之以旜而旗屬之於軍吏皆欲其變也變則不論旗</span><br/>
<span class='tline' id='l102' data-llen='2239:2262'>上有畫無畫鄭注限定有軍旅者盡異物無軍旅者帛</span><br/>
<span class='tline' id='l103' data-llen='2262:2269'>而不畫非是</span><br/>
<span class='tline' id='l104' data-llen='2269:2292'>祀祊此祊字宜與詩方社之方同但是本方之土示非</span><br/>
<span class='tline' id='l105' data-llen='2292:2315'>泛指四方如獮時在東方即是東方之示餘方皆然即</span><br/>
<span class='tline' id='l106' data-llen='2315:2341'><a onclick="displayPageImage('KR1d0024', 'WYG', '005-6b' );" name="005-6b" class="pb">[005-6b] <img width="20"  src="/static/img/kanseki-5.png"/></a></span><br/>
<span class='tline' id='l107' data-llen='2341:2364'>詩之言方社亦是如此方祀上下可通稱但天子之方</span><br/>
<span class='tline' id='l108' data-llen='2364:2388'>大諸侯以下之方小耳此祀與社相類故詩毎與社連言</span><br/>
<span class='tline' id='l109' data-llen='2388:2402'>之而時田亦一祀祊一祀社也</span><br/>
<span class='tline' id='l110' data-llen='2402:2425'>大閲經文雖詳亦多可疑不分班習戰則車徒甚衆四</span><br/>
<span class='tline' id='l111' data-llen='2425:2448'>表之地無多縱列太狹横列太濶若分班則經文又未</span><br/>
<span class='tline' id='l112' data-llen='2448:2471'>言竊意四時之田竝分畨教閲一田不必徧集王畿之</span><br/>
<span class='tline' id='l113' data-llen='2471:2489'>民一人不必嵗供四役否則寧無妨農乎</span><br/>
<span class='tline' id='l114' data-llen='2489:2512'>前期羣吏戒衆庶脩戰法即鄉師出田法於州里之事</span><br/>
<span class='tline' id='l115' data-llen='2512:2538'><a onclick="displayPageImage('KR1d0024', 'WYG', '005-7a' );" name="005-7a" class="pb">[005-7a] <img width="20"  src="/static/img/kanseki-5.png"/></a></span><br/>
<span class='tline' id='l116' data-llen='2538:2561'>非羣吏又分教戰法也中軍以鼙令鼔中軍元帥也三</span><br/>
<span class='tline' id='l117' data-llen='2561:2584'>軍六軍必有元帥如王在軍則王為中軍號令必出於</span><br/>
<span class='tline' id='l118' data-llen='2584:2607'>一疏謂此六軍三軍居一偏皆自有中軍非也鼙所以</span><br/>
<span class='tline' id='l119' data-llen='2607:2630'>引鼓樂有朔鼙應鼙亦是先擊鼙而後擊鼓以小鼓引</span><br/>
<span class='tline' id='l120' data-llen='2630:2653'>大鼓也鼓人皆三鼓疑此鼓人謂地官之鼓人下文鼓</span><br/>
<span class='tline' id='l121' data-llen='2653:2677'>行鼓進鼓退乃是軍將師帥旅帥之鼓葢中軍先以小鼓</span><br/>
<span class='tline' id='l122' data-llen='2677:2700'>號令而鼓人主軍動鼓其衆者遂承中軍之令三鼓以</span><br/>
<span class='tline' id='l123' data-llen='2700:2723'>作士氣於是振鐸作旗而諸鼔皆鳴也注謂鼓人為中</span><br/>
<span class='tline' id='l124' data-llen='2723:2749'><a onclick="displayPageImage('KR1d0024', 'WYG', '005-7b' );" name="005-7b" class="pb">[005-7b] <img width="20"  src="/static/img/kanseki-5.png"/></a></span><br/>
<span class='tline' id='l125' data-llen='2749:2772'>軍之將師帥旅帥則地官鼔人不得聯事矣且中軍將</span><br/>
<span class='tline' id='l126' data-llen='2772:2795'>亦不可謂之鼓人下文鼓人皆三鼓倣此皆者鼓人非</span><br/>
<span class='tline' id='l127' data-llen='2795:2810'>一也凡云三鼓者疑皆鼓人之鼓</span><br/>
<span class='tline' id='l128' data-llen='2810:2833'>車三發徒三刺舊以車轉為發恐不然車既及表乃止</span><br/>
<span class='tline' id='l129' data-llen='2833:2856'>矣又三轉胡為葢車上主射者三發矢以象克敵耳田</span><br/>
<span class='tline' id='l130' data-llen='2856:2879'>車不能容三人故無戎右主刺而刺者皆在徒徒刺而</span><br/>
<span class='tline' id='l131' data-llen='2879:2902'>射者無事非克敵也發刺皆三者戰車有三人斃其左</span><br/>
<span class='tline' id='l132' data-llen='2902:2907'>右御也</span><br/>
<span class='tline' id='l133' data-llen='2907:2933'><a onclick="displayPageImage('KR1d0024', 'WYG', '005-8a' );" name="005-8a" class="pb">[005-8a] <img width="20"  src="/static/img/kanseki-5.png"/></a></span><br/>
<span class='tline' id='l134' data-llen='2933:2956'>鼓退鳴鐃疑鼓退音節與鼓進不同葢鐃聲不能及逺</span><br/>
<span class='tline' id='l135' data-llen='2956:2979'>欲退軍必將帥擊退鼓而後卒長皆鳴鐃否則卒長不</span><br/>
<span class='tline' id='l136' data-llen='2979:2985'>能自主退</span><br/>
<span class='tline' id='l137' data-llen='2985:3008'>羣史各帥其車徒以敘和出象士卒之出軍門亦欲試</span><br/>
<span class='tline' id='l138' data-llen='3008:3031'>御者過君表之法也左右陳車徒以下注疏未得其指</span><br/>
<span class='tline' id='l139' data-llen='3031:3054'>葢未習戰以前陳車徒如戰之陳此車徒同羣車以率</span><br/>
<span class='tline' id='l140' data-llen='3054:3077'>徒徒以衞車擬戰時之陳也既習戰以後將分車徒故</span><br/>
<span class='tline' id='l141' data-llen='3077:3100'>立兩和門使車徒各出一之左一之右而車徒遂分列</span><br/>
<span class='tline' id='l142' data-llen='3100:3126'><a onclick="displayPageImage('KR1d0024', 'WYG', '005-8b' );" name="005-8b" class="pb">[005-8b] <img width="20"  src="/static/img/kanseki-5.png"/></a></span><br/>
<span class='tline' id='l143' data-llen='3126:3149'>也不云左車右徒而云左右陳車徒者因地之勢左右</span><br/>
<span class='tline' id='l144' data-llen='3149:3172'>不可常也旗居卒間以分地車徒皆如是徒一廂百人</span><br/>
<span class='tline' id='l145' data-llen='3172:3201'>樹一旗則車一廂亦容兩偏之地而樹一旗也<span class='krp-note'>司馬法/車十五</span></span><br/>
<span class='tline' id='l146' data-llen='3201:3230'><span class='krp-note'>乗為偏兩/偏為卒</span>車徒各有卒疏謂軍吏各領己之士卒執旗</span><br/>
<span class='tline' id='l147' data-llen='3230:3253'>以表之非卒間之義也將田時車徒所以必分者逐獸</span><br/>
<span class='tline' id='l148' data-llen='3253:3276'>不必以徒衞車山澤間車徒又不可錯雜故須分隊而</span><br/>
<span class='tline' id='l149' data-llen='3276:3299'>進是以先異之也前後有屯百歩此又别為二屯如軍</span><br/>
<span class='tline' id='l150' data-llen='3299:3322'>之營葢擬田畢將帥居其中而獻禽也此屯用車徒圍</span><br/>
<span class='tline' id='l151' data-llen='3322:3348'><a onclick="displayPageImage('KR1d0024', 'WYG', '005-9a' );" name="005-9a" class="pb">[005-9a] <img width="20"  src="/static/img/kanseki-5.png"/></a></span><br/>
<span class='tline' id='l152' data-llen='3348:3371'>繞作之險野則人多易野則車多也注於前後有屯百</span><br/>
<span class='tline' id='l153' data-llen='3371:3394'>步解云車徒異羣相去之數其實車徒之分分於左右</span><br/>
<span class='tline' id='l154' data-llen='3394:3417'>和與左右陳非分於前後之屯也百歩之屯能容幾車</span><br/>
<span class='tline' id='l155' data-llen='3417:3421'>徒哉</span><br/>
<span class='tline' id='l156' data-llen='3421:3444'>大役與慮事後鄭慮事者封人本左傳令尹蒍艾獵城</span><br/>
<span class='tline' id='l157' data-llen='3444:3467'>沂然此諸侯之制疑王朝大役慮事當是大司空鄉師</span><br/>
<span class='tline' id='l158' data-llen='3467:3475'>云攷司空之辟</span><br/>
<span class='tline' id='l159' data-llen='3475:3498'>屬其植先鄭引華元為植植字有此確證而後鄭易之</span><br/>
<span class='tline' id='l160' data-llen='3498:3524'><a onclick="displayPageImage('KR1d0024', 'WYG', '005-9b' );" name="005-9b" class="pb">[005-9b] <img width="20"  src="/static/img/kanseki-5.png"/></a></span><br/>
<span class='tline' id='l161' data-llen='3524:3547'>葢謂王將一人不得言屬耳然大役非一人任其部曲</span><br/>
<span class='tline' id='l162' data-llen='3547:3570'>將吏必多將吏皆可謂之植故司馬㑹屬之属字未嘗</span><br/>
<span class='tline' id='l163' data-llen='3570:3591'>不可通若築城之植司空自當屬之豈復煩司馬</span><br/>
<span class='tline' id='l164' data-llen='3591:3614'>夏官主二牲羊也魚也小子羞羊肆而大司馬尊官羞</span><br/>
<span class='tline' id='l165' data-llen='3614:3637'>牲魚者豈禮欲其變與抑以魚為水産與陸産相埒而</span><br/>
<span class='tline' id='l166' data-llen='3637:3653'>異之與宗伯不言羞雞牲者文不具</span><br/>
<span class='tline' id='l167' data-llen='3653:3672'>晉制敘軍將佐之後有司馬猶之軍司馬也</span><br/>
<span class='tline' id='l168' data-llen='3672:3695'>大常惟天子有之必曰銘書於王之大常者因其有功</span><br/>
<span class='tline' id='l169' data-llen='3695:3722'><a onclick="displayPageImage('KR1d0024', 'WYG', '005-10a' );" name="005-10a" class="pb">[005-10a] <img width="20"  src="/static/img/kanseki-5.png"/></a></span><br/>
<span class='tline' id='l170' data-llen='3722:3729'>　大言之也</span><br/>
<span class='tline' id='l171' data-llen='3729:3752'>几頒賞地參之一食食字大司徒大司馬及此官皆有</span><br/>
<span class='tline' id='l172' data-llen='3752:3775'>之以大司馬上地食者參之二例之似以有其地而食</span><br/>
<span class='tline' id='l173' data-llen='3775:3792'>其所有者為順注謂王食其一恐不然</span><br/>
<span class='tline' id='l174' data-llen='3792:3815'>旬之外入馬耳以其物更注謂償以毛色不以齒賈如</span><br/>
<span class='tline' id='l175' data-llen='3815:3838'>謂但償馬之毛色則太輕或買他馬以償不以齒賈則</span><br/>
<span class='tline' id='l176' data-llen='3838:3861'>又何必其同色此泥物字之義也以其物更者以馬之</span><br/>
<span class='tline' id='l177' data-llen='3861:3884'>皮骨肉所植之物價償不責其全償也其外否則歸死</span><br/>
<span class='tline' id='l178' data-llen='3884:3911'><a onclick="displayPageImage('KR1d0024', 'WYG', '005-10b' );" name="005-10b" class="pb">[005-10b] <img width="20"  src="/static/img/kanseki-5.png"/></a></span><br/>
<span class='tline' id='l179' data-llen='3911:3929'>馬於官而已不責其皮骨肉所值之價也</span><br/>
<span class='tline' id='l180' data-llen='3929:3952'>以任齊其行謂以他重物載於車而調習之猶傳云駕</span><br/>
<span class='tline' id='l181' data-llen='3952:3975'>而乗材也此謂將逺行之馬亦謂受馬於有司者故因</span><br/>
<span class='tline' id='l182' data-llen='3975:3994'>上文及之其軍事物馬而頒自有校人掌之</span><br/>
<span class='tline' id='l183' data-llen='3994:4017'>出火内火有謂季春始燠冶則出火於窰家則出火於</span><br/>
<span class='tline' id='l184' data-llen='4017:4040'>室必待季秋始内而用之此説不確時燠而出火不用</span><br/>
<span class='tline' id='l185' data-llen='4040:4063'>時寒而内用民自知之何待司爟之政令若季春出火</span><br/>
<span class='tline' id='l186' data-llen='4063:4086'>於窰禁民不為陶冶正與舊説相反舊説據左傳不誤</span><br/>
<span class='tline' id='l187' data-llen='4086:4113'><a onclick="displayPageImage('KR1d0024', 'WYG', '005-11a' );" name="005-11a" class="pb">[005-11a] <img width="20"  src="/static/img/kanseki-5.png"/></a></span><br/>
<span class='tline' id='l188' data-llen='4113:4136'>月令雖秦時書亦依仿先王之制而増損之其夏月但</span><br/>
<span class='tline' id='l189' data-llen='4136:4153'>禁民燒灰毋用火南方而不禁其陶冶</span><br/>
<span class='tline' id='l190' data-llen='4153:4176'>司士言眡治朝之儀但揖見羣臣而已揖畢王即退適</span><br/>
<span class='tline' id='l191' data-llen='4176:4199'>路寢聽政而諸臣反其官府治事之處匠人所謂外有</span><br/>
<span class='tline' id='l192' data-llen='4199:4222'>九室九卿朝焉者也若議論政事則在路門内之朝如</span><br/>
<span class='tline' id='l193' data-llen='4222:4232'>鄉黨攝齊升堂是也</span><br/>
<span class='tline' id='l194' data-llen='4232:4255'>路鼓建於大寢之門外其地森嚴肺石之窮民不能至</span><br/>
<span class='tline' id='l195' data-llen='4255:4278'>其地擊鼓也朝士既得其情則為擊鼔而大僕遣官達</span><br/>
<span class='tline' id='l196' data-llen='4278:4305'><a onclick="displayPageImage('KR1d0024', 'WYG', '005-11b' );" name="005-11b" class="pb">[005-11b] <img width="20"  src="/static/img/kanseki-5.png"/></a></span><br/>
<span class='tline' id='l197' data-llen='4305:4309'>之耳</span><br/>
<span class='tline' id='l198' data-llen='4309:4332'>王眡燕朝則正位掌擯相謂有政事當議而眂燕朝也</span><br/>
<span class='tline' id='l199' data-llen='4332:4355'>因燕羣臣在寢故謂之燕朝鄭謂王圖宗人嘉事則燕</span><br/>
<span class='tline' id='l200' data-llen='4355:4378'>朝此舉其一隅謂若文王世子公族朝於内朝耳非謂</span><br/>
<span class='tline' id='l201' data-llen='4378:4401'>燕朝惟同族得與也三朝惟路寢有堂有階孔子異姓</span><br/>
<span class='tline' id='l202' data-llen='4401:4424'>之臣而攝齊升堂則燕朝無分同異姓且燕宗族時必</span><br/>
<span class='tline' id='l203' data-llen='4424:4443'>有異姓一人為賓註云同宗無相賓客之道</span><br/>
<span class='tline' id='l204' data-llen='4443:4466'>揚州之三江當以岷江松江浙江為確浙江山海經漢</span><br/>
<span class='tline' id='l205' data-llen='4466:4493'><a onclick="displayPageImage('KR1d0024', 'WYG', '005-12a' );" name="005-12a" class="pb">[005-12a] <img width="20"  src="/static/img/kanseki-5.png"/></a></span><br/>
<span class='tline' id='l206' data-llen='4493:4517'>志謂之漸水漢志出黝縣即黟縣今出婺源大鄣山之陰</span><br/>
<span class='tline' id='l207' data-llen='4517:4540'>莊子謂之淛河至錢塘入海松江承太湖之下流其上</span><br/>
<span class='tline' id='l208' data-llen='4540:4563'>流本不與大江相通班固謂蕪湖水東至陽羡此因蕪</span><br/>
<span class='tline' id='l209' data-llen='4563:4586'>湖之下銀林鄧步之間地脉相連而勢卑宣歙之水盛</span><br/>
<span class='tline' id='l210' data-llen='4586:4609'>則或漫溢而趨陽羡入震澤水不盛則皆從蕪湖入大</span><br/>
<span class='tline' id='l211' data-llen='4609:4632'>江不入震澤也明時於高淳築廣通垻垻則無漫溢之</span><br/>
<span class='tline' id='l212' data-llen='4632:4655'>事矣水經注謂大江自貴口分流過安吉而入震澤而</span><br/>
<span class='tline' id='l213' data-llen='4655:4670'>不知下流地高本不與震澤通也</span><br/>
<span class='tline' id='l214' data-llen='4670:4697'><a onclick="displayPageImage('KR1d0024', 'WYG', '005-12b' );" name="005-12b" class="pb">[005-12b] <img width="20"  src="/static/img/kanseki-5.png"/></a></span><br/>
<span class='tline' id='l215' data-llen='4697:4720'>荆州其浸潁湛先鄭謂湛未聞今考襄公十六年楚公</span><br/>
<span class='tline' id='l216' data-llen='4720:4743'>子格帥師及晉帥戰於湛阪杜注襄城昆陽縣北有湛</span><br/>
<span class='tline' id='l217' data-llen='4743:4766'>水東入汝水經注湛水出犫縣北魚齒山東南流為湛</span><br/>
<span class='tline' id='l218' data-llen='4766:4789'>浦者是也與潁水同為南陽汝州之水在荆豫之間故</span><br/>
<span class='tline' id='l219' data-llen='4789:4795'>屬之荆州</span><br/>
<span class='tline' id='l220' data-llen='4795:4801'>　　秋官</span><br/>
<span class='tline' id='l221' data-llen='4801:4824'>凡官府簿書謂之中故諸官言治中受中小司寇斷庶</span><br/>
<span class='tline' id='l222' data-llen='4824:4847'>民獄訟之中皆謂簿書猶今之案卷也此中字之本義</span><br/>
<span class='tline' id='l223' data-llen='4847:4874'><a onclick="displayPageImage('KR1d0024', 'WYG', '005-13a' );" name="005-13a" class="pb">[005-13a] <img width="20"  src="/static/img/kanseki-5.png"/></a></span><br/>
<span class='tline' id='l224' data-llen='4874:4897'>故掌文書者謂之史其字从又从中又者右手以手持</span><br/>
<span class='tline' id='l225' data-llen='4897:4920'>簿書也吏字事字皆有中字天有司中星後世有治中</span><br/>
<span class='tline' id='l226' data-llen='4920:4928'>之官皆取此義</span><br/>
<span class='tline' id='l227' data-llen='4928:4951'>王之五門先鄭雉門在庫門之外後鄭庫門在雉門之</span><br/>
<span class='tline' id='l228' data-llen='4951:4974'>外後鄭説是外朝在庫門之外亦後鄭説是庫門有屋</span><br/>
<span class='tline' id='l229' data-llen='4974:4997'>而無宫室鄭以漢之大㑹殿擬之則有宫室非古制也</span><br/>
<span class='tline' id='l230' data-llen='4997:5020'>外朝臣民皆得往來諸侯外朝亦然但未必有三槐九</span><br/>
<span class='tline' id='l231' data-llen='5020:5029'>棘嘉石肺石之制</span><br/>
<span class='tline' id='l232' data-llen='5029:5056'><a onclick="displayPageImage('KR1d0024', 'WYG', '005-13b' );" name="005-13b" class="pb">[005-13b] <img width="20"  src="/static/img/kanseki-5.png"/></a></span><br/>
<span class='tline' id='l233' data-llen='5056:5079'>凡盜賊軍鄉邑及家人殺之無罪軍猶攻殺也注讀軍</span><br/>
<span class='tline' id='l234' data-llen='5079:5093'>字為句王氏謂衆而成軍非是</span><br/>
<span class='tline' id='l235' data-llen='5093:5116'>凡大約劑書於宗彛謂宗廟之常器鍾鼎皆是書於宗</span><br/>
<span class='tline' id='l236' data-llen='5116:5139'>彛如博古圖鍾銘鼎銘是也注謂宗廟之六彛誤矣凡</span><br/>
<span class='tline' id='l237' data-llen='5139:5153'>傳言彛器頒宗彛豈必六彛哉</span><br/>
<span class='tline' id='l238' data-llen='5153:5176'>梏即校也易曰何校滅耳施於頸即今之枷梏校枷皆</span><br/>
<span class='tline' id='l239' data-llen='5176:5199'>一聲之轉注謂在手曰梏誤矣在手者曰拲非兩手共</span><br/>
<span class='tline' id='l240' data-llen='5199:5203'>一木</span><br/>
<span class='tline' id='l241' data-llen='5203:5230'><a onclick="displayPageImage('KR1d0024', 'WYG', '005-14a' );" name="005-14a" class="pb">[005-14a] <img width="20"  src="/static/img/kanseki-5.png"/></a></span><br/>
<span class='tline' id='l242' data-llen='5230:5253'>庶氏除蠱以嘉草攻之一説嘉草蘘荷也葛洪方人得</span><br/>
<span class='tline' id='l243' data-llen='5253:5275'>蠱欲知姓名取蘘荷葉著病人臥席下立呼蠱主名</span><br/>
<span class='tline' id='l244' data-llen='5275:5298'>壺涿氏掌除水蠱以炮土之鼔敺之以焚石投之明永</span><br/>
<span class='tline' id='l245' data-llen='5298:5321'>樂時蘇州有水怪葢蛟蜃之類善崩岸壞民田遣夏原</span><br/>
<span class='tline' id='l246' data-llen='5321:5344'>吉治之用壺涿氏之法令民以百十舟載石舟各有鼓</span><br/>
<span class='tline' id='l247' data-llen='5344:5367'>同時燒石投水水沸騰復擊鼓以駭之其怪遂死見屈</span><br/>
<span class='tline' id='l248' data-llen='5367:5382'>大鈞廣東新語聖經之有用如此</span><br/>
<span class='tline' id='l249' data-llen='5382:5405'>大行人諸侯之禮朝位賓主之間七十歩立當前疾先</span><br/>
<span class='tline' id='l250' data-llen='5405:5432'><a onclick="displayPageImage('KR1d0024', 'WYG', '005-14b' );" name="005-14b" class="pb">[005-14b] <img width="20"  src="/static/img/kanseki-5.png"/></a></span><br/>
<span class='tline' id='l251' data-llen='5432:5455'>鄭云前疾謂駟馬車轅前胡下拄地者按車無疾之名</span><br/>
<span class='tline' id='l252' data-llen='5455:5478'>惠士竒云論語邢昺疏引周禮作前侯又小雅蓼蕭章</span><br/>
<span class='tline' id='l253' data-llen='5478:5501'>孔疏引大行人亦作前侯葢説文疾作疾古文侯作疾</span><br/>
<span class='tline' id='l254' data-llen='5501:5524'>相似易亂故前侯訛為前疾此説是又説文引周禮作</span><br/>
<span class='tline' id='l255' data-llen='5524:5547'>前軓軓車軾前也軾前曲中下垂拄地如人之頸故謂</span><br/>
<span class='tline' id='l256' data-llen='5547:5560'>之侯侯猶胡也古侯與胡通</span><br/>
<span class='tline' id='l257' data-llen='5560:5583'>或疑朝覲無迎賓之法愚謂朝覲之禮雖異㝷常主賓</span><br/>
<span class='tline' id='l258' data-llen='5583:5606'>然侯氏之入王門也豈其無擯介傳命忽然而至於廟</span><br/>
<span class='tline' id='l259' data-llen='5606:5633'><a onclick="displayPageImage('KR1d0024', 'WYG', '005-15a' );" name="005-15a" class="pb">[005-15a] <img width="20"  src="/static/img/kanseki-5.png"/></a></span><br/>
<span class='tline' id='l260' data-llen='5633:5656'>門哉大行人云凡諸侯之王事辨其位正其等協其禮</span><br/>
<span class='tline' id='l261' data-llen='5656:5679'>賓而見之則當將幣之先庫門之外宜其有朝位有擯</span><br/>
<span class='tline' id='l262' data-llen='5679:5702'>介天官掌次朝覲㑹同則張大次小次注云大次初往</span><br/>
<span class='tline' id='l263' data-llen='5702:5725'>所止居小次即宫待事之處然則朝覲當有大次在外</span><br/>
<span class='tline' id='l264' data-llen='5725:5748'>朝有小次在廟門外覲禮所謂諸侯前朝皆受舍於朝</span><br/>
<span class='tline' id='l265' data-llen='5748:5771'>是也覲禮言旅見則分同姓西面異姓東面若其特朝</span><br/>
<span class='tline' id='l266' data-llen='5771:5794'>則次當張之門外西方而東面以為止居待事之處掌</span><br/>
<span class='tline' id='l267' data-llen='5794:5817'>訝云及將幣為前驅至於朝詔其位入復此朝與位正</span><br/>
<span class='tline' id='l268' data-llen='5817:5844'><a onclick="displayPageImage('KR1d0024', 'WYG', '005-15b' );" name="005-15b" class="pb">[005-15b] <img width="20"  src="/static/img/kanseki-5.png"/></a></span><br/>
<span class='tline' id='l269' data-llen='5844:5867'>大行人所謂朝位賔主之間幾十步立當車下某處者</span><br/>
<span class='tline' id='l270' data-llen='5867:5890'>也掌訝既詔侯氏位當於此於是入白王言侯氏已至</span><br/>
<span class='tline' id='l271' data-llen='5890:5913'>朝如掌訝不能徑至王所亦必有擯者傳達之自入復</span><br/>
<span class='tline' id='l272' data-llen='5913:5936'>至行禮為時久則侯氏宜於大次止居以待於是王乃</span><br/>
<span class='tline' id='l273' data-llen='5936:5959'>乗金路出路門應門雉門而入廟以待侯氏之至節次</span><br/>
<span class='tline' id='l274' data-llen='5959:5982'>固當如此王既入廟負黼依大門外乃陳擯介而傳辭</span><br/>
<span class='tline' id='l275' data-llen='5982:6005'>侯氏出次立當其位他時賔主之禮擯者出請事而賔</span><br/>
<span class='tline' id='l276' data-llen='6005:6028'>對此時傳辭當自侯氏始葢天子至尊當不請事且前</span><br/>
<span class='tline' id='l277' data-llen='6028:6055'><a onclick="displayPageImage('KR1d0024', 'WYG', '005-16a' );" name="005-16a" class="pb">[005-16a] <img width="20"  src="/static/img/kanseki-5.png"/></a></span><br/>
<span class='tline' id='l278' data-llen='6055:6078'>此已云某日伯父帥乃初事矣豈至此復請所為來事</span><br/>
<span class='tline' id='l279' data-llen='6078:6101'>哉惟侯氏自道其來王之意介傳之擯擯達之天子耳</span><br/>
<span class='tline' id='l280' data-llen='6101:6124'>王之擯則大行人小行人嗇夫是也其擯當交擯介與</span><br/>
<span class='tline' id='l281' data-llen='6124:6147'>擯皆遞傳故經文於大國之孤特云不交擯明諸侯當</span><br/>
<span class='tline' id='l282' data-llen='6147:6170'>交擯也雖交擯而無三辭侯氏一請天子即有許入之</span><br/>
<span class='tline' id='l283' data-llen='6170:6193'>辭如覲禮伯父其入之云亦遞傳之於是侯氏入大門</span><br/>
<span class='tline' id='l284' data-llen='6193:6216'>而右擯介隨之東行至廟門外入於小次以待事復陳</span><br/>
<span class='tline' id='l285' data-llen='6216:6239'>擯介侯氏出次執圭介復迭傳命道其將入奉贄之意</span><br/>
<span class='tline' id='l286' data-llen='6239:6266'><a onclick="displayPageImage('KR1d0024', 'WYG', '005-16b' );" name="005-16b" class="pb">[005-16b] <img width="20"  src="/static/img/kanseki-5.png"/></a></span><br/>
<span class='tline' id='l287' data-llen='6266:6289'>於是嗇夫承命告天子天子又有許入之辭乃入門右</span><br/>
<span class='tline' id='l288' data-llen='6289:6312'>坐奠圭如覲禮之儀以此言之則朝位正是將幣之日</span><br/>
<span class='tline' id='l289' data-llen='6312:6335'>其云賔主之間者儗度言之實則賔與大門相去之間</span><br/>
<span class='tline' id='l290' data-llen='6335:6358'>也儀禮全經當有朝禮一篇與覲禮互為詳略如致飱</span><br/>
<span class='tline' id='l291' data-llen='6358:6381'>祼賔歸饔餼還圭賄贈等事當於朝禮詳之即覲禮亦</span><br/>
<span class='tline' id='l292' data-llen='6381:6404'>當有大門外陳擯介傳辭之儀葢朝禮已詳故覲禮略</span><br/>
<span class='tline' id='l293' data-llen='6404:6423'>耳若曲禮當宁而立之云自是記人之異説</span><br/>
<span class='tline' id='l294' data-llen='6423:6434'>　周禮疑義舉要卷五</span><br/>
</p>
<p><br/>
</p>
  </div>