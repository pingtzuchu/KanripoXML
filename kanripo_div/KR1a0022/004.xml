<div id="txtcont" class="span9" style="position: relative;">
    <p>
<span class='tline' id='l7' data-llen='155:181'><a onclick="displayPageImage('KR1a0022', 'WYG', '004-1a' );" name="004-1a" class="pb">[004-1a] <img width="20"  src="/static/img/kanseki-5.png"/></a></span>
<span class='tline' id='l8' data-llen='181:189'>欽定四庫全書</span>
<span class='tline' id='l9' data-llen='189:209'>　讀易詳説卷四　　　　　宋　李光　撰</span>
<span class='tline' id='l10' data-llen='209:219'>上經<span class='krp-note'>臨至剝/</span></span>
<span class='tline' id='l11' data-llen='219:229'>䷒<span class='krp-note'>兑下/坤上</span></span>
<span class='tline' id='l12' data-llen='229:242'>臨元亨利貞至于八月有凶</span>
<span class='tline' id='l13' data-llen='242:265'>彖曰臨剛浸而長説而順剛中而應大亨以正天之道</span>
<span class='tline' id='l14' data-llen='265:278'>也至于八月有凶消不久也</span>
<span class='tline' id='l15' data-llen='278:301'>　凡以上臨下皆謂之臨人主君臨天下諸侯君臨一</span>
<span class='tline' id='l16' data-llen='301:327'><a onclick="displayPageImage('KR1a0022', 'WYG', '004-1b' );" name="004-1b" class="pb">[004-1b] <img width="20"  src="/static/img/kanseki-5.png"/></a></span>
<span class='tline' id='l17' data-llen='327:350'>　國皆臨也書言予臨兆民懔乎若朽索之馭六馬孔</span>
<span class='tline' id='l18' data-llen='350:373'>　子曰居敬而行簡以臨其民聖人臨下其致慎如此</span>
<span class='tline' id='l19' data-llen='373:396'>　臨所以為大也况四隂在上以臨二剛剛非柔之所</span>
<span class='tline' id='l20' data-llen='396:419'>　能制也故臨當剛長之初已有陽消之理聖人欲使</span>
<span class='tline' id='l21' data-llen='419:442'>　後世為人上者常兢業以圖之也隂陽消長君子小</span>
<span class='tline' id='l22' data-llen='442:465'>　人更為進退之象浸猶浸潤也一氣不頓進如草木</span>
<span class='tline' id='l23' data-llen='465:488'>　之長日加益而人不知也兌説而坤順臨民之道以</span>
<span class='tline' id='l24' data-llen='488:511'>　説順為本九二剛而得中六五以柔應之既説而順</span>
<span class='tline' id='l25' data-llen='511:537'><a onclick="displayPageImage('KR1a0022', 'WYG', '004-2a' );" name="004-2a" class="pb">[004-2a] <img width="20"  src="/static/img/kanseki-5.png"/></a></span>
<span class='tline' id='l26' data-llen='537:560'>　非濟以剛則强梗者或不可制故孔子曰臨之以莊</span>
<span class='tline' id='l27' data-llen='560:583'>　則敬也如此則能大亨以正具乎元亨利貞之徳其</span>
<span class='tline' id='l28' data-llen='583:606'>　大與乾同功故能斡旋運量以臨制天下也然陽剛</span>
<span class='tline' id='l29' data-llen='606:629'>　主進進而不已則治極必亂安極必危故戒以八月</span>
<span class='tline' id='l30' data-llen='629:652'>　有凶也陽生于十一月為復十二月為臨此二陽方</span>
<span class='tline' id='l31' data-llen='652:675'>　長之時至五月夏至而陽消六月為遯自子至未凡</span>
<span class='tline' id='l32' data-llen='675:698'>　歴八月故云八月有凶也有凶者有凶之理未必皆</span>
<span class='tline' id='l33' data-llen='698:703'>　凶也</span>
<span class='tline' id='l34' data-llen='703:729'><a onclick="displayPageImage('KR1a0022', 'WYG', '004-2b' );" name="004-2b" class="pb">[004-2b] <img width="20"  src="/static/img/kanseki-5.png"/></a></span>
<span class='tline' id='l35' data-llen='729:750'>象曰澤上有地臨君子以敎思无窮容保民无疆</span>
<span class='tline' id='l36' data-llen='750:773'>　水之性汪洋放肆无以隄防之則有奔衝決溢之患</span>
<span class='tline' id='l37' data-llen='773:796'>　澤上有地所以為臨民之象也臨民之道固當有以</span>
<span class='tline' id='l38' data-llen='796:819'>　防範之豈徒厲以威嚴驅以刑戮哉君子體此象教</span>
<span class='tline' id='l39' data-llen='819:842'>　民以禮義而思其所疾苦无有窮已容之則民有以</span>
<span class='tline' id='l40' data-llen='842:865'>　措其手足保之則不相陵犯皆臨民之道也无疆者</span>
<span class='tline' id='l41' data-llen='865:883'>　如此則其道廣大无此疆爾界之殊也</span>
<span class='tline' id='l42' data-llen='883:891'>初九咸臨貞吉</span>
<span class='tline' id='l43' data-llen='891:917'><a onclick="displayPageImage('KR1a0022', 'WYG', '004-3a' );" name="004-3a" class="pb">[004-3a] <img width="20"  src="/static/img/kanseki-5.png"/></a></span>
<span class='tline' id='l44' data-llen='917:929'>象曰咸臨貞吉志行正也</span>
<span class='tline' id='l45' data-llen='929:952'>　咸感也臨人必以无心而感格之蓋一陽在下與四</span>
<span class='tline' id='l46' data-llen='952:975'>　為應四近君而位尊不可枉已以干進也志在行其</span>
<span class='tline' id='l47' data-llen='975:994'>　正道而已如此乃可免乎咎悔而趨吉也</span>
<span class='tline' id='l48' data-llen='994:1004'>九二咸臨吉无不利</span>
<span class='tline' id='l49' data-llen='1004:1018'>象曰咸臨吉无不利未順命也</span>
<span class='tline' id='l50' data-llen='1018:1041'>　初九九二二陽在下六四六五以為正應蓋二為剛</span>
<span class='tline' id='l51' data-llen='1041:1064'>　中之臣以應柔中之主君臣之間以无心相感以成</span>
<span class='tline' id='l52' data-llen='1064:1090'><a onclick="displayPageImage('KR1a0022', 'WYG', '004-3b' );" name="004-3b" class="pb">[004-3b] <img width="20"  src="/static/img/kanseki-5.png"/></a></span>
<span class='tline' id='l53' data-llen='1090:1113'>　君臨之大故吉而无不利也然九二雖不失臣道之</span>
<span class='tline' id='l54' data-llen='1113:1136'>　正而才剛任專以事優柔之主事固有不可盡從者</span>
<span class='tline' id='l55' data-llen='1136:1159'>　或逆其所順或强其所劣故象言未順命乃所以為</span>
<span class='tline' id='l56' data-llen='1159:1177'>　吉而无不利聖人致其規戒之意深矣</span>
<span class='tline' id='l57' data-llen='1177:1191'>六三甘臨无攸利既憂之无咎</span>
<span class='tline' id='l58' data-llen='1191:1208'>象曰甘臨位不當也既憂之咎不長也</span>
<span class='tline' id='l59' data-llen='1208:1231'>　三以隂柔而居陽位又二剛在下而三直出其上以</span>
<span class='tline' id='l60' data-llen='1231:1254'>　勢位臨之非二陽所能堪也要之三為小人乘剛而</span>
<span class='tline' id='l61' data-llen='1254:1280'><a onclick="displayPageImage('KR1a0022', 'WYG', '004-4a' );" name="004-4a" class="pb">[004-4a] <img width="20"  src="/static/img/kanseki-5.png"/></a></span>
<span class='tline' id='l62' data-llen='1280:1303'>　不中有負乘致寇之象不能引身退避而徒甘言以</span>
<span class='tline' id='l63' data-llen='1303:1326'>　媚悦于人其孰肯信之故无適而可也若能以憂危</span>
<span class='tline' id='l64' data-llen='1326:1349'>　自處日虞禍患之至而克已下賢庶幾其免乎然則</span>
<span class='tline' id='l65' data-llen='1349:1372'>　臨人之道生殺利害之權咸自已出六以隂柔之質</span>
<span class='tline' id='l66' data-llen='1372:1395'>　而據顯位衆所不與况二與初皆陽剛君子方處内</span>
<span class='tline' id='l67' data-llen='1395:1418'>　而將進其肯為之下乎儻不能深自悔悟惕然有淵</span>
<span class='tline' id='l68' data-llen='1418:1441'>　氷之懼而日復一日禍可既乎故象言甘臨位不當</span>
<span class='tline' id='l69' data-llen='1441:1464'>　也既憂之咎不長也能憂其所當憂雖有咎悔其能</span>
<span class='tline' id='l70' data-llen='1464:1490'><a onclick="displayPageImage('KR1a0022', 'WYG', '004-4b' );" name="004-4b" class="pb">[004-4b] <img width="20"  src="/static/img/kanseki-5.png"/></a></span>
<span class='tline' id='l71' data-llen='1490:1495'>　久乎</span>
<span class='tline' id='l72' data-llen='1495:1503'>六四至臨无咎</span>
<span class='tline' id='l73' data-llen='1503:1514'>象曰至臨无咎位當也</span>
<span class='tline' id='l74' data-llen='1514:1537'>　坤體至順而四位尊居正與初為應上比于主而下</span>
<span class='tline' id='l75' data-llen='1537:1560'>　臨于民臨之至善者也餘爻地逺而多懼四近君而</span>
<span class='tline' id='l76' data-llen='1560:1583'>　情通以此臨民何咎之有故象言至臨无咎位當也</span>
<span class='tline' id='l77' data-llen='1583:1594'>六五知臨大君之宜吉</span>
<span class='tline' id='l78' data-llen='1594:1607'>象曰大君之宜行中之謂也</span>
<span class='tline' id='l79' data-llen='1607:1633'><a onclick="displayPageImage('KR1a0022', 'WYG', '004-5a' );" name="004-5a" class="pb">[004-5a] <img width="20"  src="/static/img/kanseki-5.png"/></a></span>
<span class='tline' id='l80' data-llen='1633:1656'>　臨之道貴乎廣大兼收並用不忌不嫉而已得无為</span>
<span class='tline' id='l81' data-llen='1656:1679'>　用天下之道此君臨之大者六五以柔弱之資而履</span>
<span class='tline' id='l82' data-llen='1679:1702'>　尊位能知此道則大君之所宜而无不吉也五以坤</span>
<span class='tline' id='l83' data-llen='1702:1725'>　體順而應二二以剛中之賢悦而應五然人君駕御</span>
<span class='tline' id='l84' data-llen='1725:1748'>　羣臣當以剛斷而専以柔順則强臣或有擅命之漸</span>
<span class='tline' id='l85' data-llen='1748:1771'>　人臣事主當有從違可否而専以媚悦則姦佞者或</span>
<span class='tline' id='l86' data-llen='1771:1794'>　得肆其欺故象言大君之宜行中之謂者謂順説之</span>
<span class='tline' id='l87' data-llen='1794:1816'>　道貴得中而无過不及之患則君臣各盡其任矣</span>
<span class='tline' id='l88' data-llen='1816:1842'><a onclick="displayPageImage('KR1a0022', 'WYG', '004-5b' );" name="004-5b" class="pb">[004-5b] <img width="20"  src="/static/img/kanseki-5.png"/></a></span>
<span class='tline' id='l89' data-llen='1842:1851'>上六敦臨吉无咎</span>
<span class='tline' id='l90' data-llen='1851:1863'>象曰敦臨之吉志在内也</span>
<span class='tline' id='l91' data-llen='1863:1886'>　上六居坤之終處上卦之極順之至也在上而能以</span>
<span class='tline' id='l92' data-llen='1886:1909'>　敦厚臨物不以尊貴驕人二陽在下而以順受之雖</span>
<span class='tline' id='l93' data-llen='1909:1932'>　无應于陽而不妨其進厚之至也二陽在内而志常</span>
<span class='tline' id='l94' data-llen='1932:1955'>　欲佽助之與夫居上位而蔽賢嫉能者有間矣故雖</span>
<span class='tline' id='l95' data-llen='1955:1975'>　居臨之終宜凶而獲吉宜有咎而卒无咎也</span>
<span class='tline' id='l96' data-llen='1975:1985'>䷓<span class='krp-note'>坤下/巽上</span></span>
<span class='tline' id='l97' data-llen='1985:2011'><a onclick="displayPageImage('KR1a0022', 'WYG', '004-6a' );" name="004-6a" class="pb">[004-6a] <img width="20"  src="/static/img/kanseki-5.png"/></a></span>
<span class='tline' id='l98' data-llen='2011:2022'>觀盥而不薦有孚顒若</span>
<span class='tline' id='l99' data-llen='2022:2045'>　聖人化天下之道非諄諄然以言語感説之也以行</span>
<span class='tline' id='l100' data-llen='2045:2068'>　與事示之使民得法象焉故其從也輕孔子曰正其</span>
<span class='tline' id='l101' data-llen='2068:2091'>　衣冠尊其瞻視儼然人望而畏之孰有不敬憚而瞻</span>
<span class='tline' id='l102' data-llen='2091:2114'>　仰者哉凡祭必先涚手而後酌獻盥涚手也宗廟之</span>
<span class='tline' id='l103' data-llen='2114:2137'>　禮莫盛于始盥之時蓋精誠藴于内而威儀肅于外</span>
<span class='tline' id='l104' data-llen='2137:2160'>　孔子于既灌之後不欲觀者蓋繁文縟節容有偽焉</span>
<span class='tline' id='l105' data-llen='2160:2183'>　有不足觀者矣惟齋莊恭敬之貌顒然端委于上而</span>
<span class='tline' id='l106' data-llen='2183:2209'><a onclick="displayPageImage('KR1a0022', 'WYG', '004-6b' );" name="004-6b" class="pb">[004-6b] <img width="20"  src="/static/img/kanseki-5.png"/></a></span>
<span class='tline' id='l107' data-llen='2209:2225'>　天下化服之其道豈不簡且易哉</span>
<span class='tline' id='l108' data-llen='2225:2248'>彖曰大觀在上順而巽中正以觀天下觀盥而不薦有</span>
<span class='tline' id='l109' data-llen='2248:2258'>孚顒若下觀而化也</span>
<span class='tline' id='l110' data-llen='2258:2281'>　聖人感人心之道莫大乎誠敬故孔子言使民如承</span>
<span class='tline' id='l111' data-llen='2281:2304'>　大祭然則欲民之化服豈勢力所能驅迫之哉九五</span>
<span class='tline' id='l112' data-llen='2304:2327'>　以㢲順之徳履中正之位為一卦之主以此觀天下</span>
<span class='tline' id='l113' data-llen='2327:2350'>　猶日之方中赫然在上有目者咸覩此觀之所以為</span>
<span class='tline' id='l114' data-llen='2350:2373'>　大也能齋莊誠敬儼然以臨其下則民皆觀感而化</span>
<span class='tline' id='l115' data-llen='2373:2399'><a onclick="displayPageImage('KR1a0022', 'WYG', '004-7a' );" name="004-7a" class="pb">[004-7a] <img width="20"  src="/static/img/kanseki-5.png"/></a></span>
<span class='tline' id='l116' data-llen='2399:2422'>　也若既盥之後則精意散漫假物然後見其誠則所</span>
<span class='tline' id='l117' data-llen='2422:2429'>　感者末矣</span>
<span class='tline' id='l118' data-llen='2429:2452'>觀天之神道而四時不忒聖人以神道設敎而天下服</span>
<span class='tline' id='l119' data-llen='2452:2455'>矣</span>
<span class='tline' id='l120' data-llen='2455:2478'>　神也者妙萬物以為言者也四時行焉百物生焉莫</span>
<span class='tline' id='l121' data-llen='2478:2501'>　之為而為者天何言哉此天之神道也聖人以此設</span>
<span class='tline' id='l122' data-llen='2501:2524'>　敎則不見其治之之迹故心既悦而誠服之後世蓋</span>
<span class='tline' id='l123' data-llen='2524:2547'>　有假天之神道以誑惑百姓遂謂河圖洛書疑亦神</span>
<span class='tline' id='l124' data-llen='2547:2573'><a onclick="displayPageImage('KR1a0022', 'WYG', '004-7b' );" name="004-7b" class="pb">[004-7b] <img width="20"  src="/static/img/kanseki-5.png"/></a></span>
<span class='tline' id='l125' data-llen='2573:2596'>　道設教者若然則上世帝王亦有時而欺天下耶其</span>
<span class='tline' id='l126' data-llen='2596:2602'>　説陋矣</span>
<span class='tline' id='l127' data-llen='2602:2620'>象曰風行地上觀先王以省方觀民設教</span>
<span class='tline' id='l128' data-llen='2620:2643'>　風行天上則庸有不及物者風行地上則物无不鼔</span>
<span class='tline' id='l129' data-llen='2643:2666'>　動者聖人體此象以制巡狩之禮省觀萬方以察民</span>
<span class='tline' id='l130' data-llen='2666:2689'>　俗因其土風而設為教化一遊一豫為諸侯度則事</span>
<span class='tline' id='l131' data-llen='2689:2712'>　无不順乎民心者此堯舜三代之禮至秦皇漢武巡</span>
<span class='tline' id='l132' data-llen='2712:2735'>　游无度縱其侈心適所以擾天下而啟英雄窺覬之</span>
<span class='tline' id='l133' data-llen='2735:2761'><a onclick="displayPageImage('KR1a0022', 'WYG', '004-8a' );" name="004-8a" class="pb">[004-8a] <img width="20"  src="/static/img/kanseki-5.png"/></a></span>
<span class='tline' id='l134' data-llen='2761:2784'>　端失先王所以省方觀民之意由上之人事繁文而</span>
<span class='tline' id='l135' data-llen='2784:2794'>　不務簡易之過也</span>
<span class='tline' id='l136' data-llen='2794:2807'>初六童觀小人无咎君子吝</span>
<span class='tline' id='l137' data-llen='2807:2819'>象曰初六童觀小人道也</span>
<span class='tline' id='l138' data-llen='2819:2842'>　初六以隂柔最處卦下有童子之象所見鄙淺不出</span>
<span class='tline' id='l139' data-llen='2842:2865'>　卑陋之間小人亦如之所見如此固難抗之使髙明</span>
<span class='tline' id='l140' data-llen='2865:2888'>　也故无咎君子當大觀于天下如七十二子之觀仲</span>
<span class='tline' id='l141' data-llen='2888:2911'>　尼見宗廟之美百官之富若以隂柔自守則吝道也</span>
<span class='tline' id='l142' data-llen='2911:2937'><a onclick="displayPageImage('KR1a0022', 'WYG', '004-8b' );" name="004-8b" class="pb">[004-8b] <img width="20"  src="/static/img/kanseki-5.png"/></a></span>
<span class='tline' id='l143' data-llen='2937:2960'>　聖人毎以輕約望小人故待之不可不恕以逺大期</span>
<span class='tline' id='l144' data-llen='2960:2983'>　君子故責之不可不嚴象言初六童觀小人道者固</span>
<span class='tline' id='l145' data-llen='2983:2995'>　守淺陋此小人之道耳</span>
<span class='tline' id='l146' data-llen='2995:3004'>六二闚觀利女貞</span>
<span class='tline' id='l147' data-llen='3004:3016'>象曰闚觀女貞亦可醜也</span>
<span class='tline' id='l148' data-llen='3016:3040'>　女子處房奥之中以窺于外𨼆屏幽閒所見雖小其</span>
<span class='tline' id='l149' data-llen='3040:3063'>　貞足道故窺觀于女貞為利而非君子達觀之道也</span>
<span class='tline' id='l150' data-llen='3063:3086'>　二以隂柔上應陽剛之君不能觀其大者當大觀之</span>
<span class='tline' id='l151' data-llen='3086:3112'><a onclick="displayPageImage('KR1a0022', 'WYG', '004-9a' );" name="004-9a" class="pb">[004-9a] <img width="20"  src="/static/img/kanseki-5.png"/></a></span>
<span class='tline' id='l152' data-llen='3112:3130'>　時而體隂處内非丈夫之事為可醜也</span>
<span class='tline' id='l153' data-llen='3130:3139'>六三觀我生進退</span>
<span class='tline' id='l154' data-llen='3139:3152'>象曰觀我生進退未失道也</span>
<span class='tline' id='l155' data-llen='3152:3175'>　聖人既以身觀天下又當反身而自觀以為進退去</span>
<span class='tline' id='l156' data-llen='3175:3198'>　就之義焉觀天下者觀乎萬物也反身而觀者内觀</span>
<span class='tline' id='l157' data-llen='3198:3221'>　乎道也六三以隂柔而據陽位且有應乎上若可進</span>
<span class='tline' id='l158' data-llen='3221:3244'>　之時而量能審已度時之宜以為進退焉如此雖未</span>
<span class='tline' id='l159' data-llen='3244:3258'>　合道亦庶幾乎未為甚失矣</span>
<span class='tline' id='l160' data-llen='3258:3284'><a onclick="displayPageImage('KR1a0022', 'WYG', '004-9b' );" name="004-9b" class="pb">[004-9b] <img width="20"  src="/static/img/kanseki-5.png"/></a></span>
<span class='tline' id='l161' data-llen='3284:3297'>六四觀國之光利用賓于王</span>
<span class='tline' id='l162' data-llen='3297:3308'>象曰觀國之光尚賓也</span>
<span class='tline' id='l163' data-llen='3308:3331'>　六四得人臣之正居近君之位大臣之有道者可進</span>
<span class='tline' id='l164' data-llen='3331:3354'>　之時也故觀國之光利用賓于王孟子曰故將大有</span>
<span class='tline' id='l165' data-llen='3354:3377'>　為之君必有所不召之臣其尊徳樂道不如是不足</span>
<span class='tline' id='l166' data-llen='3377:3400'>　與有為也九五為大觀之主而四以大臣來觀國之</span>
<span class='tline' id='l167' data-llen='3400:3423'>　光豈遽得而臣之哉乾之九二九五皆曰利見大人</span>
<span class='tline' id='l168' data-llen='3423:3446'>　蓋在下之大人如太公伯夷則利見在上之大人在</span>
<span class='tline' id='l169' data-llen='3446:3473'><a onclick="displayPageImage('KR1a0022', 'WYG', '004-10a' );" name="004-10a" class="pb">[004-10a] <img width="20"  src="/static/img/kanseki-5.png"/></a></span>
<span class='tline' id='l170' data-llen='3473:3496'>　上之大人如文王則利見在下之大人也君臣相遇</span>
<span class='tline' id='l171' data-llen='3496:3519'>　必能大有為于天下生民被惠宗社蒙福一見一用</span>
<span class='tline' id='l172' data-llen='3519:3540'>　交相為利豈不難哉尚賓者賓之而不敢臣也</span>
<span class='tline' id='l173' data-llen='3540:3551'>九五觀我生君子无咎</span>
<span class='tline' id='l174' data-llen='3551:3561'>象曰觀我生觀民也</span>
<span class='tline' id='l175' data-llen='3561:3584'>　聖人以身觀天下萬方有罪在予一人予一人有罪</span>
<span class='tline' id='l176' data-llen='3584:3607'>　无以爾萬方能常作是觀則可以无咎盖民生治亂</span>
<span class='tline' id='l177' data-llen='3607:3630'>　係于上之舉措則吾之動作起居可不慎乎反求諸</span>
<span class='tline' id='l178' data-llen='3630:3657'><a onclick="displayPageImage('KR1a0022', 'WYG', '004-10b' );" name="004-10b" class="pb">[004-10b] <img width="20"  src="/static/img/kanseki-5.png"/></a></span>
<span class='tline' id='l179' data-llen='3657:3680'>　已而不可見則考之民俗之善否而已然則觀民俗</span>
<span class='tline' id='l180' data-llen='3680:3691'>　者乃所以觀吾生也</span>
<span class='tline' id='l181' data-llen='3691:3702'>上九觀其生君子无咎</span>
<span class='tline' id='l182' data-llen='3702:3713'>象曰觀其生志未平也</span>
<span class='tline' id='l183' data-llen='3713:3736'>　上九雖不在其位而以陽剛處九五之上有應于下</span>
<span class='tline' id='l184' data-llen='3736:3759'>　非能恝然出于事任之外也則民之生理實任其責</span>
<span class='tline' id='l185' data-llen='3759:3782'>　伊尹自任以天下之重有一夫不被其澤者若已推</span>
<span class='tline' id='l186' data-llen='3782:3805'>　而納之溝中能于此作觀固可免咎象曰觀其生志</span>
<span class='tline' id='l187' data-llen='3805:3832'><a onclick="displayPageImage('KR1a0022', 'WYG', '004-11a' );" name="004-11a" class="pb">[004-11a] <img width="20"  src="/static/img/kanseki-5.png"/></a></span>
<span class='tline' id='l188' data-llen='3832:3855'>　未平者上九在事任之外非有職守者特以位髙望</span>
<span class='tline' id='l189' data-llen='3855:3874'>　重未能兼善天下憂世之心志尚未平也</span>
<span class='tline' id='l190' data-llen='3874:3884'>䷔<span class='krp-note'>震下/離上</span></span>
<span class='tline' id='l191' data-llen='3884:3892'>噬嗑亨利用獄</span>
<span class='tline' id='l192' data-llen='3892:3916'>　君臣相遇非道同徳合則不能大有為於天下然自古</span>
<span class='tline' id='l193' data-llen='3916:3939'>　迄今毎多不合者有物間于其間也欲除去其間非</span>
<span class='tline' id='l194' data-llen='3939:3962'>　威明剛斷不能也離震二卦合而成噬嗑九四為頤</span>
<span class='tline' id='l195' data-llen='3962:3985'>　中有物之象盖君側之强臣阨羣賢之進而間隔之</span>
<span class='tline' id='l196' data-llen='3985:4012'><a onclick="displayPageImage('KR1a0022', 'WYG', '004-11b' );" name="004-11b" class="pb">[004-11b] <img width="20"  src="/static/img/kanseki-5.png"/></a></span>
<span class='tline' id='l197' data-llen='4012:4035'>　者噬者齧也嗑者合也頤中有物非齧去之則終不</span>
<span class='tline' id='l198' data-llen='4035:4058'>　能合能齧去之則上下内外亨通而無礙矣噬嗑非</span>
<span class='tline' id='l199' data-llen='4058:4081'>　止用獄但既明且威則于用獄為利又小人强梗非</span>
<span class='tline' id='l200' data-llen='4081:4104'>　加以刑辟斧鉞之誅不能除去之故云利用獄也周</span>
<span class='tline' id='l201' data-llen='4104:4127'>　之管蔡漢之上官桀此二間也非成王昭帝明斷而</span>
<span class='tline' id='l202' data-llen='4127:4147'>　卒除去之則周公霍光豈能成輔翼之功哉</span>
<span class='tline' id='l203' data-llen='4147:4170'>彖曰頤中有物曰噬嗑噬嗑而亨剛柔分動而明雷電</span>
<span class='tline' id='l204' data-llen='4170:4189'>合而章柔得中而上行雖不當位利用獄也</span>
<span class='tline' id='l205' data-llen='4189:4216'><a onclick="displayPageImage('KR1a0022', 'WYG', '004-12a' );" name="004-12a" class="pb">[004-12a] <img width="20"  src="/static/img/kanseki-5.png"/></a></span>
<span class='tline' id='l206' data-llen='4216:4239'>　人所以養其氣體必資于飲食故頤者養也頤中有</span>
<span class='tline' id='l207' data-llen='4239:4262'>　物妨于飲食語言必齧去之然後乃得亨通卦體上</span>
<span class='tline' id='l208' data-llen='4262:4285'>　下二剛剛主决斷與柔異體而相湏噬嗑自否卦而</span>
<span class='tline' id='l209' data-llen='4285:4308'>　來九五之剛分而之初初六之柔分而之五剛柔分</span>
<span class='tline' id='l210' data-llen='4308:4331'>　而成離震震動而離明也雷必有電雷動電耀異體</span>
<span class='tline' id='l211' data-llen='4331:4354'>　相合而章著也六五以柔而履尊位得中而上行不</span>
<span class='tline' id='l212' data-llen='4354:4377'>　失離明之照雖九九五為不當位而有剛明之賢上</span>
<span class='tline' id='l213' data-llen='4377:4396'>　為之贊助强梗者卒伏其辜故利用獄也</span>
<span class='tline' id='l214' data-llen='4396:4423'><a onclick="displayPageImage('KR1a0022', 'WYG', '004-12b' );" name="004-12b" class="pb">[004-12b] <img width="20"  src="/static/img/kanseki-5.png"/></a></span>
<span class='tline' id='l215' data-llen='4423:4438'>象曰雷電噬嗑先王以明罰勅法</span>
<span class='tline' id='l216' data-llen='4438:4461'>　雷以震驚之電以照耀之則其威明之行无能遁其</span>
<span class='tline' id='l217' data-llen='4461:4484'>　情者噬嗑之象也聖人觀此象以明其刑罰謹其法</span>
<span class='tline' id='l218' data-llen='4484:4499'>　令使天下曉然易避而難犯也</span>
<span class='tline' id='l219' data-llen='4499:4509'>初九屨校滅趾无咎</span>
<span class='tline' id='l220' data-llen='4509:4520'>象曰屨校滅趾不行也</span>
<span class='tline' id='l221' data-llen='4520:4543'>　初上以卦材言之則為二剛利于斷獄者也以六爻</span>
<span class='tline' id='l222' data-llen='4543:4566'>　言之則初上二爻无位為受刑之人易之取義廣大</span>
<span class='tline' id='l223' data-llen='4566:4593'><a onclick="displayPageImage('KR1a0022', 'WYG', '004-13a' );" name="004-13a" class="pb">[004-13a] <img width="20"  src="/static/img/kanseki-5.png"/></a></span>
<span class='tline' id='l224' data-llen='4593:4616'>　隨時言豈一端哉初最處下用刑之初為惡未大故</span>
<span class='tline' id='l225' data-llen='4616:4639'>　屨校滅趾无咎屨履也校桎梏也趾有止之義屨校</span>
<span class='tline' id='l226' data-llen='4639:4662'>　滅趾校之使没其趾但拘囚之刑之至輕者也孔子</span>
<span class='tline' id='l227' data-llen='4662:4686'>　于此二爻特𤼵明其義曰小人不恥不仁不畏不義</span>
<span class='tline' id='l228' data-llen='4686:4709'>　不見利不勸不威不懲小懲而大戒此小人之福也</span>
<span class='tline' id='l229' data-llen='4709:4732'>　故屨校滅趾无咎上九亦小人之居尊位者也故以</span>
<span class='tline' id='l230' data-llen='4732:4755'>　小善為无益而不為以小惡為无傷而弗去至惡積</span>
<span class='tline' id='l231' data-llen='4755:4778'>　而不可掩罪太而不可解故何校滅耳凶此二者皆</span>
<span class='tline' id='l232' data-llen='4778:4805'><a onclick="displayPageImage('KR1a0022', 'WYG', '004-13b' );" name="004-13b" class="pb">[004-13b] <img width="20"  src="/static/img/kanseki-5.png"/></a></span>
<span class='tline' id='l233' data-llen='4805:4828'>　為受刑之人自二至五皆取噬為義則用刑之人也</span>
<span class='tline' id='l234' data-llen='4828:4838'>六二噬膚滅鼻无咎</span>
<span class='tline' id='l235' data-llen='4838:4849'>象曰噬膚滅鼻乘剛也</span>
<span class='tline' id='l236' data-llen='4849:4872'>　六二雖處人臣中正之位而材實柔弱動而乘剛强</span>
<span class='tline' id='l237' data-llen='4872:4895'>　之小人非深文峻法以治之未易勝也故噬膚不足</span>
<span class='tline' id='l238' data-llen='4895:4918'>　以之滅鼻盖不如是不足以服强梗也古之斷獄者</span>
<span class='tline' id='l239' data-llen='4918:4941'>　當以矜恤為先六二雖失先王欽慎明恕之意以治</span>
<span class='tline' id='l240' data-llen='4941:4964'>　小人未為過也故无咎象噬膚滅鼻乘剛者下乘初</span>
<span class='tline' id='l241' data-llen='4964:4991'><a onclick="displayPageImage('KR1a0022', 'WYG', '004-14a' );" name="004-14a" class="pb">[004-14a] <img width="20"  src="/static/img/kanseki-5.png"/></a></span>
<span class='tline' id='l242' data-llen='4991:5014'>　九其勢不得不齧去之用刑者小必傷人之肌膚故</span>
<span class='tline' id='l243' data-llen='5014:5022'>　皆以噬為言</span>
<span class='tline' id='l244' data-llen='5022:5035'>六三噬腊肉遇毒小吝无咎</span>
<span class='tline' id='l245' data-llen='5035:5045'>象曰遇毒位不當也</span>
<span class='tline' id='l246' data-llen='5045:5068'>　腊肉全體之物至難齧者也以喻强梗小人為間之</span>
<span class='tline' id='l247' data-llen='5068:5091'>　大未易遽去之去之不以漸必遭其怨毒而反受其</span>
<span class='tline' id='l248' data-llen='5091:5114'>　害然奉法以制小人有司之事雖失威斷之大何咎</span>
<span class='tline' id='l249' data-llen='5114:5137'>　之有但小有悔吝耳三陽位而隂柔據之其遭怨毒</span>
<span class='tline' id='l250' data-llen='5137:5164'><a onclick="displayPageImage('KR1a0022', 'WYG', '004-14b' );" name="004-14b" class="pb">[004-14b] <img width="20"  src="/static/img/kanseki-5.png"/></a></span>
<span class='tline' id='l251' data-llen='5164:5187'>　蓋處不當其位故也使明足以照姦慝威足以服强</span>
<span class='tline' id='l252' data-llen='5187:5204'>　梗片言可以折其辭則小人必聴矣</span>
<span class='tline' id='l253' data-llen='5204:5218'>九四噬乾胏得金矢利艱貞吉</span>
<span class='tline' id='l254' data-llen='5218:5229'>象曰利艱貞吉未光也</span>
<span class='tline' id='l255' data-llen='5229:5252'>　九四用剛直之道而處柔順之位位尊而任重人君</span>
<span class='tline' id='l256' data-llen='5252:5275'>　恃以擊强梗除間隙也脯有骨曰胏最難齧者非剛</span>
<span class='tline' id='l257' data-llen='5275:5298'>　直之材知難而守正者未易勝之也暴戾凶愎小人</span>
<span class='tline' id='l258' data-llen='5298:5321'>　之剛也君子欲驅除小人必操公心由直道挾利器</span>
<span class='tline' id='l259' data-llen='5321:5348'><a onclick="displayPageImage('KR1a0022', 'WYG', '004-15a' );" name="004-15a" class="pb">[004-15a] <img width="20"  src="/static/img/kanseki-5.png"/></a></span>
<span class='tline' id='l260' data-llen='5348:5373'>　待時而動動不括乘間而𤼵𤼵必中矣若行不以艱</span>
<span class='tline' id='l261' data-llen='5373:5396'>　難守不以正固恃其剛直輕易妄動則反為所齧矣</span>
<span class='tline' id='l262' data-llen='5396:5419'>　故利艱貞乃獲吉也象曰利艱貞吉未光者去小人</span>
<span class='tline' id='l263' data-llen='5419:5443'>　之術當使之退聴潛消于𡨕㝠之中今道徳之威不</span>
<span class='tline' id='l264' data-llen='5443:5466'>　足以勝至于用刑獄以除去雖免凶咎未足為光大</span>
<span class='tline' id='l265' data-llen='5466:5470'>　也</span>
<span class='tline' id='l266' data-llen='5470:5484'>六五噬乾肉得黃金貞厲无咎</span>
<span class='tline' id='l267' data-llen='5484:5495'>象曰貞厲无咎得當也</span>
<span class='tline' id='l268' data-llen='5495:5522'><a onclick="displayPageImage('KR1a0022', 'WYG', '004-15b' );" name="004-15b" class="pb">[004-15b] <img width="20"  src="/static/img/kanseki-5.png"/></a></span>
<span class='tline' id='l269' data-llen='5522:5545'>　六五體雖柔弱而居得政之位操生殺之權其去小</span>
<span class='tline' id='l270' data-llen='5545:5568'>　人若无甚難者然猶有乾肉之象以見小人難去如</span>
<span class='tline' id='l271' data-llen='5568:5591'>　此五為去間之主而四以剛正輔贊而彌縫之用力</span>
<span class='tline' id='l272' data-llen='5591:5614'>　小而見功多矣得黃金者得剛中之賢足以勝小人</span>
<span class='tline' id='l273' data-llen='5614:5637'>　人君駕御大臣得其道則為腹心股肱之用不得其</span>
<span class='tline' id='l274' data-llen='5637:5660'>　道則既任而疑之䟦扈難制反為害者多矣五既以</span>
<span class='tline' id='l275' data-llen='5660:5683'>　柔弱而乘九四之剛固賴以濟難然亦不可不怵惕</span>
<span class='tline' id='l276' data-llen='5683:5706'>　常以危懼自處也如此固可免咎象言貞厲无咎得</span>
<span class='tline' id='l277' data-llen='5706:5733'><a onclick="displayPageImage('KR1a0022', 'WYG', '004-16a' );" name="004-16a" class="pb">[004-16a] <img width="20"  src="/static/img/kanseki-5.png"/></a></span>
<span class='tline' id='l278' data-llen='5733:5753'>　當者能貞且厲而免咎以見處之當其理也</span>
<span class='tline' id='l279' data-llen='5753:5762'>上九何校滅耳凶</span>
<span class='tline' id='l280' data-llen='5762:5774'>象曰何校滅耳聰不明也</span>
<span class='tline' id='l281' data-llen='5774:5797'>　先王用刑无貴賤之間上九强臣也强臣而无位雖</span>
<span class='tline' id='l282' data-llen='5797:5820'>　嘗為大臣而積稔罪惡至于不可掩覆解免固可以</span>
<span class='tline' id='l283' data-llen='5820:5843'>　刑戮加之驩兠誣人功罪唐堯戮之管蔡挾武庚以</span>
<span class='tline' id='l284' data-llen='5843:5866'>　叛周公誅之豈以位尊職重而不敢加以刑辟哉初</span>
<span class='tline' id='l285' data-llen='5866:5889'>　九屨校滅趾趾止也欲使為惡者不復行戒之使入</span>
<span class='tline' id='l286' data-llen='5889:5916'><a onclick="displayPageImage('KR1a0022', 'WYG', '004-16b' );" name="004-16b" class="pb">[004-16b] <img width="20"  src="/static/img/kanseki-5.png"/></a></span>
<span class='tline' id='l287' data-llen='5916:5939'>　于善也上九何校滅耳凶以聦不明故以校滅耳而</span>
<span class='tline' id='l288' data-llen='5939:5954'>　懲之惡積罪大无自新之理矣</span>
<span class='tline' id='l289' data-llen='5954:5964'>䷕<span class='krp-note'>離下/艮上</span></span>
<span class='tline' id='l290' data-llen='5964:5973'>賁亨小利有攸往</span>
<span class='tline' id='l291' data-llen='5973:5996'>　賁飾之事固非聖賢之所尚也然質勝文則野交物</span>
<span class='tline' id='l292' data-llen='5996:6019'>　之際文亦不可已有其質而加賁飾焉所以能亨通</span>
<span class='tline' id='l293' data-llen='6019:6042'>　也譬之車服器械適用而已加以雕鏤文采徒為觀</span>
<span class='tline' id='l294' data-llen='6042:6065'>　美雖不可巳亦不可過也故小利而已若涉險難非</span>
<span class='tline' id='l295' data-llen='6065:6092'><a onclick="displayPageImage('KR1a0022', 'WYG', '004-17a' );" name="004-17a" class="pb">[004-17a] <img width="20"  src="/static/img/kanseki-5.png"/></a></span>
<span class='tline' id='l296' data-llen='6092:6101'>　文飾所能濟也</span>
<span class='tline' id='l297' data-llen='6101:6124'>彖曰賁亨柔來而文剛故亨分剛上而文柔故小利有</span>
<span class='tline' id='l298' data-llen='6124:6147'>攸往天文也文明以止人文也觀乎天文以察時變觀</span>
<span class='tline' id='l299' data-llen='6147:6157'>乎人文以化成天下</span>
<span class='tline' id='l300' data-llen='6157:6180'>　乾坤純隂純陽之卦有父母之象乾施一陽于坤而</span>
<span class='tline' id='l301' data-llen='6180:6203'>　成震坎艮故謂之男坤施一隂于乾而成巽離兑故</span>
<span class='tline' id='l302' data-llen='6203:6226'>　謂之女六十四卦皆因乾坤而成非獨六子而巳離</span>
<span class='tline' id='l303' data-llen='6226:6249'>　下艮上為賁離體本乾坤以一柔來居其中以文二</span>
<span class='tline' id='l304' data-llen='6249:6276'><a onclick="displayPageImage('KR1a0022', 'WYG', '004-17b' );" name="004-17b" class="pb">[004-17b] <img width="20"  src="/static/img/kanseki-5.png"/></a></span>
<span class='tline' id='l305' data-llen='6276:6299'>　剛故剛不至于暴而物无不通也艮體本坤乾以一</span>
<span class='tline' id='l306' data-llen='6299:6322'>　剛分處于上以文二柔剛柔相雜而相濟隂陽異位</span>
<span class='tline' id='l307' data-llen='6322:6345'>　而相成此卦所以為賁也二在下卦之中故言來來</span>
<span class='tline' id='l308' data-llen='6345:6368'>　者來居于内也來居于内變而為離則文明矣九處</span>
<span class='tline' id='l309' data-llen='6368:6391'>　上卦之極故言分分處于外也分處于外變而為艮</span>
<span class='tline' id='l310' data-llen='6391:6414'>　則止靜矣隂柔无迕柔來居中而文剛則可以通物</span>
<span class='tline' id='l311' data-llen='6414:6437'>　矣故亨陽剛至健剛上而文柔則可以涉難矣故小</span>
<span class='tline' id='l312' data-llen='6437:6460'>　利有攸往也日月之往來星辰之布列剛柔錯綜隂</span>
<span class='tline' id='l313' data-llen='6460:6487'><a onclick="displayPageImage('KR1a0022', 'WYG', '004-18a' );" name="004-18a" class="pb">[004-18a] <img width="20"  src="/static/img/kanseki-5.png"/></a></span>
<span class='tline' id='l314' data-llen='6487:6510'>　陽相交自然而成理者天文也隂麗于下而文明其</span>
<span class='tline' id='l315' data-llen='6510:6533'>　上陽止乎上而節制其下禮樂政刑必假于人為者</span>
<span class='tline' id='l316' data-llen='6533:6556'>　人文也觀乎天文則四時之代謝可察矣觀乎人文</span>
<span class='tline' id='l317' data-llen='6556:6579'>　則天下之風俗可變矣聖人推廣賁飾之意豈徒為</span>
<span class='tline' id='l318' data-llen='6579:6602'>　觀美而已仰觀天文俯察人理必歸于有用所以成</span>
<span class='tline' id='l319' data-llen='6602:6625'>　孝敬而厚人倫美教化而移風俗者用此道也此賁</span>
<span class='tline' id='l320' data-llen='6625:6633'>　飾之大者也</span>
<span class='tline' id='l321' data-llen='6633:6652'>象曰山下有火賁君子以明庶政无敢折獄</span>
<span class='tline' id='l322' data-llen='6652:6679'><a onclick="displayPageImage('KR1a0022', 'WYG', '004-18b' );" name="004-18b" class="pb">[004-18b] <img width="20"  src="/static/img/kanseki-5.png"/></a></span>
<span class='tline' id='l323' data-llen='6679:6702'>　山者鳥獸草木之所由出也山下有火則火景所燭</span>
<span class='tline' id='l324' data-llen='6702:6725'>　物无不照故有賁之象君子體此以明庶政則凡見</span>
<span class='tline' id='l325' data-llen='6725:6748'>　于政事者无不加賁焉獨獄訟之間當用其誠實而</span>
<span class='tline' id='l326' data-llen='6748:6771'>　以法令為師學未及于古人其敢以片言折之乎獄</span>
<span class='tline' id='l327' data-llen='6771:6794'>　者性命所係聖人于此有畏懼之心焉故曰无敢折</span>
<span class='tline' id='l328' data-llen='6794:6799'>　獄也</span>
<span class='tline' id='l329' data-llen='6799:6810'>初九賁其趾舍車而徒</span>
<span class='tline' id='l330' data-llen='6810:6822'>象曰舍車而徒義弗乘也</span>
<span class='tline' id='l331' data-llen='6822:6849'><a onclick="displayPageImage('KR1a0022', 'WYG', '004-19a' );" name="004-19a" class="pb">[004-19a] <img width="20"  src="/static/img/kanseki-5.png"/></a></span>
<span class='tline' id='l332' data-llen='6849:6874'>　九居于初此陽剛君子𨼆而未見者也𤼵跡之初尤</span>
<span class='tline' id='l333' data-llen='6874:6897'>　當自重原憲之貧捉襟肘見納屨踵決及歌商頌之</span>
<span class='tline' id='l334' data-llen='6897:6920'>　詩聲若出金石髙車駟馬者盖有愧焉車固君子之</span>
<span class='tline' id='l335' data-llen='6920:6943'>　器小人而乘君子之器盗斯奪之君子于辭受進退</span>
<span class='tline' id='l336' data-llen='6943:6966'>　之際惟義之從耳顔斶緩行以當車君子不以為辱</span>
<span class='tline' id='l337' data-llen='6966:6989'>　所治愈下得車愈多者君子不以為榮賁之初九能</span>
<span class='tline' id='l338' data-llen='6989:7012'>　自貴重寧徒行而舍軒車之盛其為光華賁飾之道</span>
<span class='tline' id='l339' data-llen='7012:7035'>　莫大焉初比于二而正應在四不比于近而逺從正</span>
<span class='tline' id='l340' data-llen='7035:7062'><a onclick="displayPageImage('KR1a0022', 'WYG', '004-19b' );" name="004-19b" class="pb">[004-19b] <img width="20"  src="/static/img/kanseki-5.png"/></a></span>
<span class='tline' id='l341' data-llen='7062:7085'>　應故有舍車徒行之象伊尹耕有莘之野非其義也</span>
<span class='tline' id='l342' data-llen='7085:7108'>　非其道也禄之以天下弗顧也繫馬千駟弗視也君</span>
<span class='tline' id='l343' data-llen='7108:7132'>　子居窮𨼆約能自重如此豈以徒行為辱乘軒車為</span>
<span class='tline' id='l344' data-llen='7132:7137'>　榮哉</span>
<span class='tline' id='l345' data-llen='7137:7144'>六二賁其須</span>
<span class='tline' id='l346' data-llen='7144:7155'>象曰賁其須與上興也</span>
<span class='tline' id='l347' data-llen='7155:7178'>　須附于頤頰一身之中為最顯此賁飾之出于自然</span>
<span class='tline' id='l348' data-llen='7178:7201'>　者二比于三同體者賁雖不能自立隨質而動得所</span>
<span class='tline' id='l349' data-llen='7201:7228'><a onclick="displayPageImage('KR1a0022', 'WYG', '004-20a' );" name="004-20a" class="pb">[004-20a] <img width="20"  src="/static/img/kanseki-5.png"/></a></span>
<span class='tline' id='l350' data-llen='7228:7251'>　麗則相待而成盖文質之相湏非能有所加損也其</span>
<span class='tline' id='l351' data-llen='7251:7274'>　動作皆因其所附之質耳故象曰賁其湏與上興也</span>
<span class='tline' id='l352' data-llen='7274:7285'>九三賁如濡如永貞吉</span>
<span class='tline' id='l353' data-llen='7285:7298'>象曰永貞之吉終莫之陵也</span>
<span class='tline' id='l354' data-llen='7298:7321'>　賁飾之道常失之華侈而无其實若有徳以潤其身</span>
<span class='tline' id='l355' data-llen='7321:7344'>　而飾以粲然之文如玉之藴于石珠之媚于川其潤</span>
<span class='tline' id='l356' data-llen='7344:7367'>　澤光彩有不可掩者故曰賁如濡如也永貞吉者九</span>
<span class='tline' id='l357' data-llen='7367:7390'>　三以陽剛而居陽位處離分之極賁之極者賁飾之</span>
<span class='tline' id='l358' data-llen='7390:7417'><a onclick="displayPageImage('KR1a0022', 'WYG', '004-20b' );" name="004-20b" class="pb">[004-20b] <img width="20"  src="/static/img/kanseki-5.png"/></a></span>
<span class='tline' id='l359' data-llen='7417:7440'>　盛則流而為奢淫故戒以永貞則吉也永貞者長守</span>
<span class='tline' id='l360' data-llen='7440:7460'>　正道不為羣隂之所誘則小人終莫陵之也</span>
<span class='tline' id='l361' data-llen='7460:7476'>六四賁如皤如白馬翰如匪宼婚媾</span>
<span class='tline' id='l362' data-llen='7476:7494'>象曰六四當位疑也匪宼婚媾終无尤也</span>
<span class='tline' id='l363' data-llen='7494:7517'>　四與初為正應初以陽剛在下守節義而輕富貴者</span>
<span class='tline' id='l364' data-llen='7517:7540'>　也四欲往從亦當以潔白之操應之故賁如皤如也</span>
<span class='tline' id='l365' data-llen='7540:7563'>　皤潔白也白馬翰如者聘賢必以車馬馬取其色白</span>
<span class='tline' id='l366' data-llen='7563:7586'>　者詩人以皎皎白駒在彼空谷生芻一束其人如玉</span>
<span class='tline' id='l367' data-llen='7586:7613'><a onclick="displayPageImage('KR1a0022', 'WYG', '004-21a' );" name="004-21a" class="pb">[004-21a] <img width="20"  src="/static/img/kanseki-5.png"/></a></span>
<span class='tline' id='l368' data-llen='7613:7636'>　亦取潔白之義翰如飛翔而往也聘既以其道則幡</span>
<span class='tline' id='l369' data-llen='7636:7659'>　然而來矣匪宼婚媾者古之聘賢猶嫁娶之用媒聘</span>
<span class='tline' id='l370' data-llen='7659:7682'>　故以婚媾為喻四之應初初之從四乃正應也而九</span>
<span class='tline' id='l371' data-llen='7682:7705'>　三以陽剛間乎其間四又乘之故與三為仇所以遲</span>
<span class='tline' id='l372' data-llen='7705:7728'>　疑而不敢遽進也非三為難則四與初合久矣夫隂</span>
<span class='tline' id='l373' data-llen='7728:7751'>　陽之相求剛柔之相賁乃理之常六四下應初九位</span>
<span class='tline' id='l374' data-llen='7751:7774'>　固當矣又乘九三之剛此當位適所以致疑也初與</span>
<span class='tline' id='l375' data-llen='7774:7797'>　四既以正道相應小人為間者終莫能害之故終无</span>
<span class='tline' id='l376' data-llen='7797:7824'><a onclick="displayPageImage('KR1a0022', 'WYG', '004-21b' );" name="004-21b" class="pb">[004-21b] <img width="20"  src="/static/img/kanseki-5.png"/></a></span>
<span class='tline' id='l377' data-llen='7824:7829'>　尤也</span>
<span class='tline' id='l378' data-llen='7829:7844'>六五賁于丘園束帛戔戔吝終吉</span>
<span class='tline' id='l379' data-llen='7844:7855'>象曰六五之吉有喜也</span>
<span class='tline' id='l380' data-llen='7855:7878'>　六五當全盛之時為賁之主固可以崇臺榭廣苑囿</span>
<span class='tline' id='l381' data-llen='7878:7901'>　之觀六五居中正之位雖賁于丘園而束帛戔戔不</span>
<span class='tline' id='l382' data-llen='7901:7924'>　為侈也故雖吝而終獲其吉象言六五之吉有喜者</span>
<span class='tline' id='l383' data-llen='7924:7947'>　吝道宜有憂虞當賁之時能以儉約自處後必獲福</span>
<span class='tline' id='l384' data-llen='7947:7971'>　故有喜也又丘園𨼆者所寓如初九之賢舍車而徒</span>
<span class='tline' id='l385' data-llen='7971:7998'><a onclick="displayPageImage('KR1a0022', 'WYG', '004-22a' );" name="004-22a" class="pb">[004-22a] <img width="20"  src="/static/img/kanseki-5.png"/></a></span>
<span class='tline' id='l386' data-llen='7998:8022'>　守其節義而安于貧約者人君所當聘用也三𤣥二</span>
<span class='tline' id='l387' data-llen='8022:8045'>　纁謂之束帛物薄而禮厚當賁飾全盛之世菲薄乃</span>
<span class='tline' id='l388' data-llen='8045:8068'>　如此以禮為主而非吝也故終獲其吉以卦體言之</span>
<span class='tline' id='l389' data-llen='8068:8091'>　六五一爻聖人示奢淫之戒其意深矣然以丘園為</span>
<span class='tline' id='l390' data-llen='8091:8112'>　隱者所寓其從來亦逺矣姑存二説不敢决也</span>
<span class='tline' id='l391' data-llen='8112:8120'>上九白賁无咎</span>
<span class='tline' id='l392' data-llen='8120:8132'>象曰白賁无咎上得志也</span>
<span class='tline' id='l393' data-llen='8132:8155'>　賁之道雖尚乎賁飾然舜用漆器羣臣諫焉盖漆器</span>
<span class='tline' id='l394' data-llen='8155:8182'><a onclick="displayPageImage('KR1a0022', 'WYG', '004-22b' );" name="004-22b" class="pb">[004-22b] <img width="20"  src="/static/img/kanseki-5.png"/></a></span>
<span class='tline' id='l395' data-llen='8182:8205'>　不已必用犀象犀象不已必用金玉觀賁之六爻雖</span>
<span class='tline' id='l396' data-llen='8205:8228'>　本于賁飾而常以質素為先上九賢人處尊位而衆</span>
<span class='tline' id='l397' data-llen='8228:8251'>　所視效者故以質素為飾則其所自奉者无華侈之</span>
<span class='tline' id='l398' data-llen='8251:8274'>　過奢靡之失也故曰白賁无咎象曰白賁无咎上得</span>
<span class='tline' id='l399' data-llen='8274:8297'>　志也所志在于儉約今已處顯位而能行其所願則</span>
<span class='tline' id='l400' data-llen='8297:8312'>　平昔之志遂矣故曰上得志也</span>
<span class='tline' id='l401' data-llen='8312:8322'>䷖<span class='krp-note'>坤下/艮上</span></span>
<span class='tline' id='l402' data-llen='8322:8330'>剝不利有攸往</span>
<span class='tline' id='l403' data-llen='8330:8357'><a onclick="displayPageImage('KR1a0022', 'WYG', '004-23a' );" name="004-23a" class="pb">[004-23a] <img width="20"  src="/static/img/kanseki-5.png"/></a></span>
<span class='tline' id='l404' data-llen='8357:8380'>　剝復否泰之循環固出于君子小人之用舍然隂陽</span>
<span class='tline' id='l405' data-llen='8380:8403'>　消長若非偶然者當否剝之時能用君子則扶持安</span>
<span class='tline' id='l406' data-llen='8403:8426'>　全不至于亡耳故否卦繇辭言否之匪人蓋有非人</span>
<span class='tline' id='l407' data-llen='8426:8449'>　力所能為者聖人蓋難言之要當歸之人事使人主</span>
<span class='tline' id='l408' data-llen='8449:8472'>　常兢業以圖之遇災而懼側身修行宣王所以致中</span>
<span class='tline' id='l409' data-llen='8472:8495'>　興也曰我生不有命在天此紂之所以亡也小人道</span>
<span class='tline' id='l410' data-llen='8495:8518'>　長君子道消故曰剝聖賢君子遐舉逺引不可榮以</span>
<span class='tline' id='l411' data-llen='8518:8535'>　禄之時故利于退遁不利有攸往也</span>
<span class='tline' id='l412' data-llen='8535:8562'><a onclick="displayPageImage('KR1a0022', 'WYG', '004-23b' );" name="004-23b" class="pb">[004-23b] <img width="20"  src="/static/img/kanseki-5.png"/></a></span>
<span class='tline' id='l413' data-llen='8562:8585'>彖曰剝剝也柔變剛也不利有攸往小人長也順而止</span>
<span class='tline' id='l414' data-llen='8585:8601'>之觀象也君子尚消息盈虛天行也</span>
<span class='tline' id='l415' data-llen='8601:8624'>　剝如剝棗之剝剝落必至于盡也小人之害君子非</span>
<span class='tline' id='l416' data-llen='8624:8647'>　至于盡則必有所忌憚而不得恣其所為故剝勢必</span>
<span class='tline' id='l417' data-llen='8647:8670'>　至于盡也柔變剛者剛方者君子也柔佞者小人也</span>
<span class='tline' id='l418' data-llen='8670:8693'>　小人得志則能竊人主威柄盡去君子而呼吸羣小</span>
<span class='tline' id='l419' data-llen='8693:8716'>　聚之朝廷則據要路者皆小人矣小人道長則知幾</span>
<span class='tline' id='l420' data-llen='8716:8739'>　之士當引身而去不然必遭傾䧟故不利有攸往也</span>
<span class='tline' id='l421' data-llen='8739:8766'><a onclick="displayPageImage('KR1a0022', 'WYG', '004-24a' );" name="004-24a" class="pb">[004-24a] <img width="20"  src="/static/img/kanseki-5.png"/></a></span>
<span class='tline' id='l422' data-llen='8766:8789'>　然君子之事无可為則順適吾意全身而去卦有順</span>
<span class='tline' id='l423' data-llen='8789:8812'>　止之意順適吾意小人之凶熖或可止也坤順而艮</span>
<span class='tline' id='l424' data-llen='8812:8835'>　止聖人于剝之時能黙觀此象以為進退行藏之决</span>
<span class='tline' id='l425' data-llen='8835:8858'>　豈復有禍悔哉消息盈虛天道運行之常理陽既消</span>
<span class='tline' id='l426' data-llen='8858:8881'>　則有息隂既盈則有虚君子能尚此則危行言遜靜</span>
<span class='tline' id='l427' data-llen='8881:8904'>　觀其復可也若强亢激拂如李膺袁安之流身膺刑</span>
<span class='tline' id='l428' data-llen='8904:8927'>　戮不失忠義之節而非聖人之所尚也雖然事固有</span>
<span class='tline' id='l429' data-llen='8927:8950'>　可以死而不敢茍免者孟子曰可以无死死傷勇若</span>
<span class='tline' id='l430' data-llen='8950:8977'><a onclick="displayPageImage('KR1a0022', 'WYG', '004-24b' );" name="004-24b" class="pb">[004-24b] <img width="20"  src="/static/img/kanseki-5.png"/></a></span>
<span class='tline' id='l431' data-llen='8977:9000'>　王子比干雖知紂不可諫寧諌而就死顏真卿知盧</span>
<span class='tline' id='l432' data-llen='9000:9023'>　杞之得君李希烈之强暴然卒以此而蹈大禍則義</span>
<span class='tline' id='l433' data-llen='9023:9046'>　重于死故也使世之學易者専以明哲保身之術求</span>
<span class='tline' id='l434' data-llen='9046:9064'>　无咎悔以全其身亦非聖人之所貴也</span>
<span class='tline' id='l435' data-llen='9064:9079'>象曰山附于地剝上以厚下安宅</span>
<span class='tline' id='l436' data-llen='9079:9102'>　山當峻極于天今反附地有剝之象君子宜處大位</span>
<span class='tline' id='l437' data-llen='9102:9125'>　以制羣小今反伏而在下為小人所制則其時可知</span>
<span class='tline' id='l438' data-llen='9125:9148'>　矣人君觀此象雖未能有所進退且當培其根本使</span>
<span class='tline' id='l439' data-llen='9148:9175'><a onclick="displayPageImage('KR1a0022', 'WYG', '004-25a' );" name="004-25a" class="pb">[004-25a] <img width="20"  src="/static/img/kanseki-5.png"/></a></span>
<span class='tline' id='l440' data-llen='9175:9198'>　基業堅固有不㧞之勢小人一旦退聴則易于興復</span>
<span class='tline' id='l441' data-llen='9198:9221'>　也上能厚下安宅則敦本務農不失其時雖當亂世</span>
<span class='tline' id='l442' data-llen='9221:9244'>　而百姓免離散失業之患古之聖王毎于此加意焉</span>
<span class='tline' id='l443' data-llen='9244:9267'>　七月之詩是也百姓不失本業各安其田里養生送</span>
<span class='tline' id='l444' data-llen='9267:9290'>　死而无憾雖驅之使為亂不可也秦之苛暴一夫作</span>
<span class='tline' id='l445' data-llen='9290:9313'>　難而社稷傾隕矣剝之六爻皆有剝下之象聖人垂</span>
<span class='tline' id='l446' data-llen='9313:9326'>　戒後世之意豈不深逺哉</span>
<span class='tline' id='l447' data-llen='9326:9337'>初六剝牀以足蔑貞凶</span>
<span class='tline' id='l448' data-llen='9337:9364'><a onclick="displayPageImage('KR1a0022', 'WYG', '004-25b' );" name="004-25b" class="pb">[004-25b] <img width="20"  src="/static/img/kanseki-5.png"/></a></span>
<span class='tline' id='l449' data-llen='9364:9376'>象曰剝牀以足以滅下也</span>
<span class='tline' id='l450' data-llen='9376:9399'>　自昔媒蘖禍亂未有不自人主致之蓋上有奢淫之</span>
<span class='tline' id='l451' data-llen='9399:9422'>　主則下必有刻剝之臣其致禍亂之術如循一軌剝</span>
<span class='tline' id='l452' data-llen='9422:9445'>　者剝下以媚上也剝下媚上其勢必至于大亂牀者</span>
<span class='tline' id='l453' data-llen='9445:9468'>　人所安處小人竭民之力歛民之財以奉其上使斯</span>
<span class='tline' id='l454' data-llen='9468:9491'>　民離散泮渙失其所常處而莫之䘏也如剝牀以足</span>
<span class='tline' id='l455' data-llen='9491:9514'>　正道將傾又輕視而不䘏也蔑无也視正道若无有</span>
<span class='tline' id='l456' data-llen='9514:9537'>　也蓋小人得路則蔑視君子其蹈凶禍必矣象曰剝</span>
<span class='tline' id='l457' data-llen='9537:9564'><a onclick="displayPageImage('KR1a0022', 'WYG', '004-26a' );" name="004-26a" class="pb">[004-26a] <img width="20"  src="/static/img/kanseki-5.png"/></a></span>
<span class='tline' id='l458' data-llen='9564:9587'>　牀以足以滅下者滅盡也小人于正道則蔑視而不</span>
<span class='tline' id='l459' data-llen='9587:9610'>　䘏于細民則竭其膏血至盡而不顧知固寵保位而</span>
<span class='tline' id='l460' data-llen='9610:9633'>　已卒至天下土崩首領莫保雖悔何及哉故易以損</span>
<span class='tline' id='l461' data-llen='9633:9656'>　上益下謂之益損下益上謂之損然則滅下者乃所</span>
<span class='tline' id='l462' data-llen='9656:9663'>　以自滅也</span>
<span class='tline' id='l463' data-llen='9663:9674'>六二剝牀以辨蔑貞凶</span>
<span class='tline' id='l464' data-llen='9674:9686'>象曰剝牀以辨未有與也</span>
<span class='tline' id='l465' data-llen='9686:9709'>　先儒以辨當第足之間近于牀身故曰辨剝道漸進</span>
<span class='tline' id='l466' data-llen='9709:9736'><a onclick="displayPageImage('KR1a0022', 'WYG', '004-26b' );" name="004-26b" class="pb">[004-26b] <img width="20"  src="/static/img/kanseki-5.png"/></a></span>
<span class='tline' id='l467' data-llen='9736:9759'>　蔑視正道若无足畏者而卒蹈凶禍如裴延齡皇甫</span>
<span class='tline' id='l468' data-llen='9759:9782'>　鎛之流是已象曰剝牀以辨未有與者六二上无應</span>
<span class='tline' id='l469' data-llen='9782:9805'>　援天下莫與之象梁襄王問孟子曰天下烏乎定曰</span>
<span class='tline' id='l470' data-llen='9805:9828'>　定于一曰孰能一之曰不嗜殺人者能一之曰孰能</span>
<span class='tline' id='l471' data-llen='9828:9851'>　與之曰天下莫不與也刻剝之臣其殺人也甚于宼</span>
<span class='tline' id='l472' data-llen='9851:9874'>　盗豈有與之者哉小人得路雖不為天下公論所與</span>
<span class='tline' id='l473' data-llen='9874:9897'>　然方操生殺利害之權好爵重祿足以誘之豈能使</span>
<span class='tline' id='l474' data-llen='9897:9915'>　其類盡不與之哉特不為君子所與耳</span>
<span class='tline' id='l475' data-llen='9915:9942'><a onclick="displayPageImage('KR1a0022', 'WYG', '004-27a' );" name="004-27a" class="pb">[004-27a] <img width="20"  src="/static/img/kanseki-5.png"/></a></span>
<span class='tline' id='l476' data-llen='9942:9950'>六三剝之无咎</span>
<span class='tline' id='l477' data-llen='9950:9962'>象曰剝之无咎失上下也</span>
<span class='tline' id='l478' data-llen='9962:9985'>　剝之時羣隂用事獨一陽在上又處无位之地三亦</span>
<span class='tline' id='l479' data-llen='9985:10008'>　處陽位而正應在上此小人隂交乎君子者故得无</span>
<span class='tline' id='l480' data-llen='10008:10031'>　咎處剝之時居羣隂之間不能遐舉逺引但能隂通</span>
<span class='tline' id='l481' data-llen='10031:10054'>　乎在上陽剛之君子特免乎凶禍而已孔子曰中人</span>
<span class='tline' id='l482' data-llen='10054:10077'>　以上可與語上中人以下不可以語上蓋正道勝則</span>
<span class='tline' id='l483' data-llen='10077:10100'>　小人亦有悔過從善之心正道不勝介乎隂邪之間</span>
<span class='tline' id='l484' data-llen='10100:10127'><a onclick="displayPageImage('KR1a0022', 'WYG', '004-27b' );" name="004-27b" class="pb">[004-27b] <img width="20"  src="/static/img/kanseki-5.png"/></a></span>
<span class='tline' id='l485' data-llen='10127:10150'>　能知君子而失其黨類之心聖人亦恕之免誅殛之</span>
<span class='tline' id='l486' data-llen='10150:10173'>　禍此待小人之術容其悔過不為己甚者也處羣隂</span>
<span class='tline' id='l487' data-llen='10173:10188'>　之間上下皆隂故曰失上下也</span>
<span class='tline' id='l488' data-llen='10188:10197'>六四剝牀以膚凶</span>
<span class='tline' id='l489' data-llen='10197:10209'>象曰剝牀以膚切近災也</span>
<span class='tline' id='l490' data-llen='10209:10232'>　剝牀以足剝牀以辨此皆身外之物失其本業之象</span>
<span class='tline' id='l491' data-llen='10232:10255'>　至于剝牀以膚則鬻妻賣子身填溝壑矣正道剝盡</span>
<span class='tline' id='l492' data-llen='10255:10278'>　直凶而已六四近君之大臣小人之處乎顯位者勢</span>
<span class='tline' id='l493' data-llen='10278:10305'><a onclick="displayPageImage('KR1a0022', 'WYG', '004-28a' );" name="004-28a" class="pb">[004-28a] <img width="20"  src="/static/img/kanseki-5.png"/></a></span>
<span class='tline' id='l494' data-llen='10305:10328'>　足以有行故剝之為甚象曰剝牀以膚切近災也禍</span>
<span class='tline' id='l495' data-llen='10328:10351'>　切于身不可避免蓋民為邦本剝民及膚則君臣皆</span>
<span class='tline' id='l496' data-llen='10351:10365'>　受滅身之禍故曰切近災也</span>
<span class='tline' id='l497' data-llen='10365:10378'>六五貫魚以宫人寵无不利</span>
<span class='tline' id='l498' data-llen='10378:10390'>象曰以宫人寵終无尤也</span>
<span class='tline' id='l499' data-llen='10390:10413'>　六五隂柔為剝之主小人恣為姦欺以剝正道而致</span>
<span class='tline' id='l500' data-llen='10413:10436'>　亂亡者皆五為之剝道至此雖處尊位勢已不能制</span>
<span class='tline' id='l501' data-llen='10436:10459'>　若一旦悔悟欲盡去之則反受其禍矣為六五之計</span>
<span class='tline' id='l502' data-llen='10459:10486'><a onclick="displayPageImage('KR1a0022', 'WYG', '004-28b' );" name="004-28b" class="pb">[004-28b] <img width="20"  src="/static/img/kanseki-5.png"/></a></span>
<span class='tline' id='l503' data-llen='10486:10509'>　者莫若姑順適其意而稍奪其大權如此則于人主</span>
<span class='tline' id='l504' data-llen='10509:10532'>　无不利宫人者婢妾宦寺之象也小人既久用事不</span>
<span class='tline' id='l505' data-llen='10532:10555'>　无憂危之心人主不能以道消息顯排而亟治之則</span>
<span class='tline' id='l506' data-llen='10555:10578'>　計生无聊禍有不可勝言者能以婢妾宦寺待之使</span>
<span class='tline' id='l507' data-llen='10578:10601'>　之駢頭而進不見嫌惡之迹則可終无尤悔以俟君</span>
<span class='tline' id='l508' data-llen='10601:10624'>　子之進正道之復也聖人為後世之慮如此漢之獻</span>
<span class='tline' id='l509' data-llen='10624:10647'>　帝盖粗知此者至魏髙貴鄉公唐昭宗欲于剝盡之</span>
<span class='tline' id='l510' data-llen='10647:10668'>　時稍立權綱遂不免于禍此足以為後世鑒矣</span>
<span class='tline' id='l511' data-llen='10668:10695'><a onclick="displayPageImage('KR1a0022', 'WYG', '004-29a' );" name="004-29a" class="pb">[004-29a] <img width="20"  src="/static/img/kanseki-5.png"/></a></span>
<span class='tline' id='l512' data-llen='10695:10711'>上九碩果不食君子得輿小人剝廬</span>
<span class='tline' id='l513' data-llen='10711:10732'>象曰君子得輿民所載也小人剝廬終不可用也</span>
<span class='tline' id='l514' data-llen='10732:10755'>　隂陽二氣不能頓進猶君子小人不能頓長隂之剝</span>
<span class='tline' id='l515' data-llen='10755:10778'>　陽自足至膚為害加甚則小人道長亦極矣上九處</span>
<span class='tline' id='l516' data-llen='10778:10801'>　羣隂之上雖不任事然卒消小人變剝為復也果至</span>
<span class='tline' id='l517' data-llen='10801:10824'>　于碩大不食則能反于土而為生出之漸此一陽之</span>
<span class='tline' id='l518' data-llen='10824:10847'>　在下者也君子能以百姓為心故民所愛戴卦以五</span>
<span class='tline' id='l519' data-llen='10847:10870'>　隂而乘一陽君子得衆而民戴之有車輿之象小人</span>
<span class='tline' id='l520' data-llen='10870:10897'><a onclick="displayPageImage('KR1a0022', 'WYG', '004-29b' );" name="004-29b" class="pb">[004-29b] <img width="20"  src="/static/img/kanseki-5.png"/></a></span>
<span class='tline' id='l521' data-llen='10897:10920'>　但知刻剝百姓以為進身之計耳故象言君子得輿</span>
<span class='tline' id='l522' data-llen='10920:10943'>　民所載也小人剝廬終不可用也聖人之意蓋謂剝</span>
<span class='tline' id='l523' data-llen='10943:10966'>　之極君子之道幾絶而僅存賴有一君子以扶持之</span>
<span class='tline' id='l524' data-llen='10966:10989'>　耳若于斯時尚或參用小人小人浸長復消君子則</span>
<span class='tline' id='l525' data-llen='10989:11012'>　斯民受弊必致流散失業之禍故云終不可用以為</span>
<span class='tline' id='l526' data-llen='11012:11021'>　萬世之大戒也</span>
<span class='tline' id='l527' data-llen='11021:11024'>　</span>
<span class='tline' id='l528' data-llen='11024:11033'>　讀易詳説卷四</span>
</p>
<p>
</p>
  </div>