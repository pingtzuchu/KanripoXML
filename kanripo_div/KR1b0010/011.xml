<div id="txtcont" class="span9" style="position: relative;">
    <p><br/>
<span class='tline' id='l7' data-llen='156:182'><a onclick="displayPageImage('KR1b0010', 'WYG', '011-1a' );" name="011-1a" class="pb">[011-1a] <img width="20"  src="/static/img/kanseki-5.png"/></a></span><br/>
<span class='tline' id='l8' data-llen='182:190'>欽定四庫全書</span><br/>
<span class='tline' id='l9' data-llen='190:211'>　尚書講義卷十一　　　　　宋　史浩　撰</span><br/>
<span class='tline' id='l10' data-llen='211:215'>周書</span><br/>
<span class='tline' id='l11' data-llen='215:238'>惟十有一年武王伐殷一月戊午師渡孟津作泰誓三</span><br/>
<span class='tline' id='l12' data-llen='238:241'>篇</span><br/>
<span class='tline' id='l13' data-llen='241:264'>　泰字當作太意必太公所為也孟子引此篇亦用太</span><br/>
<span class='tline' id='l14' data-llen='264:287'>　字是矣左氏傳昭元年引太誓曰民之所欲天必從</span><br/>
<span class='tline' id='l15' data-llen='287:310'>　之亦書太字可無疑也説者乃曰紂之時天地之不</span><br/>
<span class='tline' id='l16' data-llen='310:336'><a onclick="displayPageImage('KR1b0010', 'WYG', '011-1b' );" name="011-1b" class="pb">[011-1b] <img width="20"  src="/static/img/kanseki-5.png"/></a></span><br/>
<span class='tline' id='l17' data-llen='336:359'>　交而否至是當泰矣故曰泰誓又曰泰者大之極也</span><br/>
<span class='tline' id='l18' data-llen='359:382'>　猶天子之子曰太子天子之卿曰太宰皆非是也夫</span><br/>
<span class='tline' id='l19' data-llen='382:405'>　書有湯誓秦誓以人名也甘誓費誓以地名也未有</span><br/>
<span class='tline' id='l20' data-llen='405:428'>　以義名者今武王之戰曰太誓太公所為豈非以人</span><br/>
<span class='tline' id='l21' data-llen='428:451'>　名乎曰牧誓戰於牧野豈非以地名乎茍或知此不</span><br/>
<span class='tline' id='l22' data-llen='451:474'>　必鑿其説也昔湯為順天應人之舉以得伊尹故湯</span><br/>
<span class='tline' id='l23' data-llen='474:497'>　誓之序曰伊尹相湯伐桀明非湯之本心也今武王</span><br/>
<span class='tline' id='l24' data-llen='497:520'>　太誓豈非以為吾不得太公事不克濟故以此名之</span><br/>
<span class='tline' id='l25' data-llen='520:546'><a onclick="displayPageImage('KR1b0010', 'WYG', '011-2a' );" name="011-2a" class="pb">[011-2a] <img width="20"  src="/static/img/kanseki-5.png"/></a></span><br/>
<span class='tline' id='l26' data-llen='546:569'>　乎矧當時太公之歸若天下之父歸之民心之趨向</span><br/>
<span class='tline' id='l27' data-llen='569:592'>　可知矣若是三篇果出於其手武王尤當名之也大</span><br/>
<span class='tline' id='l28' data-llen='592:615'>　明之詩曰殷商之旅其㑹如林其卒曰維師尚父時</span><br/>
<span class='tline' id='l29' data-llen='615:638'>　維鷹揚凉彼武王肆伐大商㑹朝清明乃知武王非</span><br/>
<span class='tline' id='l30' data-llen='638:661'>　太公未必成事則太誓之名亦與書序伊尹相湯伐</span><br/>
<span class='tline' id='l31' data-llen='661:675'>　桀之意同也學者又何疑焉</span><br/>
<span class='tline' id='l32' data-llen='675:680'>泰誓上</span><br/>
<span class='tline' id='l33' data-llen='680:693'>惟十有三年春大㑹于孟津</span><br/>
<span class='tline' id='l34' data-llen='693:719'><a onclick="displayPageImage('KR1b0010', 'WYG', '011-2b' );" name="011-2b" class="pb">[011-2b] <img width="20"  src="/static/img/kanseki-5.png"/></a></span><br/>
<span class='tline' id='l35' data-llen='719:742'>　文王三分天下有其二非文王取而有之民自從化</span><br/>
<span class='tline' id='l36' data-llen='742:765'>　然猶不肯有貳於紂故曰有君人之大德有事君之</span><br/>
<span class='tline' id='l37' data-llen='765:788'>　小心詩亦曰維此文王小心翼翼厥德不回以受方</span><br/>
<span class='tline' id='l38' data-llen='788:811'>　國文王未嘗受命亦未嘗有伐紂之心後世惑於太</span><br/>
<span class='tline' id='l39' data-llen='811:834'>　誓之辭乃取諸侯歸西伯之時為受命又有修德以</span><br/>
<span class='tline' id='l40' data-llen='834:858'>　傾商政之説漢儒𫝊疑和為一談唯唐韓愈作文王</span><br/>
<span class='tline' id='l41' data-llen='858:881'>　操敘羑里之厄曰嗚呼臣罪當誅兮天王聖明此足</span><br/>
<span class='tline' id='l42' data-llen='881:904'>　以白文王之志矣然武王於此書曰皇天震怒命我</span><br/>
<span class='tline' id='l43' data-llen='904:930'><a onclick="displayPageImage('KR1b0010', 'WYG', '011-3a' );" name="011-3a" class="pb">[011-3a] <img width="20"  src="/static/img/kanseki-5.png"/></a></span><br/>
<span class='tline' id='l44' data-llen='930:953'>　文考肅將天威大勲未集武成又曰誕膺天命惟九</span><br/>
<span class='tline' id='l45' data-llen='953:976'>　年大統未集若以九年逆數至三年䘮畢觀兵孟津</span><br/>
<span class='tline' id='l46' data-llen='976:999'>　已而復至誠已十有三年矣是文王果於九年之前</span><br/>
<span class='tline' id='l47' data-llen='999:1022'>　受天命也或者求其説而不得乃曰文王實受命見</span><br/>
<span class='tline' id='l48' data-llen='1022:1045'>　紂之不道不忍伐之待其自斃抑又厚誣文王者殊</span><br/>
<span class='tline' id='l49' data-llen='1045:1068'>　不知武王為此説盖有意驅西土之人以赴敵也且</span><br/>
<span class='tline' id='l50' data-llen='1068:1091'>　文王之德豈惟西土之人服天下之人亦服八百諸</span><br/>
<span class='tline' id='l51' data-llen='1091:1114'>　侯不期而㑹者豈為武王哉為文王之德在人而不</span><br/>
<span class='tline' id='l52' data-llen='1114:1140'><a onclick="displayPageImage('KR1b0010', 'WYG', '011-3b' );" name="011-3b" class="pb">[011-3b] <img width="20"  src="/static/img/kanseki-5.png"/></a></span><br/>
<span class='tline' id='l53' data-llen='1140:1163'>　厭也武王雖為此舉懼人心之未服故託以文王嘗</span><br/>
<span class='tline' id='l54' data-llen='1163:1186'>　有此志諸侯素信文王者亦且不疑而武王之功或</span><br/>
<span class='tline' id='l55' data-llen='1186:1209'>　可必成矣此太公之謀也或者又曰載木主而行未</span><br/>
<span class='tline' id='l56' data-llen='1209:1232'>　之詳也若果然與木主俱行則知武王毎以文王為</span><br/>
<span class='tline' id='l57' data-llen='1232:1255'>　辭者懼民心之未從也後世固有託扶蘇項燕以起</span><br/>
<span class='tline' id='l58' data-llen='1255:1278'>　事者詐也猶可以得民心而况文王真有道化及民</span><br/>
<span class='tline' id='l59' data-llen='1278:1301'>　而未嘗得施設者則武王舉之以信諸侯未為過也</span><br/>
<span class='tline' id='l60' data-llen='1301:1324'>　雖然大雅有文王受命之詩武王成功之詩何耶二</span><br/>
<span class='tline' id='l61' data-llen='1324:1350'><a onclick="displayPageImage('KR1b0010', 'WYG', '011-4a' );" name="011-4a" class="pb">[011-4a] <img width="20"  src="/static/img/kanseki-5.png"/></a></span><br/>
<span class='tline' id='l62' data-llen='1350:1373'>　篇者後世稱美之作也若以為當時所作西伯爾安</span><br/>
<span class='tline' id='l63' data-llen='1373:1397'>　有文王之號乎大𫝊謂武王牧野既事柴上帝率諸</span><br/>
<span class='tline' id='l64' data-llen='1397:1420'>　侯追王太王王季文王故至武成始稱文考文王又</span><br/>
<span class='tline' id='l65' data-llen='1420:1435'>　安可引之以附㑹太誓之辭乎</span><br/>
<span class='tline' id='l66' data-llen='1435:1458'>王曰嗟我友邦冢君越我御事庶士明聽誓惟天地萬</span><br/>
<span class='tline' id='l67' data-llen='1458:1481'>物父母惟人萬物之靈亶聰明作元后元后作民父母</span><br/>
<span class='tline' id='l68' data-llen='1481:1504'>今商王受弗敬上天降災下民沈湎冒色敢行暴虐罪</span><br/>
<span class='tline' id='l69' data-llen='1504:1528'>人以族官人以世惟宫室臺榭陂池侈服以殘害于爾萬</span><br/>
<span class='tline' id='l70' data-llen='1528:1554'><a onclick="displayPageImage('KR1b0010', 'WYG', '011-4b' );" name="011-4b" class="pb">[011-4b] <img width="20"  src="/static/img/kanseki-5.png"/></a></span><br/>
<span class='tline' id='l71' data-llen='1554:1577'>姓焚炙忠良刳剔孕婦皇天震怒命我文考肅將天威</span><br/>
<span class='tline' id='l72' data-llen='1577:1599'>大勲未集肆予小子𤼵以爾友邦冢君觀政于商</span><br/>
<span class='tline' id='l73' data-llen='1599:1622'>　友邦者武王同列之諸侯故曰友冢長也皆謂之長</span><br/>
<span class='tline' id='l74' data-llen='1622:1645'>　尊之也御事庶士者武王同行之士卒故曰我御事</span><br/>
<span class='tline' id='l75' data-llen='1645:1668'>　庶士豈無下賤者而皆謂之士奬之也夫天地之大</span><br/>
<span class='tline' id='l76' data-llen='1668:1691'>　所主者生殺之權耳然其大徳則専於生而已又以</span><br/>
<span class='tline' id='l77' data-llen='1691:1714'>　其權寄之于人而立人之聰明者以為君君之大德</span><br/>
<span class='tline' id='l78' data-llen='1714:1737'>　亦曰好生而已是以天地人君俱得稱父母父母者</span><br/>
<span class='tline' id='l79' data-llen='1737:1763'><a onclick="displayPageImage('KR1b0010', 'WYG', '011-5a' );" name="011-5a" class="pb">[011-5a] <img width="20"  src="/static/img/kanseki-5.png"/></a></span><br/>
<span class='tline' id='l80' data-llen='1763:1786'>　豈非生我之謂乎今商王紂一切反此弗敬上天是</span><br/>
<span class='tline' id='l81' data-llen='1786:1809'>　不知生之所自也降災下民是不知執生之權也凡</span><br/>
<span class='tline' id='l82' data-llen='1809:1832'>　民有好生惡殺之性與天地通者皆不得其所欲豈</span><br/>
<span class='tline' id='l83' data-llen='1832:1855'>　天地立人君之本意乎夫上失其道民散乆矣如得</span><br/>
<span class='tline' id='l84' data-llen='1855:1878'>　其情則哀矜而勿喜先王不得已而用刑得其情尚</span><br/>
<span class='tline' id='l85' data-llen='1878:1901'>　有哀矜之心紂乃於沈湎冒色中敢行暴虐民豈有</span><br/>
<span class='tline' id='l86' data-llen='1901:1924'>　生意乎夫罪人不孥罰止其身賞延于世非命以官</span><br/>
<span class='tline' id='l87' data-llen='1924:1947'>　先王不得已而用賞罰茍有功罪猶止其身付之無</span><br/>
<span class='tline' id='l88' data-llen='1947:1973'><a onclick="displayPageImage('KR1b0010', 'WYG', '011-5b' );" name="011-5b" class="pb">[011-5b] <img width="20"  src="/static/img/kanseki-5.png"/></a></span><br/>
<span class='tline' id='l89' data-llen='1973:1996'>　私爾紂乃於淫刑濫賞中延及無辜無功之人民豈</span><br/>
<span class='tline' id='l90' data-llen='1996:2019'>　有生意乎先王以甘酒嗜音峻字雕墻為戒所以奉</span><br/>
<span class='tline' id='l91' data-llen='2019:2042'>　天地也今紂為宫室臺榭陂池侈服以殘害于爾萬</span><br/>
<span class='tline' id='l92' data-llen='2042:2065'>　姓為父母者不如是也先王以遏惡揚善母夭胎鳥</span><br/>
<span class='tline' id='l93' data-llen='2065:2088'>　為戒所以順天地也今紂乃焚炙忠良刳剔孕婦為</span><br/>
<span class='tline' id='l94' data-llen='2088:2111'>　父母者不如是也暴虐也殘害也焚炙也刳剖也皆</span><br/>
<span class='tline' id='l95' data-llen='2111:2134'>　主於殺與好生之德異矣民無所怙恃而可謂之父</span><br/>
<span class='tline' id='l96' data-llen='2134:2157'>　母乎既與皇天之意不合宜其震怒也居是時有一</span><br/>
<span class='tline' id='l97' data-llen='2157:2183'><a onclick="displayPageImage('KR1b0010', 'WYG', '011-6a' );" name="011-6a" class="pb">[011-6a] <img width="20"  src="/static/img/kanseki-5.png"/></a></span><br/>
<span class='tline' id='l98' data-llen='2183:2206'>　人以生民為心豈不可以君天下而為人父母乎則</span><br/>
<span class='tline' id='l99' data-llen='2206:2227'>　觀政于商民實有來蘇之望矣武王其又奚辭</span><br/>
<span class='tline' id='l100' data-llen='2227:2250'>惟受罔有悛心乃夷居弗事上帝神祗遺厥先宗廟弗</span><br/>
<span class='tline' id='l101' data-llen='2250:2273'>祀犧牲粢盛既于凶盗乃曰吾有民有命罔懲其侮天</span><br/>
<span class='tline' id='l102' data-llen='2273:2296'>佑下民作之君作之師惟其克相上帝寵綏四方有罪</span><br/>
<span class='tline' id='l103' data-llen='2296:2319'>無罪予曷敢有越厥志同力度德同德度義受有臣億</span><br/>
<span class='tline' id='l104' data-llen='2319:2342'>萬惟億萬心予有臣三千惟一心商罪貫盈天命誅之</span><br/>
<span class='tline' id='l105' data-llen='2342:2366'>予弗順天厥罪惟鈞予小子夙夜祗懼受命文考𩔖于</span><br/>
<span class='tline' id='l106' data-llen='2366:2392'><a onclick="displayPageImage('KR1b0010', 'WYG', '011-6b' );" name="011-6b" class="pb">[011-6b] <img width="20"  src="/static/img/kanseki-5.png"/></a></span><br/>
<span class='tline' id='l107' data-llen='2392:2415'>上帝宜于冢土以爾有衆厎天之罰天矜于民民之所</span><br/>
<span class='tline' id='l108' data-llen='2415:2437'>欲天必從之爾尚弼予一人永清四海時哉弗可失</span><br/>
<span class='tline' id='l109' data-llen='2437:2460'>　王者遇災而懼側身修行故能轉禍為福至於列國</span><br/>
<span class='tline' id='l110' data-llen='2460:2483'>　相侵猶以其懼而修德不敢加兵則變故之來豈可</span><br/>
<span class='tline' id='l111' data-llen='2483:2506'>　以閒暇應哉今商王既無改過之心復安居若無事</span><br/>
<span class='tline' id='l112' data-llen='2506:2530'>　坐致其亡也况商之先祖莫不以祭祀為重𫝊曰商</span><br/>
<span class='tline' id='l113' data-llen='2530:2553'>　人明鬼明鬼言尊天事祖而弗敢慢也奈何不肖之</span><br/>
<span class='tline' id='l114' data-llen='2553:2576'>　嗣一切廢敗犧牲粢盛盡於凶盗恬弗之聞其於外</span><br/>
<span class='tline' id='l115' data-llen='2576:2602'><a onclick="displayPageImage('KR1b0010', 'WYG', '011-7a' );" name="011-7a" class="pb">[011-7a] <img width="20"  src="/static/img/kanseki-5.png"/></a></span><br/>
<span class='tline' id='l116' data-llen='2602:2625'>　侮又弗之懼第曰吾有民心可恃有天命可慿殊不</span><br/>
<span class='tline' id='l117' data-llen='2625:2648'>　知天之與民所以庇人君者以其上能事天下能愛</span><br/>
<span class='tline' id='l118' data-llen='2648:2671'>　民而已紂既反是尚欲保民心天命乎天之祐民使</span><br/>
<span class='tline' id='l119' data-llen='2671:2694'>　之為君以立政為師以立教惟能輔相上帝以寵綏</span><br/>
<span class='tline' id='l120' data-llen='2694:2717'>　其民乃為勝任今紂有罪無罪予曷敢違民心哉此</span><br/>
<span class='tline' id='l121' data-llen='2717:2740'>　見武王之應乎人也夫力同則度其德德同則度其</span><br/>
<span class='tline' id='l122' data-llen='2740:2763'>　義使服事商而盡臣節德也使撥亂世而反之正亦</span><br/>
<span class='tline' id='l123' data-llen='2763:2786'>　德也同是德也與其坐視斯民之塗炭孰若措斯民</span><br/>
<span class='tline' id='l124' data-llen='2786:2812'><a onclick="displayPageImage('KR1b0010', 'WYG', '011-7b' );" name="011-7b" class="pb">[011-7b] <img width="20"  src="/static/img/kanseki-5.png"/></a></span><br/>
<span class='tline' id='l125' data-llen='2812:2835'>　於晏安之世於是可以義起矣義之所激理之曲直</span><br/>
<span class='tline' id='l126' data-llen='2835:2858'>　形焉宜乎億兆離心不若三千之同德也商之罪已</span><br/>
<span class='tline' id='l127' data-llen='2858:2881'>　貫通乎幽明盈溢乎宇宙天命誅之予曷敢拒天命</span><br/>
<span class='tline' id='l128' data-llen='2881:2904'>　哉此見武王之順乎天也順乎天而應乎人豈敢夷</span><br/>
<span class='tline' id='l129' data-llen='2904:2927'>　居若紂乎則夙夜祗懼武王之心非為己也古者出</span><br/>
<span class='tline' id='l130' data-llen='2927:2951'>　征𩔖乎上帝宜乎社受命於祖受成於學武王出師</span><br/>
<span class='tline' id='l131' data-llen='2951:2974'>　用此法也今將爾衆而行天罰夫豈私意天固矜民</span><br/>
<span class='tline' id='l132' data-llen='2974:2997'>　民有所欲天必從之爾但輔我此行必當去穢德而</span><br/>
<span class='tline' id='l133' data-llen='2997:3023'><a onclick="displayPageImage('KR1b0010', 'WYG', '011-8a' );" name="011-8a" class="pb">[011-8a] <img width="20"  src="/static/img/kanseki-5.png"/></a></span><br/>
<span class='tline' id='l134' data-llen='3023:3046'>　臻永清之效矣爾不赴功則將有失時之患可不務</span><br/>
<span class='tline' id='l135' data-llen='3046:3050'>　乎</span><br/>
<span class='tline' id='l136' data-llen='3050:3055'>泰誓中</span><br/>
<span class='tline' id='l137' data-llen='3055:3078'>惟戊午王次于河朔羣后以師畢㑹王乃徇師而誓曰</span><br/>
<span class='tline' id='l138' data-llen='3078:3101'>嗚呼西土有衆咸聽朕言我聞吉人為善惟日不足凶</span><br/>
<span class='tline' id='l139' data-llen='3101:3124'>人為不善亦惟日不足今商王受力行無度播棄犂老</span><br/>
<span class='tline' id='l140' data-llen='3124:3147'>昵比罪人淫酗肆虐臣下化之朋家作仇脅權相滅無</span><br/>
<span class='tline' id='l141' data-llen='3147:3170'>辜籲天穢德彰聞惟天恵民惟辟奉天有夏桀弗克若</span><br/>
<span class='tline' id='l142' data-llen='3170:3196'><a onclick="displayPageImage('KR1b0010', 'WYG', '011-8b' );" name="011-8b" class="pb">[011-8b] <img width="20"  src="/static/img/kanseki-5.png"/></a></span><br/>
<span class='tline' id='l143' data-llen='3196:3219'>天流毒下國天乃佑命成湯降黜夏命惟受罪浮于桀</span><br/>
<span class='tline' id='l144' data-llen='3219:3242'>剥喪元良賊虐諫輔謂已有天命謂敬不足行謂祭無</span><br/>
<span class='tline' id='l145' data-llen='3242:3258'>益謂暴無傷厥監惟不逺在彼夏王</span><br/>
<span class='tline' id='l146' data-llen='3258:3281'>　羣后諸侯也畢㑹無不來也方其徇師宜告乎諸侯</span><br/>
<span class='tline' id='l147' data-llen='3281:3304'>　而獨指西土有衆何哉盖諸侯實共苦紂不俟丁寧</span><br/>
<span class='tline' id='l148' data-llen='3304:3327'>　若夫西土之人素服文王之化不被商紂之虐又親</span><br/>
<span class='tline' id='l149' data-llen='3327:3350'>　見文王服事之乆一旦武王欲為此舉必有駭然不</span><br/>
<span class='tline' id='l150' data-llen='3350:3373'>　從命矣此所以必誓西土之民也夫人各有所嗜嗜</span><br/>
<span class='tline' id='l151' data-llen='3373:3399'><a onclick="displayPageImage('KR1b0010', 'WYG', '011-9a' );" name="011-9a" class="pb">[011-9a] <img width="20"  src="/static/img/kanseki-5.png"/></a></span><br/>
<span class='tline' id='l152' data-llen='3399:3422'>　善則為吉人嗜惡則為凶人非天生善人使之為善</span><br/>
<span class='tline' id='l153' data-llen='3422:3445'>　天生凶人使之為不善也方不善之萌於心人亦莫</span><br/>
<span class='tline' id='l154' data-llen='3445:3468'>　不以為善始也為之有慙色終也安意肆志而無忌</span><br/>
<span class='tline' id='l155' data-llen='3468:3491'>　惮矣彼其熾然為不善忽有指之為凶人其不怒者</span><br/>
<span class='tline' id='l156' data-llen='3491:3514'>　鮮矣何者其本知惡之不可為而凶人之為醜也徒</span><br/>
<span class='tline' id='l157' data-llen='3514:3537'>　以去善愈逺業已淪胥於此不可復改是以遂非而</span><br/>
<span class='tline' id='l158' data-llen='3537:3560'>　力行之使其有歉然自愧之心則必怠矣又安肯為</span><br/>
<span class='tline' id='l159' data-llen='3560:3583'>　惟日不足乎惟日不足嗜乎不善者也紂之不善嗜</span><br/>
<span class='tline' id='l160' data-llen='3583:3609'><a onclick="displayPageImage('KR1b0010', 'WYG', '011-9b' );" name="011-9b" class="pb">[011-9b] <img width="20"  src="/static/img/kanseki-5.png"/></a></span><br/>
<span class='tline' id='l161' data-llen='3609:3632'>　惡可知凡無法之政必力行之犂老庶老之衆乃播</span><br/>
<span class='tline' id='l162' data-llen='3632:3655'>　棄之而使不安罪人為惡之徒乃昵比之而使親近</span><br/>
<span class='tline' id='l163' data-llen='3655:3678'>　淫於色湎於酒而敢行暴虐臣下化之殆有甚焉者</span><br/>
<span class='tline' id='l164' data-llen='3678:3701'>　矣朋家合相親睦而作仇權勢合當畏逺而相滅無</span><br/>
<span class='tline' id='l165' data-llen='3701:3724'>　辜之民至於籲天穢德彰聞不獨聞而可指也夫天</span><br/>
<span class='tline' id='l166' data-llen='3724:3747'>　恵斯民君奉天命夏桀弗順此道已移而之湯矣今</span><br/>
<span class='tline' id='l167' data-llen='3747:3770'>　受之罪過於桀剥喪元良微子箕子之去賊虐諫輔</span><br/>
<span class='tline' id='l168' data-llen='3770:3793'>　比干之死謂已有天命答祖伊之告也謂敬不足行</span><br/>
<span class='tline' id='l169' data-llen='3793:3820'><a onclick="displayPageImage('KR1b0010', 'WYG', '011-10a' );" name="011-10a" class="pb">[011-10a] <img width="20"  src="/static/img/kanseki-5.png"/></a></span><br/>
<span class='tline' id='l170' data-llen='3820:3843'>　不敬乎上天也謂祭無益將食無災也謂暴無傷焚</span><br/>
<span class='tline' id='l171' data-llen='3843:3866'>　炙刳剔也失德至此其祚必移前監不逺武王舉此</span><br/>
<span class='tline' id='l172' data-llen='3866:3889'>　以告西土之人俾西土之人知前代亦有成湯者曾</span><br/>
<span class='tline' id='l173' data-llen='3889:3912'>　順天應人而為此行也觀此則知武王所以激西土</span><br/>
<span class='tline' id='l174' data-llen='3912:3935'>　之人以赴敵者罔不切至孰謂文王曾有伐紂之心</span><br/>
<span class='tline' id='l175' data-llen='3935:3939'>　乎</span><br/>
<span class='tline' id='l176' data-llen='3939:3962'>天其以予乂民朕夢協朕卜襲于休祥戎商必克受有</span><br/>
<span class='tline' id='l177' data-llen='3962:3985'>億兆夷人離心離德予有亂臣十人同心同德雖有周</span><br/>
<span class='tline' id='l178' data-llen='3985:4012'><a onclick="displayPageImage('KR1b0010', 'WYG', '011-10b' );" name="011-10b" class="pb">[011-10b] <img width="20"  src="/static/img/kanseki-5.png"/></a></span><br/>
<span class='tline' id='l179' data-llen='4012:4035'>親不如仁人天視自我民視天聽自我民聽百姓有過</span><br/>
<span class='tline' id='l180' data-llen='4035:4058'>在予一人今朕必徃我武惟揚侵于之疆取彼凶殘我</span><br/>
<span class='tline' id='l181' data-llen='4058:4081'>伐用張于湯有光勗哉夫子罔或無畏寧執非敵百姓</span><br/>
<span class='tline' id='l182' data-llen='4081:4104'>懍懍若崩厥角嗚呼乃一德一心立定厥功惟克永世</span><br/>
<span class='tline' id='l183' data-llen='4104:4127'>　古人大抵信夢卜以其敬鬼神也髙宗以夢得傅説</span><br/>
<span class='tline' id='l184' data-llen='4127:4150'>　文王以卜得吕望一旦用之在上人無異論若以此</span><br/>
<span class='tline' id='l185' data-llen='4150:4173'>　法施之後世則殆矣今武王又以夢卜之協告其國</span><br/>
<span class='tline' id='l186' data-llen='4173:4196'>　人民必信以為休祥而知必勝無疑矣居是時使不</span><br/>
<span class='tline' id='l187' data-llen='4196:4223'><a onclick="displayPageImage('KR1b0010', 'WYG', '011-11a' );" name="011-11a" class="pb">[011-11a] <img width="20"  src="/static/img/kanseki-5.png"/></a></span><br/>
<span class='tline' id='l188' data-llen='4223:4248'>　夢不卜武王庸有不勝乎告之以此欲民知天其以予乂</span><br/>
<span class='tline' id='l189' data-llen='4248:4273'>　民也武王又恐民以彼衆我寡為言復告以受者億兆夷</span><br/>
<span class='tline' id='l190' data-llen='4273:4298'>　人離心離徳夫心徳既離則是無君臣之分皆途之平人</span><br/>
<span class='tline' id='l191' data-llen='4298:4323'>　爾固不如十人之同心徳也雖有周親先儒謂雖周公召</span><br/>
<span class='tline' id='l192' data-llen='4323:4348'>　公皆王室之親其實不以親而以仁用也是殆不然伐木</span><br/>
<span class='tline' id='l193' data-llen='4348:4373'>　之詩曰雖有兄弟不如友生與此義同非謂兄弟不足恃</span><br/>
<span class='tline' id='l194' data-llen='4373:4398'>　言友生又在兄弟之上非謂三千所親之忠信為不足恃</span><br/>
<span class='tline' id='l195' data-llen='4398:4423'>　言十亂之仁又在其上也蓋惟仁人乃可以用師而後世</span><br/>
<span class='tline' id='l196' data-llen='4423:4450'><a onclick="displayPageImage('KR1b0010', 'WYG', '011-11b' );" name="011-11b" class="pb">[011-11b] <img width="20"  src="/static/img/kanseki-5.png"/></a></span><br/>
<span class='tline' id='l197' data-llen='4450:4476'>　或有伐國不問仁人之説其不知此矣茍伐國而不問仁人</span><br/>
<span class='tline' id='l198' data-llen='4476:4500'>　焉知順天應人之道乎昔人以伐燕問孟子曰取之而</span><br/>
<span class='tline' id='l199' data-llen='4500:4525'>　而燕民悦則取之取之而燕民不悦則勿取此仁人之言</span><br/>
<span class='tline' id='l200' data-llen='4525:4549'>　也惟仁人乃能知順天應人之道武王繼以天視自我</span><br/>
<span class='tline' id='l201' data-llen='4549:4572'>　民視天聴自我民聴得應順之實矣百姓有過在予</span><br/>
<span class='tline' id='l202' data-llen='4572:4595'>　一人武王此言已足以君天下矣堯舜之民比屋可</span><br/>
<span class='tline' id='l203' data-llen='4595:4618'>　封豈必人自為善上有以率之爾凡置百姓於有過</span><br/>
<span class='tline' id='l204' data-llen='4618:4641'>　使之就死地者皆暴君之所為誠能引咎歸已則知</span><br/>
<span class='tline' id='l205' data-llen='4641:4668'><a onclick="displayPageImage('KR1b0010', 'WYG', '011-12a' );" name="011-12a" class="pb">[011-12a] <img width="20"  src="/static/img/kanseki-5.png"/></a></span><br/>
<span class='tline' id='l206' data-llen='4668:4691'>　所本矣今朕必往湯之伐桀已有是言明其不兩立</span><br/>
<span class='tline' id='l207' data-llen='4691:4714'>　爾我揚其武但即其疆取其凶殘之一夫餘自咸與</span><br/>
<span class='tline' id='l208' data-llen='4714:4737'>　惟新雖伐其子孫視湯之舉為無愧也勉哉夫子或</span><br/>
<span class='tline' id='l209' data-llen='4737:4761'>　爾衆以不可不畏寧執非敵之見期於必勝庶無輕敵</span><br/>
<span class='tline' id='l210' data-llen='4761:4787'>　之心今百姓危懼不保首領故曰若崩厥角茍能一其心徳</span><br/>
<span class='tline' id='l211' data-llen='4787:4811'>　以赴功豈惟保其首領亦可保其子孫故曰惟克永世</span><br/>
<span class='tline' id='l212' data-llen='4811:4816'>泰誓下</span><br/>
<span class='tline' id='l213' data-llen='4816:4839'>時厥明王乃大巡六師明誓衆士王曰嗚呼我西土君</span><br/>
<span class='tline' id='l214' data-llen='4839:4866'><a onclick="displayPageImage('KR1b0010', 'WYG', '011-12b' );" name="011-12b" class="pb">[011-12b] <img width="20"  src="/static/img/kanseki-5.png"/></a></span><br/>
<span class='tline' id='l215' data-llen='4866:4889'>子天有顯道厥類惟彰今商王受狎侮五常荒怠弗敬</span><br/>
<span class='tline' id='l216' data-llen='4889:4912'>自絶于天結怨于民斮朝涉之脛剖賢人之心作威殺</span><br/>
<span class='tline' id='l217' data-llen='4912:4935'>戮毒痡四海崇信姦回放黜師保屏棄典刑囚奴正士</span><br/>
<span class='tline' id='l218' data-llen='4935:4958'>郊社不修宗廟不享作奇技淫巧以悦婦人上帝弗順</span><br/>
<span class='tline' id='l219' data-llen='4958:4976'>祝降時喪爾其孜孜奉予一人恭行天罰</span><br/>
<span class='tline' id='l220' data-llen='4976:4999'>　太誓三篇數紂之罪始則略言之中則詳言之至其</span><br/>
<span class='tline' id='l221' data-llen='4999:5022'>　末也益詳矣蓋當其臨陣唯恐人無鬭志故悉數其</span><br/>
<span class='tline' id='l222' data-llen='5022:5045'>　實以怒我衆也王者之征六師並行大巡而明誓欲</span><br/>
<span class='tline' id='l223' data-llen='5045:5072'><a onclick="displayPageImage('KR1b0010', 'WYG', '011-13a' );" name="011-13a" class="pb">[011-13a] <img width="20"  src="/static/img/kanseki-5.png"/></a></span><br/>
<span class='tline' id='l224' data-llen='5072:5095'>　人人知其罪爾夫天道福善禍淫顯顯在人人固一</span><br/>
<span class='tline' id='l225' data-llen='5095:5119'>　日不可不用也是以厥𩔖惟彰今商王之罪莫大於</span><br/>
<span class='tline' id='l226' data-llen='5119:5142'>　狎侮五常五常既廢則君不君臣不臣父不父子不</span><br/>
<span class='tline' id='l227' data-llen='5142:5165'>　子雖形存而性亡矣其與禽獸無異矣自絶于天結</span><br/>
<span class='tline' id='l228' data-llen='5165:5188'>　怨于民作威殺戮毒痡四海姦回則崇信之師保則</span><br/>
<span class='tline' id='l229' data-llen='5188:5211'>　放黜之先王之典刑不用天下之正士悉戮郊社不</span><br/>
<span class='tline' id='l230' data-llen='5211:5234'>　修則天地神祇無所歆宗廟不享則祖宗之靈無所</span><br/>
<span class='tline' id='l231' data-llen='5234:5257'>　託明而人倫幽而鬼神皆紊亂而失其敘可謂近于</span><br/>
<span class='tline' id='l232' data-llen='5257:5284'><a onclick="displayPageImage('KR1b0010', 'WYG', '011-13b' );" name="011-13b" class="pb">[011-13b] <img width="20"  src="/static/img/kanseki-5.png"/></a></span><br/>
<span class='tline' id='l233' data-llen='5284:5307'>　禽獸矣淫亂之行不期而有上帝弗順祝降時䘮亡</span><br/>
<span class='tline' id='l234' data-llen='5307:5330'>　無日矣武王告西土君子故舉狎侮五常言之盖惟</span><br/>
<span class='tline' id='l235' data-llen='5330:5353'>　君子足以語此茍三綱五常絶則天理滅矣宜乎上</span><br/>
<span class='tline' id='l236' data-llen='5353:5376'>　帝之弗順也又舉其剖賢人放師保囚正士以告之</span><br/>
<span class='tline' id='l237' data-llen='5376:5399'>　西土君子其不寒心以求武王為之依歸乎故曰爾</span><br/>
<span class='tline' id='l238' data-llen='5399:5422'>　其孜孜奉予一人恭行天罰也然則西土君子其有</span><br/>
<span class='tline' id='l239' data-llen='5422:5430'>　不用命者乎</span><br/>
<span class='tline' id='l240' data-llen='5430:5453'>古人有言曰撫我則后虐我則讎獨夫受洪惟作威乃</span><br/>
<span class='tline' id='l241' data-llen='5453:5480'><a onclick="displayPageImage('KR1b0010', 'WYG', '011-14a' );" name="011-14a" class="pb">[011-14a] <img width="20"  src="/static/img/kanseki-5.png"/></a></span><br/>
<span class='tline' id='l242' data-llen='5480:5503'>汝世讎樹德務滋除惡務本肆予小子誕以爾衆士殄</span><br/>
<span class='tline' id='l243' data-llen='5503:5526'>殲乃讎爾衆士其尚迪果毅以登乃辟功多有厚賞不</span><br/>
<span class='tline' id='l244' data-llen='5526:5549'>迪有顯戮嗚呼惟我文考若日月之照臨光于四方顯</span><br/>
<span class='tline' id='l245' data-llen='5549:5572'>于西土惟我有周誕受多方予克受非予武惟朕文考</span><br/>
<span class='tline' id='l246' data-llen='5572:5591'>無罪受克予非朕文考有罪惟予小子無良</span><br/>
<span class='tline' id='l247' data-llen='5591:5614'>　武王既陳紂之酷虐使西土之君子皆知無所容身</span><br/>
<span class='tline' id='l248' data-llen='5614:5637'>　矣于此又引古人之言謂紂何有於我哉撫我則為</span><br/>
<span class='tline' id='l249' data-llen='5637:5660'>　后虐我則為讎夫使民情至此則君之惡可知矣盖</span><br/>
<span class='tline' id='l250' data-llen='5660:5687'><a onclick="displayPageImage('KR1b0010', 'WYG', '011-14b' );" name="011-14b" class="pb">[011-14b] <img width="20"  src="/static/img/kanseki-5.png"/></a></span><br/>
<span class='tline' id='l251' data-llen='5687:5710'>　武王既已合其衆于商郊一不勝則豈徒爾衆塗地</span><br/>
<span class='tline' id='l252' data-llen='5710:5733'>　天下生靈愈受其弊矣是以不得不極言其惡以激</span><br/>
<span class='tline' id='l253' data-llen='5733:5756'>　西土之人也獨夫者孟子所謂殘賊之人謂之一夫</span><br/>
<span class='tline' id='l254' data-llen='5756:5779'>　是也紂既不務德而唯威是作非汝世讎而何樹德</span><br/>
<span class='tline' id='l255' data-llen='5779:5802'>　務滋日以增長也除惡務本既伐而必勝可也我以</span><br/>
<span class='tline' id='l256' data-llen='5802:5826'>　爾有衆殄殲獨夫之讎惟克果毅乃能必勝春秋𫝊</span><br/>
<span class='tline' id='l257' data-llen='5826:5849'>　曰殺敵為果致果為毅於是又以賞罰誘之爾能奉</span><br/>
<span class='tline' id='l258' data-llen='5849:5872'>　乃辟功多者厚賞不迪者顯戮諭之以賞罰矣又恐</span><br/>
<span class='tline' id='l259' data-llen='5872:5899'><a onclick="displayPageImage('KR1b0010', 'WYG', '011-15a' );" name="011-15a" class="pb">[011-15a] <img width="20"  src="/static/img/kanseki-5.png"/></a></span><br/>
<span class='tline' id='l260' data-llen='5899:5922'>　其志之或怠也乃引文王之德以鎮服之其曰若日</span><br/>
<span class='tline' id='l261' data-llen='5922:5945'>　月之照臨光于四方夫日月有明容光必照無不及</span><br/>
<span class='tline' id='l262' data-llen='5945:5968'>　者是文考之靈無乎不在况又顯于西土汝西土之</span><br/>
<span class='tline' id='l263' data-llen='5968:5991'>　人常若文考臨之在上茲伐也可不助我以徼文考</span><br/>
<span class='tline' id='l264' data-llen='5991:6014'>　之福乎况我有周大受多方於天命不可不為此舉</span><br/>
<span class='tline' id='l265' data-llen='6014:6037'>　也予克受非予武受克予予無良皆非文考之罪觀</span><br/>
<span class='tline' id='l266' data-llen='6037:6060'>　武王始以文王而驅諸侯之戰出於一時之權其心</span><br/>
<span class='tline' id='l267' data-llen='6060:6083'>　實未安今將勝矣當以正論而立天下之義故不敢</span><br/>
<span class='tline' id='l268' data-llen='6083:6110'><a onclick="displayPageImage('KR1b0010', 'WYG', '011-15b' );" name="011-15b" class="pb">[011-15b] <img width="20"  src="/static/img/kanseki-5.png"/></a></span><br/>
<span class='tline' id='l269' data-llen='6110:6133'>　歸罪于文王以是見文王初無伐紂之心武王借此</span><br/>
<span class='tline' id='l270' data-llen='6133:6151'>　以為資藉章章矣學者可不深詳之乎</span><br/>
<span class='tline' id='l271' data-llen='6151:6174'>武王戎車三百兩虎賁三百人與受戰于牧野作牧誓</span><br/>
<span class='tline' id='l272' data-llen='6174:6197'>　商郊之戰考之大誓曰有臣三千又曰有亂臣十人</span><br/>
<span class='tline' id='l273' data-llen='6197:6220'>　牧誓則曰戎車三百兩虎賁三千人其數不同如此</span><br/>
<span class='tline' id='l274' data-llen='6220:6243'>　説者謂車有兩轓故曰兩也勇士若虎之奔故曰虎</span><br/>
<span class='tline' id='l275' data-llen='6243:6266'>　賁也以司馬法考之車有七十二人三百兩當二萬</span><br/>
<span class='tline' id='l276' data-llen='6266:6289'>　一千六百人則與三千之説異矣以周官考之虎賁</span><br/>
<span class='tline' id='l277' data-llen='6289:6316'><a onclick="displayPageImage('KR1b0010', 'WYG', '011-16a' );" name="011-16a" class="pb">[011-16a] <img width="20"  src="/static/img/kanseki-5.png"/></a></span><br/>
<span class='tline' id='l278' data-llen='6316:6339'>　氏之官其屬有虎賁士八百人則與三百人之説抑</span><br/>
<span class='tline' id='l279' data-llen='6339:6362'>　又異矣以意逆之實紀一時之數不必盡如司馬之</span><br/>
<span class='tline' id='l280' data-llen='6362:6385'>　法周官之書也然以三百人之虎賁當三百兩之車</span><br/>
<span class='tline' id='l281' data-llen='6385:6408'>　乃車以一人而為之主爾則三千一心十亂同德又</span><br/>
<span class='tline' id='l282' data-llen='6408:6431'>　其外也春秋列國晉楚齊秦之戰皆七八百乘而武</span><br/>
<span class='tline' id='l283' data-llen='6431:6454'>　王能以三百兩勝若林之師非天人助順疇能爾耶</span><br/>
<span class='tline' id='l284' data-llen='6454:6458'>牧誓</span><br/>
<span class='tline' id='l285' data-llen='6458:6481'>時甲子昧爽王朝至於商郊牧野乃誓王左杖黄鉞右</span><br/>
<span class='tline' id='l286' data-llen='6481:6508'><a onclick="displayPageImage('KR1b0010', 'WYG', '011-16b' );" name="011-16b" class="pb">[011-16b] <img width="20"  src="/static/img/kanseki-5.png"/></a></span><br/>
<span class='tline' id='l287' data-llen='6508:6531'>秉白旄以麾曰逖矣西土之人王曰嗟我友邦冢君御</span><br/>
<span class='tline' id='l288' data-llen='6531:6554'>事司徒司馬司空亞旅師氏千夫長百夫長及庸蜀羌</span><br/>
<span class='tline' id='l289' data-llen='6554:6574'>髳微盧彭濮人稱爾戈比爾干立爾矛予其誓</span><br/>
<span class='tline' id='l290' data-llen='6574:6597'>　杖鉞秉旄以身先衆人者盖當是時唯武王為切也</span><br/>
<span class='tline' id='l291' data-llen='6597:6620'>　既已為此一不成則禍莫大焉此不得不爾也逖者</span><br/>
<span class='tline' id='l292' data-llen='6620:6643'>　逺也司徒司馬司空在列而不備六卿者竊意從行</span><br/>
<span class='tline' id='l293' data-llen='6643:6666'>　居守各有攸職是以不備言也亞旅亞卿師氏大夫</span><br/>
<span class='tline' id='l294' data-llen='6666:6689'>　長乃隊伍之長庸蜀以下八國皆附庸或蠻夷君長</span><br/>
<span class='tline' id='l295' data-llen='6689:6716'><a onclick="displayPageImage('KR1b0010', 'WYG', '011-17a' );" name="011-17a" class="pb">[011-17a] <img width="20"  src="/static/img/kanseki-5.png"/></a></span><br/>
<span class='tline' id='l296' data-llen='6716:6739'>　以此知㑹孟津者不獨中國之諸侯雖夷狄亦不附</span><br/>
<span class='tline' id='l297' data-llen='6739:6763'>　紂也植干戈以聽誓言奮勇之𤼵盖可以想而見矣</span><br/>
<span class='tline' id='l298' data-llen='6763:6786'>王曰古人有言曰牝雞無晨牝雞之晨惟家之索今商</span><br/>
<span class='tline' id='l299' data-llen='6786:6809'>王受惟婦言是用昬棄厥肆祀弗答昬棄厥遺王父母</span><br/>
<span class='tline' id='l300' data-llen='6809:6832'>弟不迪乃惟四方之多罪逋逃是崇是長是信是使是</span><br/>
<span class='tline' id='l301' data-llen='6832:6856'>以為大夫卿士俾暴虐于百姓以姦宄于商邑今予𤼵</span><br/>
<span class='tline' id='l302' data-llen='6856:6879'>惟恭行天之罰今日之事不愆于六步七步乃止齊焉</span><br/>
<span class='tline' id='l303' data-llen='6879:6902'>夫子勗哉不愆于四伐五伐六伐七伐乃止齊焉勗哉</span><br/>
<span class='tline' id='l304' data-llen='6902:6929'><a onclick="displayPageImage('KR1b0010', 'WYG', '011-17b' );" name="011-17b" class="pb">[011-17b] <img width="20"  src="/static/img/kanseki-5.png"/></a></span><br/>
<span class='tline' id='l305' data-llen='6929:6952'>夫子尚桓桓如虎如貔如熊如羆于商郊弗迓克奔以</span><br/>
<span class='tline' id='l306' data-llen='6952:6971'>役西土勗哉夫子爾所弗朂其于爾躬有戮</span><br/>
<span class='tline' id='l307' data-llen='6971:6994'>　泰誓言悦婦人而已此推其極至于惟婦言是用故</span><br/>
<span class='tline' id='l308' data-llen='6994:7017'>　昏棄先王之祀而不知其報昬棄三仁之屬而不迪</span><br/>
<span class='tline' id='l309' data-llen='7017:7040'>　其親皆用婦言故也妲已之罪于是始著不愆云者</span><br/>
<span class='tline' id='l310' data-llen='7040:7063'>　不特見其整肅抑又知其行軍之不暴也伐刺也六</span><br/>
<span class='tline' id='l311' data-llen='7063:7086'>　步至七步四伐至七伐而止復整陣而進當時之師</span><br/>
<span class='tline' id='l312' data-llen='7086:7109'>　雍容不迫其所謂詭道竒計未嘗用也嗚呼此其為</span><br/>
<span class='tline' id='l313' data-llen='7109:7136'><a onclick="displayPageImage('KR1b0010', 'WYG', '011-18a' );" name="011-18a" class="pb">[011-18a] <img width="20"  src="/static/img/kanseki-5.png"/></a></span><br/>
<span class='tline' id='l314' data-llen='7136:7159'>　王者之師歟詩之大明初言武王燮伐燮和也至于</span><br/>
<span class='tline' id='l315' data-llen='7159:7182'>　牧野其㑹如林檀車煌煌駟騵彭彭則肆伐之功出</span><br/>
<span class='tline' id='l316' data-llen='7182:7205'>　於維師尚父時維鷹揚故也然則使之如虎如貔如</span><br/>
<span class='tline' id='l317' data-llen='7205:7228'>　熊如羆以奔商人者豈武王之志哉太公之謀實然</span><br/>
<span class='tline' id='l318' data-llen='7228:7244'>　也觀此則無疑于泰誓之為太也</span><br/>
<span class='tline' id='l319' data-llen='7244:7261'>武王伐殷徃伐歸獸識其政事作武成</span><br/>
<span class='tline' id='l320' data-llen='7261:7284'>　此篇或疑其有脫簡以其語之不倫殊不知史氏之</span><br/>
<span class='tline' id='l321' data-llen='7284:7307'>　記先其凡例而後其事實也何謂武成詩曰文王受</span><br/>
<span class='tline' id='l322' data-llen='7307:7334'><a onclick="displayPageImage('KR1b0010', 'WYG', '011-18b' );" name="011-18b" class="pb">[011-18b] <img width="20"  src="/static/img/kanseki-5.png"/></a></span><br/>
<span class='tline' id='l323' data-llen='7334:7357'>　命有此武功於時始用武功以伐崇也至一戎衣天</span><br/>
<span class='tline' id='l324' data-llen='7357:7380'>　下大定方可謂之武功之成也桃林華陽之畜不用</span><br/>
<span class='tline' id='l325' data-llen='7380:7403'>　之畜也故曰往伐歸獸下車之後凡所設施無非政</span><br/>
<span class='tline' id='l326' data-llen='7403:7419'>　事識記也記其政事而為此書也</span><br/>
<span class='tline' id='l327' data-llen='7419:7423'>武成</span><br/>
<span class='tline' id='l328' data-llen='7423:7446'>惟一月壬辰旁死魄越翼日癸巳王朝步自周于征伐</span><br/>
<span class='tline' id='l329' data-llen='7446:7469'>商厥四月哉生明王來自商至于豐乃偃武修文歸馬</span><br/>
<span class='tline' id='l330' data-llen='7469:7492'>于華山之陽放牛於桃林之野示天下弗服丁未祀于</span><br/>
<span class='tline' id='l331' data-llen='7492:7519'><a onclick="displayPageImage('KR1b0010', 'WYG', '011-19a' );" name="011-19a" class="pb">[011-19a] <img width="20"  src="/static/img/kanseki-5.png"/></a></span><br/>
<span class='tline' id='l332' data-llen='7519:7542'>周廟邦甸侯衞駿奔走執豆籩越三日庚戌柴望大告</span><br/>
<span class='tline' id='l333' data-llen='7542:7561'>武成既生魄庶邦冢君暨一百工受命于周</span><br/>
<span class='tline' id='l334' data-llen='7561:7584'>　此記其事之大凡也一月周之正月旁死魄者月朔</span><br/>
<span class='tline' id='l335' data-llen='7584:7607'>　之二日既已生明其旁為死魄也哉生明者初生明</span><br/>
<span class='tline' id='l336' data-llen='7607:7630'>　也既生魄者既望之二日而生魄也一月二日伐商</span><br/>
<span class='tline' id='l337' data-llen='7630:7653'>　至四月二日始來自商商人既定而急於興治故其</span><br/>
<span class='tline' id='l338' data-llen='7653:7677'>　歸如是之遲也夫偃武修文歸牛休馬示不復用乃曰</span><br/>
<span class='tline' id='l339' data-llen='7677:7701'>　武成是知武者所以定亂而興治聖人不當黜也𫝊</span><br/>
<span class='tline' id='l340' data-llen='7701:7728'><a onclick="displayPageImage('KR1b0010', 'WYG', '011-19b' );" name="011-19b" class="pb">[011-19b] <img width="20"  src="/static/img/kanseki-5.png"/></a></span><br/>
<span class='tline' id='l341' data-llen='7728:7752'>　言武有七徳而終之以安民和衆豐財盖如是然後可</span><br/>
<span class='tline' id='l342' data-llen='7752:7775'>　以為武之成也祀于周廟告于祖宗也柴望大告告</span><br/>
<span class='tline' id='l343' data-llen='7775:7798'>　于天地山川也庶邦冢君暨百工受命于周告于鎬</span><br/>
<span class='tline' id='l344' data-llen='7798:7821'>　京所㑹之諸侯羣臣也此史氏舉其凡目而其辭則</span><br/>
<span class='tline' id='l345' data-llen='7821:7836'>　載之于後固非簡篇之脱誤也</span><br/>
<span class='tline' id='l346' data-llen='7836:7859'>王若曰嗚呼羣后惟先王建邦啓土公劉克篤前烈至</span><br/>
<span class='tline' id='l347' data-llen='7859:7882'>于大王肇基王迹王季其勤玉家我文考文王克成厥</span><br/>
<span class='tline' id='l348' data-llen='7882:7905'>勲誕膺天命以撫方夏大邦畏其力小邦懷其德惟九</span><br/>
<span class='tline' id='l349' data-llen='7905:7932'><a onclick="displayPageImage('KR1b0010', 'WYG', '011-20a' );" name="011-20a" class="pb">[011-20a] <img width="20"  src="/static/img/kanseki-5.png"/></a></span><br/>
<span class='tline' id='l350' data-llen='7932:7955'>年大統末集予小子其承厥志厎商之罪告于皇天后</span><br/>
<span class='tline' id='l351' data-llen='7955:7979'>土所過名山大川曰惟有道曾孫周王𤼵將有大正于</span><br/>
<span class='tline' id='l352' data-llen='7979:8002'>商今商王受無道暴殄天物害虐烝民為天下逋逃主</span><br/>
<span class='tline' id='l353' data-llen='8002:8025'>萃淵藪予小子既獲仁人敢祗承上帝以遏亂略華夏</span><br/>
<span class='tline' id='l354' data-llen='8025:8048'>蠻貊罔不率俾恭天成命肆予東征綏厥士女惟其士</span><br/>
<span class='tline' id='l355' data-llen='8048:8072'>女篚厥𤣥黄昭我周王天休震動用附我大邑周惟爾</span><br/>
<span class='tline' id='l356' data-llen='8072:8102'>有神尚克相予以濟兆民無作神羞<span class='krp-note'>案此段講義永/樂大典原闕</span></span><br/>
<span class='tline' id='l357' data-llen='8102:8125'>既戊午師逾孟津癸亥陳于商郊俟天休命甲子昧爽</span><br/>
<span class='tline' id='l358' data-llen='8125:8152'><a onclick="displayPageImage('KR1b0010', 'WYG', '011-20b' );" name="011-20b" class="pb">[011-20b] <img width="20"  src="/static/img/kanseki-5.png"/></a></span><br/>
<span class='tline' id='l359' data-llen='8152:8175'>受率其旅若林㑹于牧野罔有敵于我師前徒倒戈攻</span><br/>
<span class='tline' id='l360' data-llen='8175:8198'>于後以北血流漂杵一戎衣天下大定乃反商政政由</span><br/>
<span class='tline' id='l361' data-llen='8198:8222'>舊釋箕子囚封比干墓式商容閭散鹿臺之財𤼵鉅橋</span><br/>
<span class='tline' id='l362' data-llen='8222:8245'>之粟大賚于四海而萬姓悦服列爵惟五分土惟三建</span><br/>
<span class='tline' id='l363' data-llen='8245:8268'>官惟賢位事惟能重民五教惟食喪祭惇信明義崇德</span><br/>
<span class='tline' id='l364' data-llen='8268:8278'>報功垂拱而天下治</span><br/>
<span class='tline' id='l365' data-llen='8278:8301'>　此則史氏紀用武之終始以表其成而卒識其政事</span><br/>
<span class='tline' id='l366' data-llen='8301:8324'>　也俟命之意太誓已詳成功之際是謂大定血流漂</span><br/>
<span class='tline' id='l367' data-llen='8324:8351'><a onclick="displayPageImage('KR1b0010', 'WYG', '011-21a' );" name="011-21a" class="pb">[011-21a] <img width="20"  src="/static/img/kanseki-5.png"/></a></span><br/>
<span class='tline' id='l368' data-llen='8351:8374'>　杵孟子不取不喜其佳兵也明武王之師不得已而</span><br/>
<span class='tline' id='l369' data-llen='8374:8397'>　用用是修文以告其成夫前徒倒戈容或有漂杵之</span><br/>
<span class='tline' id='l370' data-llen='8397:8420'>　理不足為武王道也孟子其亦知武王之心矣商政</span><br/>
<span class='tline' id='l371' data-llen='8420:8443'>　之不善不能率由舊章也反商之政宜乎由舊也夫</span><br/>
<span class='tline' id='l372' data-llen='8443:8466'>　所寶之賢為足重故釋囚封墓式閭以惇信不義之</span><br/>
<span class='tline' id='l373' data-llen='8466:8490'>　物為足棄故散財𤼵粟大賚四海以明義列爵分土</span><br/>
<span class='tline' id='l374' data-llen='8490:8513'>　並用賢能以崇德尊重彝倫歸本反始以報功政事</span><br/>
<span class='tline' id='l375' data-llen='8513:8536'>　之要無出於此武王至是夫何為哉恭已正南面而</span><br/>
<span class='tline' id='l376' data-llen='8536:8563'><a onclick="displayPageImage('KR1b0010', 'WYG', '011-21b' );" name="011-21b" class="pb">[011-21b] <img width="20"  src="/static/img/kanseki-5.png"/></a></span><br/>
<span class='tline' id='l377' data-llen='8563:8586'>　已天下安有不治者哉其曰武成亶其然乎盖嘗論</span><br/>
<span class='tline' id='l378' data-llen='8586:8609'>　武王之功成於武成而其要則在於惇信明義崇德</span><br/>
<span class='tline' id='l379' data-llen='8609:8632'>　報功惟此八字可引以為武王之徽號以其所紀之</span><br/>
<span class='tline' id='l380' data-llen='8632:8651'>　實也嗚呼此其所以垂拱無為而治定也</span><br/>
</p>
<p><br/>
</p>
  </div>