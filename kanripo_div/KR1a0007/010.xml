<div id="txtcont" class="span9" style="position: relative;">
    <p>
<span class='tline' id='l7' data-llen='155:181'><a onclick="displayPageImage('KR1a0007', 'WYG', '010-1a' );" name="010-1a" class="pb">[010-1a] <img width="20"  src="/static/img/kanseki-5.png"/></a></span>
<span class='tline' id='l8' data-llen='181:187'>周易正義</span>
<span class='tline' id='l9' data-llen='187:192'>　卷首</span>
<span class='tline' id='l10' data-llen='192:203'>　　自此下分為八段</span>
<span class='tline' id='l11' data-llen='203:224'>　　　第一論易之三名　　第二論重卦之人</span>
<span class='tline' id='l12' data-llen='224:247'>　　　第三論三代易名　　第四論卦辭爻辭誰作</span>
<span class='tline' id='l13' data-llen='247:268'>　　　第五論分上下二篇　第六論夫子十翼</span>
<span class='tline' id='l14' data-llen='268:290'>　　　第七論𫝊易之人　　第八論誰加經字</span>
<span class='tline' id='l15' data-llen='290:301'>　　第一論易之三名</span>
<span class='tline' id='l16' data-llen='301:327'><a onclick="displayPageImage('KR1a0007', 'WYG', '010-1b' );" name="010-1b" class="pb">[010-1b] <img width="20"  src="/static/img/kanseki-5.png"/></a></span>
<span class='tline' id='l17' data-llen='327:350'>　　正義曰夫易者變化之總名改換之殊稱自天地</span>
<span class='tline' id='l18' data-llen='350:374'>　　開闢隂陽運行寒暑迭來日月更出孚萌庶𩔖亭</span>
<span class='tline' id='l19' data-llen='374:397'>　　毒羣品新新不停生生相續莫非資變化之力換</span>
<span class='tline' id='l20' data-llen='397:420'>　　代之功然變化運行在隂陽二氣故聖人初畫八</span>
<span class='tline' id='l21' data-llen='420:443'>　　卦設剛柔兩畫象二氣也布以三位象三才也謂</span>
<span class='tline' id='l22' data-llen='443:466'>　　之為易取變化之義既義總變化而獨以易為名</span>
<span class='tline' id='l23' data-llen='466:489'>　　者易緯乾鑿度云易一名而含三義所謂易也變</span>
<span class='tline' id='l24' data-llen='489:512'>　　易也不易也又云易者其徳也光明四通簡易立</span>
<span class='tline' id='l25' data-llen='512:538'><a onclick="displayPageImage('KR1a0007', 'WYG', '010-2a' );" name="010-2a" class="pb">[010-2a] <img width="20"  src="/static/img/kanseki-5.png"/></a></span>
<span class='tline' id='l26' data-llen='538:561'>　　節天以爛眀日月星辰布設張列通精無門藏神</span>
<span class='tline' id='l27' data-llen='561:584'>　　無穴不煩不擾澹泊不失此其易也變易者其氣</span>
<span class='tline' id='l28' data-llen='584:607'>　　也天地不變不能通氣五行迭終四時更廢君臣</span>
<span class='tline' id='l29' data-llen='607:630'>　　取象變節相移能消者息必専者敗此其變易也</span>
<span class='tline' id='l30' data-llen='630:653'>　　不易者其位也天在上地在下君南面臣北面父</span>
<span class='tline' id='l31' data-llen='653:677'>　　坐子伏此其不易也鄭𤣥依此義作易贊及易論</span>
<span class='tline' id='l32' data-llen='677:700'>　　云易一名而含三義易簡一也變易二也不易三</span>
<span class='tline' id='l33' data-llen='700:723'>　　也故繫辭云乾坤其易之藴邪又云易之門戸邪</span>
<span class='tline' id='l34' data-llen='723:749'><a onclick="displayPageImage('KR1a0007', 'WYG', '010-2b' );" name="010-2b" class="pb">[010-2b] <img width="20"  src="/static/img/kanseki-5.png"/></a></span>
<span class='tline' id='l35' data-llen='749:772'>　　又云夫乾確然示人易矣夫坤隤然示人簡矣易</span>
<span class='tline' id='l36' data-llen='772:795'>　　則易知簡則易從此言其易簡之法則也又云為</span>
<span class='tline' id='l37' data-llen='795:818'>　　道也屢遷變動不居周流六虚上下無常剛柔相</span>
<span class='tline' id='l38' data-llen='818:841'>　　易不可為典要唯變所適此言順時變易出入移</span>
<span class='tline' id='l39' data-llen='841:864'>　　動者也又云天尊地卑乾坤定矣卑髙以陳貴賤</span>
<span class='tline' id='l40' data-llen='864:887'>　　位矣動静有常剛柔斷矣此言其張設布列不易</span>
<span class='tline' id='l41' data-llen='887:910'>　　者也崔覲劉貞簡等竝用此義云易者謂生生之</span>
<span class='tline' id='l42' data-llen='910:933'>　　徳有易簡之義不易者言天地定位不可相易變</span>
<span class='tline' id='l43' data-llen='933:959'><a onclick="displayPageImage('KR1a0007', 'WYG', '010-3a' );" name="010-3a" class="pb">[010-3a] <img width="20"  src="/static/img/kanseki-5.png"/></a></span>
<span class='tline' id='l44' data-llen='959:982'>　　易者謂生生之道變而相續皆以緯稱不煩不擾</span>
<span class='tline' id='l45' data-llen='982:1005'>　　澹泊不失此眀是易簡之義無為之道故易者易</span>
<span class='tline' id='l46' data-llen='1005:1032'>　　也作難易之音而周簡子云易者易<span class='krp-note'>音/亦</span>也不易也</span>
<span class='tline' id='l47' data-llen='1032:1055'>　　變易也易者易代之名凡有无相代彼此相易皆</span>
<span class='tline' id='l48' data-llen='1055:1078'>　　是易義不易者常體之名有常有體无常无體是</span>
<span class='tline' id='l49' data-llen='1078:1101'>　　不易之義變易者相變改之名兩有相變此為變</span>
<span class='tline' id='l50' data-llen='1101:1124'>　　易張氏何氏竝用此義云易者換代之名待奪之</span>
<span class='tline' id='l51' data-llen='1124:1147'>　　義因於乾鑿度云易者其徳也或沒而不論或云</span>
<span class='tline' id='l52' data-llen='1147:1173'><a onclick="displayPageImage('KR1a0007', 'WYG', '010-3b' );" name="010-3b" class="pb">[010-3b] <img width="20"  src="/static/img/kanseki-5.png"/></a></span>
<span class='tline' id='l53' data-llen='1173:1196'>　　徳者得也萬法相形皆得相易不顧緯文不煩不</span>
<span class='tline' id='l54' data-llen='1196:1219'>　　擾之言所謂用其文而背其義何不思之甚故今</span>
<span class='tline' id='l55' data-llen='1219:1242'>　　之所用同鄭康成等易者易也音為難易之音義</span>
<span class='tline' id='l56' data-llen='1242:1265'>　　為簡易之義得緯文之本實也盖易之三義唯在</span>
<span class='tline' id='l57' data-llen='1265:1288'>　　於有然有從无出理則包无故乾鑿度云夫有形</span>
<span class='tline' id='l58' data-llen='1288:1311'>　　者生於无形則乾坤安從而生故有太易有太初</span>
<span class='tline' id='l59' data-llen='1311:1334'>　　有太始有太素太易者未見氣也太初者氣之始</span>
<span class='tline' id='l60' data-llen='1334:1357'>　　也太始者形之始也太素者質之始也氣形質具</span>
<span class='tline' id='l61' data-llen='1357:1383'><a onclick="displayPageImage('KR1a0007', 'WYG', '010-4a' );" name="010-4a" class="pb">[010-4a] <img width="20"  src="/static/img/kanseki-5.png"/></a></span>
<span class='tline' id='l62' data-llen='1383:1406'>　　而未相離謂之渾沌渾沌者言萬物相渾沌而未</span>
<span class='tline' id='l63' data-llen='1406:1429'>　　相離也視之不見聽之不聞循之不得故曰易也</span>
<span class='tline' id='l64' data-llen='1429:1452'>　　是知易理備包有無而易象唯在於有者盖以聖</span>
<span class='tline' id='l65' data-llen='1452:1475'>　　人作易本以垂教教之所備本備於有故繫辭云</span>
<span class='tline' id='l66' data-llen='1475:1498'>　　形而上者謂之道道即无也形而下者謂之器器</span>
<span class='tline' id='l67' data-llen='1498:1521'>　　即有也故以无言之存乎道體以有言之存乎器</span>
<span class='tline' id='l68' data-llen='1521:1544'>　　用以變化言之存乎其神以生成言之存乎其易</span>
<span class='tline' id='l69' data-llen='1544:1567'>　　以真言之存乎其性以邪言之存乎其情以氣言</span>
<span class='tline' id='l70' data-llen='1567:1593'><a onclick="displayPageImage('KR1a0007', 'WYG', '010-4b' );" name="010-4b" class="pb">[010-4b] <img width="20"  src="/static/img/kanseki-5.png"/></a></span>
<span class='tline' id='l71' data-llen='1593:1616'>　　之存乎隂陽以質言之存乎爻象以教言之存乎</span>
<span class='tline' id='l72' data-llen='1616:1639'>　　精義以人言之存乎景行此等是也且易者象也</span>
<span class='tline' id='l73' data-llen='1639:1662'>　　物无不可象也作易所以垂教者即乾鑿度云孔</span>
<span class='tline' id='l74' data-llen='1662:1685'>　　子曰上古之時人民無别羣物未殊未有衣食器</span>
<span class='tline' id='l75' data-llen='1685:1708'>　　用之利伏犧乃仰觀象於天俯觀法於地中觀萬</span>
<span class='tline' id='l76' data-llen='1708:1732'>　　物之宜於是始作八卦以通神明之徳以𩔖萬物</span>
<span class='tline' id='l77' data-llen='1732:1755'>　　之情故易者所以斷天地理人倫而眀王道是以</span>
<span class='tline' id='l78' data-llen='1755:1778'>　　畫八卦建五氣以立五常之行象法乾坤順隂陽</span>
<span class='tline' id='l79' data-llen='1778:1804'><a onclick="displayPageImage('KR1a0007', 'WYG', '010-5a' );" name="010-5a" class="pb">[010-5a] <img width="20"  src="/static/img/kanseki-5.png"/></a></span>
<span class='tline' id='l80' data-llen='1804:1827'>　　以正君臣父子夫婦之義度時制宜作為罔罟以</span>
<span class='tline' id='l81' data-llen='1827:1850'>　　佃以漁以贍民用於是人民乃治君親以尊臣子</span>
<span class='tline' id='l82' data-llen='1850:1873'>　　以順羣生和洽各安其性此其作易垂教之本意</span>
<span class='tline' id='l83' data-llen='1873:1878'>　　也</span>
<span class='tline' id='l84' data-llen='1878:1889'>　　第二論重卦之人</span>
<span class='tline' id='l85' data-llen='1889:1912'>　　繫辭云河出圗洛出書聖人則之又禮緯含文嘉</span>
<span class='tline' id='l86' data-llen='1912:1935'>　　曰伏犧徳合上下天應以鳥獸文章地應以河圖</span>
<span class='tline' id='l87' data-llen='1935:1958'>　　洛書伏犧則而象之乃作八卦故孔安國馬融王</span>
<span class='tline' id='l88' data-llen='1958:1984'><a onclick="displayPageImage('KR1a0007', 'WYG', '010-5b' );" name="010-5b" class="pb">[010-5b] <img width="20"  src="/static/img/kanseki-5.png"/></a></span>
<span class='tline' id='l89' data-llen='1984:2007'>　　肅姚信等竝云伏犧得河圖而作易是則伏犧雖</span>
<span class='tline' id='l90' data-llen='2007:2030'>　　得河圖復須仰觀俯察以相參正然後畫卦伏犧</span>
<span class='tline' id='l91' data-llen='2030:2053'>　　初畫八卦萬物之象皆在其中故繫辭曰八卦成</span>
<span class='tline' id='l92' data-llen='2053:2076'>　　列象在其中矣是也雖有萬物之象其萬物變通</span>
<span class='tline' id='l93' data-llen='2076:2099'>　　之理猶自未備故因其八卦而更重之卦有六爻</span>
<span class='tline' id='l94' data-llen='2099:2122'>　　遂重為六十四卦也繫辭曰因而重之爻在其中</span>
<span class='tline' id='l95' data-llen='2122:2145'>　　矣是也然重卦之人諸儒不同凡有四説王輔嗣</span>
<span class='tline' id='l96' data-llen='2145:2169'>　　等以為伏犧畫卦鄭𤣥之徒以為神農重卦孫盛</span>
<span class='tline' id='l97' data-llen='2169:2195'><a onclick="displayPageImage('KR1a0007', 'WYG', '010-6a' );" name="010-6a" class="pb">[010-6a] <img width="20"  src="/static/img/kanseki-5.png"/></a></span>
<span class='tline' id='l98' data-llen='2195:2218'>　　以為夏禹重卦史遷等以為文王重卦其言夏禹</span>
<span class='tline' id='l99' data-llen='2218:2241'>　　及文王重卦者案繫辭神農之時已有蓋取益與</span>
<span class='tline' id='l100' data-llen='2241:2264'>　　噬嗑以此論之不攻自破其言神農重卦亦未為</span>
<span class='tline' id='l101' data-llen='2264:2287'>　　得今以諸文騐之案説卦云昔者聖人之作易也</span>
<span class='tline' id='l102' data-llen='2287:2310'>　　幽賛於神明而生蓍凡言作者創造之謂也神農</span>
<span class='tline' id='l103' data-llen='2310:2333'>　　以後便是述脩不可謂之作也則幽賛用蓍謂伏</span>
<span class='tline' id='l104' data-llen='2333:2356'>　　犧矣故乾鑿度云垂皇策者犧上繫論用蓍云四</span>
<span class='tline' id='l105' data-llen='2356:2379'>　　營而成易十有八變而成卦既言聖人作易十八</span>
<span class='tline' id='l106' data-llen='2379:2405'><a onclick="displayPageImage('KR1a0007', 'WYG', '010-6b' );" name="010-6b" class="pb">[010-6b] <img width="20"  src="/static/img/kanseki-5.png"/></a></span>
<span class='tline' id='l107' data-llen='2405:2428'>　　變成卦眀用蓍在六爻之後非三畫之時伏犧用</span>
<span class='tline' id='l108' data-llen='2428:2451'>　　蓍即伏犧己重卦矣説卦又云昔者聖人之作易</span>
<span class='tline' id='l109' data-llen='2451:2474'>　　也將以順性命之理是以立天之道曰隂與陽立</span>
<span class='tline' id='l110' data-llen='2474:2497'>　　地之道曰柔與剛立人之道曰仁與義兼三才而</span>
<span class='tline' id='l111' data-llen='2497:2520'>　　兩之故易六畫而成卦旣言聖人作易兼三才而</span>
<span class='tline' id='l112' data-llen='2520:2543'>　　兩之又非神農始重卦矣又上繫云易有聖人之</span>
<span class='tline' id='l113' data-llen='2543:2566'>　　道四焉以言者尚其辭以動者尚其變以制器者</span>
<span class='tline' id='l114' data-llen='2566:2589'>　　尚其象以卜筮者尚其占此之四事皆在六爻之</span>
<span class='tline' id='l115' data-llen='2589:2615'><a onclick="displayPageImage('KR1a0007', 'WYG', '010-7a' );" name="010-7a" class="pb">[010-7a] <img width="20"  src="/static/img/kanseki-5.png"/></a></span>
<span class='tline' id='l116' data-llen='2615:2638'>　　後何者三畫之時未有彖繇不得有尚其辭因而</span>
<span class='tline' id='l117' data-llen='2638:2661'>　　重之始有變動三畫不動不得有尚其變揲蓍布</span>
<span class='tline' id='l118' data-llen='2661:2684'>　　爻方用之卜筮蓍起六爻之後三畫不得有尚其</span>
<span class='tline' id='l119' data-llen='2684:2707'>　　占自然中閒以制器者尚其象亦非三畫之時今</span>
<span class='tline' id='l120' data-llen='2707:2730'>　　伏犧結繩而為罔罟則是制器明伏犧已重卦矣</span>
<span class='tline' id='l121' data-llen='2730:2753'>　　又周禮小史掌三皇五帝之書明三皇巳有書也</span>
<span class='tline' id='l122' data-llen='2753:2776'>　　下繫云上古結繩而治後世聖人易之以書契蓋</span>
<span class='tline' id='l123' data-llen='2776:2799'>　　取諸夬既象夬卦而造書契伏犧有書契則有夬</span>
<span class='tline' id='l124' data-llen='2799:2825'><a onclick="displayPageImage('KR1a0007', 'WYG', '010-7b' );" name="010-7b" class="pb">[010-7b] <img width="20"  src="/static/img/kanseki-5.png"/></a></span>
<span class='tline' id='l125' data-llen='2825:2848'>　　卦矣故孔安國書序云古者伏犧氏之王天下也</span>
<span class='tline' id='l126' data-llen='2848:2871'>　　始畫八卦造書契以代結繩之政又曰伏犧神農</span>
<span class='tline' id='l127' data-llen='2871:2894'>　　黄帝之書謂之三墳是也又八卦小成爻象未備</span>
<span class='tline' id='l128' data-llen='2894:2917'>　　重三成六能事畢矣若言重卦起自神農其為功</span>
<span class='tline' id='l129' data-llen='2917:2940'>　　也豈比繫辭而巳哉何因易緯等數所歴三聖但</span>
<span class='tline' id='l130' data-llen='2940:2963'>　　云伏犧文王孔子竟不及神農明神農但有蓋取</span>
<span class='tline' id='l131' data-llen='2963:2986'>　　諸益不重卦矣故今依王輔嗣以伏犧既畫八卦</span>
<span class='tline' id='l132' data-llen='2986:3009'>　　即自重為六十四卦為得其實其重卦之意備在</span>
<span class='tline' id='l133' data-llen='3009:3035'><a onclick="displayPageImage('KR1a0007', 'WYG', '010-8a' );" name="010-8a" class="pb">[010-8a] <img width="20"  src="/static/img/kanseki-5.png"/></a></span>
<span class='tline' id='l134' data-llen='3035:3058'>　　説卦此不具敘伏犧之時道尚質素畫卦重爻足</span>
<span class='tline' id='l135' data-llen='3058:3081'>　　以垂法後代澆訛徳不如古爻象不足以為教故</span>
<span class='tline' id='l136' data-llen='3081:3091'>　　作繫辭以眀之</span>
<span class='tline' id='l137' data-llen='3091:3102'>　　第三論三代易名</span>
<span class='tline' id='l138' data-llen='3102:3125'>　　案周禮太卜三易云一曰連山二曰歸藏三曰周</span>
<span class='tline' id='l139' data-llen='3125:3149'>　　易杜子春云連山伏犧歸藏黄帝鄭𤣥易贊及易</span>
<span class='tline' id='l140' data-llen='3149:3173'>　　論云夏曰連山殷曰歸藏周曰周易鄭𤣥又釋云</span>
<span class='tline' id='l141' data-llen='3173:3196'>　　連山者象山之出雲連連不絶歸藏者萬物莫不</span>
<span class='tline' id='l142' data-llen='3196:3222'><a onclick="displayPageImage('KR1a0007', 'WYG', '010-8b' );" name="010-8b" class="pb">[010-8b] <img width="20"  src="/static/img/kanseki-5.png"/></a></span>
<span class='tline' id='l143' data-llen='3222:3246'>　　歸藏於其中周易者言易道周普无所不備鄭𤣥</span>
<span class='tline' id='l144' data-llen='3246:3269'>　　雖有此釋更无所據之文先儒因此遂為文質之</span>
<span class='tline' id='l145' data-llen='3269:3292'>　　義皆煩而無用今所不取案世譜等羣書神農一</span>
<span class='tline' id='l146' data-llen='3292:3315'>　　曰連山氏亦曰列山氏黄帝一曰歸藏氏既連山</span>
<span class='tline' id='l147' data-llen='3315:3338'>　　歸藏竝是代號則周易稱周取岐陽地名毛詩云</span>
<span class='tline' id='l148' data-llen='3338:3361'>　　周原膴膴是也又文王作易之時正在羑里周徳</span>
<span class='tline' id='l149' data-llen='3361:3384'>　　未興猶是殷世也故題周别於殷以此文王所演</span>
<span class='tline' id='l150' data-llen='3384:3407'>　　故謂之周易其猶周書周禮題周以别餘代故易</span>
<span class='tline' id='l151' data-llen='3407:3433'><a onclick="displayPageImage('KR1a0007', 'WYG', '010-9a' );" name="010-9a" class="pb">[010-9a] <img width="20"  src="/static/img/kanseki-5.png"/></a></span>
<span class='tline' id='l152' data-llen='3433:3456'>　　緯云因代以題周是也先儒又兼取鄭説云既指</span>
<span class='tline' id='l153' data-llen='3456:3479'>　　周代之名亦是普徧之義雖欲无所遐棄亦恐未</span>
<span class='tline' id='l154' data-llen='3479:3502'>　　可盡通其易題周因代以稱周是先儒更不别解</span>
<span class='tline' id='l155' data-llen='3502:3525'>　　唯皇甫謐云文王在羑里演六十四卦著七八九</span>
<span class='tline' id='l156' data-llen='3525:3548'>　　六之爻謂之周易以此文王安周字其繫辭之文</span>
<span class='tline' id='l157' data-llen='3548:3560'>　　連山歸藏无以言也</span>
<span class='tline' id='l158' data-llen='3560:3573'>　　第四論卦辭爻辭誰作</span>
<span class='tline' id='l159' data-llen='3573:3596'>　　其周易繫辭凡有二説一説所以卦辭爻辭竝是</span>
<span class='tline' id='l160' data-llen='3596:3622'><a onclick="displayPageImage('KR1a0007', 'WYG', '010-9b' );" name="010-9b" class="pb">[010-9b] <img width="20"  src="/static/img/kanseki-5.png"/></a></span>
<span class='tline' id='l161' data-llen='3622:3645'>　　文王所作知者案繫辭云易之興也其於中古乎</span>
<span class='tline' id='l162' data-llen='3645:3668'>　　作易者其有憂患乎又曰易之興也其當殷之末</span>
<span class='tline' id='l163' data-llen='3668:3691'>　　世周之盛徳邪當文王與紂之事邪又乾鑿度云</span>
<span class='tline' id='l164' data-llen='3691:3714'>　　垂皇策者犧卦道演徳者文成命者孔通卦騐又</span>
<span class='tline' id='l165' data-llen='3714:3737'>　　云蒼牙通靈昌之成孔演命眀道經準此諸文伏</span>
<span class='tline' id='l166' data-llen='3737:3760'>　　犧制卦文王繫辭孔子作十翼易歴三聖只謂此</span>
<span class='tline' id='l167' data-llen='3760:3783'>　　也故史遷云文王囚而演易即是作易者其有憂</span>
<span class='tline' id='l168' data-llen='3783:3806'>　　患乎鄭學之徒竝依此説也二以為騐爻辭多是</span>
<span class='tline' id='l169' data-llen='3806:3833'><a onclick="displayPageImage('KR1a0007', 'WYG', '010-10a' );" name="010-10a" class="pb">[010-10a] <img width="20"  src="/static/img/kanseki-5.png"/></a></span>
<span class='tline' id='l170' data-llen='3833:3856'>　　文王後事案升卦六四王用亨于岐山武王克殷</span>
<span class='tline' id='l171' data-llen='3856:3879'>　　之後始追號文王為王若爻辭是文王所制不應</span>
<span class='tline' id='l172' data-llen='3879:3902'>　　云王用亨于岐山又眀夷六五箕子之眀夷武王</span>
<span class='tline' id='l173' data-llen='3902:3925'>　　觀兵之後箕子始被囚奴文王不宜豫言箕子之</span>
<span class='tline' id='l174' data-llen='3925:3948'>　　明夷又既濟九五東鄰殺牛不如西鄰之禴祭説</span>
<span class='tline' id='l175' data-llen='3948:3971'>　　者皆云西鄰謂文王東鄰謂紂文武之時紂尚南</span>
<span class='tline' id='l176' data-llen='3971:3994'>　　面豈容自言巳徳受福勝殷又欲抗君之國遂言</span>
<span class='tline' id='l177' data-llen='3994:4018'>　　東西相鄰而巳又左𫝊韓宣子適魯見易象云吾</span>
<span class='tline' id='l178' data-llen='4018:4045'><a onclick="displayPageImage('KR1a0007', 'WYG', '010-10b' );" name="010-10b" class="pb">[010-10b] <img width="20"  src="/static/img/kanseki-5.png"/></a></span>
<span class='tline' id='l179' data-llen='4045:4068'>　　乃知周公之徳周公被流言之謗亦得為憂患也</span>
<span class='tline' id='l180' data-llen='4068:4091'>　　騐此諸説以為卦辭文王爻辭周公馬融陸績等</span>
<span class='tline' id='l181' data-llen='4091:4114'>　　竝同此説今依而用之所以只言三聖不數周公</span>
<span class='tline' id='l182' data-llen='4114:4137'>　　者以父統子業故也案禮稽命徴曰文王見禮壊</span>
<span class='tline' id='l183' data-llen='4137:4160'>　　樂崩道孤無主故設禮經三百威儀三千其三百</span>
<span class='tline' id='l184' data-llen='4160:4183'>　　三千即周公所制周官儀禮眀文王本有此意周</span>
<span class='tline' id='l185' data-llen='4183:4206'>　　公述而成之故繫之文王然則易之爻辭蓋亦是</span>
<span class='tline' id='l186' data-llen='4206:4222'>　　文王本意故易緯但言文王也</span>
<span class='tline' id='l187' data-llen='4222:4249'><a onclick="displayPageImage('KR1a0007', 'WYG', '010-11a' );" name="010-11a" class="pb">[010-11a] <img width="20"  src="/static/img/kanseki-5.png"/></a></span>
<span class='tline' id='l188' data-llen='4249:4261'>　　第五論分上下二篇</span>
<span class='tline' id='l189' data-llen='4261:4284'>　　案乾鑿度云孔子曰陽三隂四位之正也故易卦</span>
<span class='tline' id='l190' data-llen='4284:4307'>　　六十四分為上下而象隂陽也夫陽道純而竒故</span>
<span class='tline' id='l191' data-llen='4307:4330'>　　上篇三十所以象陽也隂道不純而偶故下篇三</span>
<span class='tline' id='l192' data-llen='4330:4353'>　　十四所以法隂也乾坤者隂陽之本始萬物之祖</span>
<span class='tline' id='l193' data-llen='4353:4376'>　　宗故為上篇之始而尊之也離為日坎為月日月</span>
<span class='tline' id='l194' data-llen='4376:4399'>　　之道隂陽之經所以始終萬物故以坎離為上篇</span>
<span class='tline' id='l195' data-llen='4399:4422'>　　之終也咸恒者男女之始夫婦之道也人道之興</span>
<span class='tline' id='l196' data-llen='4422:4449'><a onclick="displayPageImage('KR1a0007', 'WYG', '010-11b' );" name="010-11b" class="pb">[010-11b] <img width="20"  src="/static/img/kanseki-5.png"/></a></span>
<span class='tline' id='l197' data-llen='4449:4472'>　　必由夫婦所以奉承祖宗為天地之主故為下篇</span>
<span class='tline' id='l198' data-llen='4472:4495'>　　之始而貴之也既濟未濟為最終者所以眀戒慎</span>
<span class='tline' id='l199' data-llen='4495:4518'>　　而全王道也以此言之則上下二篇文王所定夫</span>
<span class='tline' id='l200' data-llen='4518:4530'>　　子作緯以釋其義也</span>
<span class='tline' id='l201' data-llen='4530:4541'>　　第六論夫子十翼</span>
<span class='tline' id='l202' data-llen='4541:4564'>　　其彖象等十翼之辭以為孔子所作先儒更无異</span>
<span class='tline' id='l203' data-llen='4564:4587'>　　論但數十翼亦有多家既文王易經本分為上下</span>
<span class='tline' id='l204' data-llen='4587:4610'>　　二篇則區域各别彖象釋卦亦當隨經而分故一</span>
<span class='tline' id='l205' data-llen='4610:4637'><a onclick="displayPageImage('KR1a0007', 'WYG', '010-12a' );" name="010-12a" class="pb">[010-12a] <img width="20"  src="/static/img/kanseki-5.png"/></a></span>
<span class='tline' id='l206' data-llen='4637:4660'>　　家數十翼云上彖一下彖二上象三下象四上繫</span>
<span class='tline' id='l207' data-llen='4660:4683'>　　五下繫六文言七説卦八序卦九雜卦十鄭學之</span>
<span class='tline' id='l208' data-llen='4683:4697'>　　徒竝同此説故今亦依之</span>
<span class='tline' id='l209' data-llen='4697:4709'>　　第七論𫝊易之人</span>
<span class='tline' id='l210' data-llen='4709:4733'>　　孔子既作十翼易道大眀自商瞿已後𫝊授不絶</span>
<span class='tline' id='l211' data-llen='4733:4757'>　　案儒林𫝊云商瞿子木本受易於孔子以授魯橋</span>
<span class='tline' id='l212' data-llen='4757:4780'>　　庇子庸子庸授江東馯臂子弓子弓授燕周醜子</span>
<span class='tline' id='l213' data-llen='4780:4803'>　　家子家授東武孫虞子乗子乗授齊田何子荘及</span>
<span class='tline' id='l214' data-llen='4803:4830'><a onclick="displayPageImage('KR1a0007', 'WYG', '010-12b' );" name="010-12b" class="pb">[010-12b] <img width="20"  src="/static/img/kanseki-5.png"/></a></span>
<span class='tline' id='l215' data-llen='4830:4853'>　　秦燔書易為卜筮之書獨得不禁故傳授者不絶</span>
<span class='tline' id='l216' data-llen='4853:4876'>　　漢興田何授東武王同子中及雒陽周王孫梁人</span>
<span class='tline' id='l217' data-llen='4876:4899'>　　丁寛齊服生皆著易傳數篇同授菑川楊何字叔</span>
<span class='tline' id='l218' data-llen='4899:4924'>　　元叔元𫝊京房京房𫝊梁丘賀賀授子臨臨授御</span>
<span class='tline' id='l219' data-llen='4924:4947'>　　史大夫王駿其後丁寛又别授田王孫孫授施犨</span>
<span class='tline' id='l220' data-llen='4947:4970'>　　犨授張禹禹授彭宣此前漢傳授大略之人也其</span>
<span class='tline' id='l221' data-llen='4970:4994'>　　後漢則有馬融荀爽鄭𤣥劉表虞翻陸績等及王</span>
<span class='tline' id='l222' data-llen='4994:5001'>　　輔嗣也</span>
<span class='tline' id='l223' data-llen='5001:5028'><a onclick="displayPageImage('KR1a0007', 'WYG', '010-13a' );" name="010-13a" class="pb">[010-13a] <img width="20"  src="/static/img/kanseki-5.png"/></a></span>
<span class='tline' id='l224' data-llen='5028:5039'>　　第八論誰加經字</span>
<span class='tline' id='l225' data-llen='5039:5063'>　　但子夏𫝊云雖分為上下二篇未有經字經字是</span>
<span class='tline' id='l226' data-llen='5063:5086'>　　後人所加不知起自誰始案前漢孟喜易本云分</span>
<span class='tline' id='l227' data-llen='5086:5109'>　　上下二經是孟喜之前巳題經字其篇題經字雖</span>
<span class='tline' id='l228' data-llen='5109:5132'>　　起於後其稱經之理則久在於前故禮記經解云</span>
<span class='tline' id='l229' data-llen='5132:5155'>　　絜靜精微易教也既在經解之篇是易有稱經之</span>
<span class='tline' id='l230' data-llen='5155:5178'>　　理案經解之篇備論六藝則詩書禮樂竝合稱經</span>
<span class='tline' id='l231' data-llen='5178:5201'>　　而孝經緯稱易建八卦序六十四卦轉成三百八</span>
<span class='tline' id='l232' data-llen='5201:5228'><a onclick="displayPageImage('KR1a0007', 'WYG', '010-13b' );" name="010-13b" class="pb">[010-13b] <img width="20"  src="/static/img/kanseki-5.png"/></a></span>
<span class='tline' id='l233' data-llen='5228:5251'>　　十四爻運機布度其氣轉易故稱經也但緯文鄙</span>
<span class='tline' id='l234' data-llen='5251:5274'>　　偽不可全信其八卦方位之所六爻上下之次七</span>
<span class='tline' id='l235' data-llen='5274:5297'>　　八九六之數内外承乗之象入經别釋此未具論</span>
<span class='tline' id='l236' data-llen='5297:5302'>　　也</span>
<span class='tline' id='l237' data-llen='5302:5305'>　</span>
<span class='tline' id='l238' data-llen='5305:5308'>　</span>
<span class='tline' id='l239' data-llen='5308:5311'>　</span>
<span class='tline' id='l240' data-llen='5311:5319'>　周易正義序</span>
</p>
<p>
</p>
  </div>