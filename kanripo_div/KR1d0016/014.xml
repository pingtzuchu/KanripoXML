<div id="txtcont" class="span9" style="position: relative;">
    <p><br/>
<span class='tline' id='l7' data-llen='161:187'><a onclick="displayPageImage('KR1d0016', 'WYG', '014-1a' );" name="014-1a" class="pb">[014-1a] <img width="20"  src="/static/img/kanseki-5.png"/></a></span><br/>
<span class='tline' id='l8' data-llen='187:195'>周禮通今續論</span><br/>
<span class='tline' id='l9' data-llen='195:212'>　　翼傳<span class='krp-note'>論徳行道/藝舉選附</span></span><br/>
<span class='tline' id='l10' data-llen='212:235'>周禮一書規模措置綱舉目張運之於廊廟而遐陬僻</span><br/>
<span class='tline' id='l11' data-llen='235:258'>壤無遺照範之於天地而昆蟲草木致其詳禮樂之顯</span><br/>
<span class='tline' id='l12' data-llen='258:281'>設鬼神之幽㣲人道之曲折周旋庶彚之相感相制莫</span><br/>
<span class='tline' id='l13' data-llen='281:304'>不包舉而無遺讀之若見其粗而精者未嘗不在其中</span><br/>
<span class='tline' id='l14' data-llen='304:327'>措之若見其滯於事侑於迹合之以自然證之以至理</span><br/>
<span class='tline' id='l15' data-llen='327:350'>則道未嘗不寓於器之内是故或一言而盡天下之道</span><br/>
<span class='tline' id='l16' data-llen='350:376'><a onclick="displayPageImage('KR1d0016', 'WYG', '014-1b' );" name="014-1b" class="pb">[014-1b] <img width="20"  src="/static/img/kanseki-5.png"/></a></span><br/>
<span class='tline' id='l17' data-llen='376:399'>或一法而含千古之變其叙事也簡而嚴盡而不迂其</span><br/>
<span class='tline' id='l18' data-llen='399:422'>立詞也約而周推而有餘所謂建諸天地而不悖質諸</span><br/>
<span class='tline' id='l19' data-llen='422:445'>鬼神而無疑百世以俟聖人而不惑者也非周公之元</span><br/>
<span class='tline' id='l20' data-llen='445:467'>聖仰思待旦損益百代躬親吐握之勤者孰能及此</span><br/>
<span class='tline' id='l21' data-llen='467:489'>是萬聖之指㣲帝王之楷範六經之本根儒者致用</span><br/>
<span class='tline' id='l22' data-llen='489:511'>之梯航也其可不盡心乎然聖經廣博淵深萬事庶</span><br/>
<span class='tline' id='l23' data-llen='511:533'>物雖舉其綱而萬目則可類而推也百官萬務雖提</span><br/>
<span class='tline' id='l24' data-llen='533:555'>其要而細㣲曲折則可詳而演也古今之異風氣之</span><br/>
<span class='tline' id='l25' data-llen='555:581'><a onclick="displayPageImage('KR1d0016', 'WYG', '014-2a' );" name="014-2a" class="pb">[014-2a] <img width="20"  src="/static/img/kanseki-5.png"/></a></span><br/>
<span class='tline' id='l26' data-llen='581:603'>宜稽之百代尚可損益而推行也愚於聖經所存既</span><br/>
<span class='tline' id='l27' data-llen='603:625'>句之為釋章為之原雖繁而不厭矣自春秋戰國以</span><br/>
<span class='tline' id='l28' data-llen='625:647'>至於今代有賢哲其所述作豈無可以發揮聖經者</span><br/>
<span class='tline' id='l29' data-llen='647:669'>乎六藝之奥衍百工衆技之敷陳豈無可以補其所</span><br/>
<span class='tline' id='l30' data-llen='669:691'>未備者乎帝王之傳統其損益因革豈無三代遺跡</span><br/>
<span class='tline' id='l31' data-llen='691:713'>相傳而未泯者乎愚再欲推原聖經之㫖趣合賢哲</span><br/>
<span class='tline' id='l32' data-llen='713:735'>之敷述集成記傳以羽翼之其事詳其文理其義正</span><br/>
<span class='tline' id='l33' data-llen='735:757'>要皆生民之不可廢者請得而詳言之夫自周公而</span><br/>
<span class='tline' id='l34' data-llen='757:783'><a onclick="displayPageImage('KR1d0016', 'WYG', '014-2b' );" name="014-2b" class="pb">[014-2b] <img width="20"  src="/static/img/kanseki-5.png"/></a></span><br/>
<span class='tline' id='l35' data-llen='783:805'>下惟孔子孟子既得其道又明其法嘗曰苟有用我</span><br/>
<span class='tline' id='l36' data-llen='805:827'>者期月而已可也及終不遇也乃曰甚矣吾衰也久</span><br/>
<span class='tline' id='l37' data-llen='827:849'>矣吾不復夢見周公孔子之夢思者豈周公之形體</span><br/>
<span class='tline' id='l38' data-llen='849:872'>哉以周公為萬世開太平之具在周禮故也孟子曰諸</span><br/>
<span class='tline' id='l39' data-llen='872:894'>侯惡其害已也而皆去其籍籍之所去大小司馬班</span><br/>
<span class='tline' id='l40' data-llen='894:916'>爵班禄之法而已其他固具在而孟子聞之熟矣井</span><br/>
<span class='tline' id='l41' data-llen='916:937'>田征税之法班爵班禄之論教齊梁王道之陳位</span><br/>
<span class='tline' id='l42' data-llen='937:959'>職賢能之辨皆所以補聖經者亦既家傳而人誦矣</span><br/>
<span class='tline' id='l43' data-llen='959:985'><a onclick="displayPageImage('KR1d0016', 'WYG', '014-3a' );" name="014-3a" class="pb">[014-3a] <img width="20"  src="/static/img/kanseki-5.png"/></a></span><br/>
<span class='tline' id='l44' data-llen='985:1008'>自孟子而下有王制之作雜夏殷之制雖未見周禮然</span><br/>
<span class='tline' id='l45' data-llen='1008:1031'>其言有羽翼聖經者固多也又有夏小正一篇出於戴</span><br/>
<span class='tline' id='l46' data-llen='1031:1054'>氏之所傳然經幸存於傳之中取而標之其詞古其義</span><br/>
<span class='tline' id='l47' data-llen='1054:1077'>深孔子所謂吾得夏時者非此也哉秦有吕不韋者集</span><br/>
<span class='tline' id='l48' data-llen='1077:1100'>門客作月令此非不韋之客所能撰也盖秦未火之先</span><br/>
<span class='tline' id='l49' data-llen='1100:1123'>所得禮樂古文相傳而未泯者祖小正之意集成倫類</span><br/>
<span class='tline' id='l50' data-llen='1123:1147'>而為十二紀之首焉觀其他篇之不相似可知矣故月令</span><br/>
<span class='tline' id='l51' data-llen='1147:1170'>之篇今在戴記然於周禮有發明羽翼之道焉戴記之</span><br/>
<span class='tline' id='l52' data-llen='1170:1196'><a onclick="displayPageImage('KR1d0016', 'WYG', '014-3b' );" name="014-3b" class="pb">[014-3b] <img width="20"  src="/static/img/kanseki-5.png"/></a></span><br/>
<span class='tline' id='l53' data-llen='1196:1219'>中又有明堂位一篇乃末魯儒者所作其詞主於誇大</span><br/>
<span class='tline' id='l54' data-llen='1219:1242'>魯國然所陳禮樂之器宫室之度多有古制存焉但曰</span><br/>
<span class='tline' id='l55' data-llen='1242:1265'>周公踐祚而朝諸侯則害教者也内則之中有飯食之</span><br/>
<span class='tline' id='l56' data-llen='1265:1288'>制八珍之法盖周禮食醫酒正等官之傳也并明堂位</span><br/>
<span class='tline' id='l57' data-llen='1288:1311'>皆以翼周禮焉考工記一篇乃戰國之儒㑹集古工作</span><br/>
<span class='tline' id='l58' data-llen='1311:1334'>之事而文之作為此書雖四十三工之詳然皆周禮工</span><br/>
<span class='tline' id='l59' data-llen='1334:1357'>事之支裔耳後儒取以補冬官不亦謬乎其他有所謂</span><br/>
<span class='tline' id='l60' data-llen='1357:1380'>九刑政典者具於偽三墳書未可入傳也惟有司馬法</span><br/>
<span class='tline' id='l61' data-llen='1380:1406'><a onclick="displayPageImage('KR1d0016', 'WYG', '014-4a' );" name="014-4a" class="pb">[014-4a] <img width="20"  src="/static/img/kanseki-5.png"/></a></span><br/>
<span class='tline' id='l62' data-llen='1406:1429'>其言間見於漢書或小司馬之遺逸者其出車制賦之</span><br/>
<span class='tline' id='l63' data-llen='1429:1452'>灋簡稽之數誠可以補小司馬之闕者宜取以附經外</span><br/>
<span class='tline' id='l64' data-llen='1452:1475'>此又有齊司馬穰苴兵灋號曰司馬灋其中所言行師</span><br/>
<span class='tline' id='l65' data-llen='1475:1498'>之制九伐之灋多有合於王灋者此其人必曾見古司</span><br/>
<span class='tline' id='l66' data-llen='1498:1521'>馬灋之書而為之傳耳今選其可以羽翼聖經者以附</span><br/>
<span class='tline' id='l67' data-llen='1521:1544'>於後凡此六篇皆采先儒之訓以釋之為周禮之内傳</span><br/>
<span class='tline' id='l68' data-llen='1544:1567'>焉此皆先秦古書也竊又常推之周禮大指教人以徳</span><br/>
<span class='tline' id='l69' data-llen='1567:1590'>行道藝取人以賢徳才能有徳行則謂之賢而使之在</span><br/>
<span class='tline' id='l70' data-llen='1590:1616'><a onclick="displayPageImage('KR1d0016', 'WYG', '014-4b' );" name="014-4b" class="pb">[014-4b] <img width="20"  src="/static/img/kanseki-5.png"/></a></span><br/>
<span class='tline' id='l71' data-llen='1616:1639'>位有道藝則謂之能而使之在職故孟子之論王道曰</span><br/>
<span class='tline' id='l72' data-llen='1639:1662'>賢者在位能者在職則古者教人之具取人之制舉可</span><br/>
<span class='tline' id='l73' data-llen='1662:1685'>知矣是知徳行有徳行之書道藝有道藝之書讀徳行</span><br/>
<span class='tline' id='l74' data-llen='1685:1708'>之書者宜取之以徳行讀道藝之書者宜取之以道藝</span><br/>
<span class='tline' id='l75' data-llen='1708:1731'>斯理之必然也後世教法之廢由於鄉法不立故萬事</span><br/>
<span class='tline' id='l76' data-llen='1731:1754'>無本取人之制先壞故不得已設科目以羅天下之人</span><br/>
<span class='tline' id='l77' data-llen='1754:1777'>材雖曰示公而古人之教法掃地矣竊嘗思之科目之</span><br/>
<span class='tline' id='l78' data-llen='1777:1800'>設是欲人苦心讀書以求其理發揮於辭藻以暢其材</span><br/>
<span class='tline' id='l79' data-llen='1800:1826'><a onclick="displayPageImage('KR1d0016', 'WYG', '014-5a' );" name="014-5a" class="pb">[014-5a] <img width="20"  src="/static/img/kanseki-5.png"/></a></span><br/>
<span class='tline' id='l80' data-llen='1826:1849'>也夫五經四書之教其大指在於欲人體之於身而為</span><br/>
<span class='tline' id='l81' data-llen='1849:1872'>徳揩之於事而為行也是徳行之書矣今之取人也固</span><br/>
<span class='tline' id='l82' data-llen='1872:1895'>欲取其才以治天下之事是宜使之讀道藝之書以達</span><br/>
<span class='tline' id='l83' data-llen='1895:1918'>其材然後可也今乃使之讀徳行之書是宜取之於徳</span><br/>
<span class='tline' id='l84' data-llen='1918:1941'>行可也乃使之依徳行之書而發揮於文辭以觀其才</span><br/>
<span class='tline' id='l85' data-llen='1941:1965'>則五經四書柰之何不使人視為空言且以之為求利禄</span><br/>
<span class='tline' id='l86' data-llen='1965:1988'>之筌乎由不知徳行道藝之教而所取悖於所學故也</span><br/>
<span class='tline' id='l87' data-llen='1988:2011'>請得而分之古人六徳之教曰知仁聖義中和五經四</span><br/>
<span class='tline' id='l88' data-llen='2011:2037'><a onclick="displayPageImage('KR1d0016', 'WYG', '014-5b' );" name="014-5b" class="pb">[014-5b] <img width="20"  src="/static/img/kanseki-5.png"/></a></span><br/>
<span class='tline' id='l89' data-llen='2037:2060'>書孰非教人以進六徳哉六行之教曰孝友睦婣任恤</span><br/>
<span class='tline' id='l90' data-llen='2060:2083'>今内則曲禮之中孰非教人以行六行哉道藝之教曰</span><br/>
<span class='tline' id='l91' data-llen='2083:2106'>禮樂射御書數今所存者禮則儀禮也樂則六代之舞</span><br/>
<span class='tline' id='l92' data-llen='2106:2129'>今大司樂所掌固所以教國子成徳之具也射則鄉射</span><br/>
<span class='tline' id='l93' data-llen='2129:2152'>兵射也御則在於曲禮書數則古文雖不可見今之藝</span><br/>
<span class='tline' id='l94' data-llen='2152:2175'>則愈精矣然此六藝乃才藝非道藝也謂之道則又有</span><br/>
<span class='tline' id='l95' data-llen='2175:2198'>經緯天地之用焉故又有大學小學之教為徳行道藝</span><br/>
<span class='tline' id='l96' data-llen='2198:2221'>之本也小學教之以事大學教之以理然小學之事不</span><br/>
<span class='tline' id='l97' data-llen='2221:2247'><a onclick="displayPageImage('KR1d0016', 'WYG', '014-6a' );" name="014-6a" class="pb">[014-6a] <img width="20"  src="/static/img/kanseki-5.png"/></a></span><br/>
<span class='tline' id='l98' data-llen='2247:2270'>外乎大學之理大學之理不出乎小學之事但人之入</span><br/>
<span class='tline' id='l99' data-llen='2270:2293'>道有淺深故學有大小之辨也由是觀之則小學有小</span><br/>
<span class='tline' id='l100' data-llen='2293:2316'>學之事小學之理大學有大學之事大學之理者也小</span><br/>
<span class='tline' id='l101' data-llen='2316:2339'>學之事則少儀内則曲禮是也小學之理則自洒掃應</span><br/>
<span class='tline' id='l102' data-llen='2339:2362'>對上便可到聖人事人莫不飲食鮮能知味是也大學</span><br/>
<span class='tline' id='l103' data-llen='2362:2385'>之事則周禮儀禮是也大學之理則五經四書是也以</span><br/>
<span class='tline' id='l104' data-llen='2385:2408'>小學大學槩之則徳行道藝始無所偏而才徳大小皆</span><br/>
<span class='tline' id='l105' data-llen='2408:2431'>當於用矣今欲以徳行取人歟則宜先立鄉遂之灋比</span><br/>
<span class='tline' id='l106' data-llen='2431:2457'><a onclick="displayPageImage('KR1d0016', 'WYG', '014-6b' );" name="014-6b" class="pb">[014-6b] <img width="20"  src="/static/img/kanseki-5.png"/></a></span><br/>
<span class='tline' id='l107' data-llen='2457:2480'>閭族黨州鄉之制以處其位而使之讀五經四書徳行</span><br/>
<span class='tline' id='l108' data-llen='2480:2503'>之書可也欲以才能取人與治天下之事歟則宜使之</span><br/>
<span class='tline' id='l109' data-llen='2503:2526'>讀周禮儀禮及六藝之書可也是知小學者徳行之本</span><br/>
<span class='tline' id='l110' data-llen='2526:2549'>大學者小學之用而道藝之事皆具於大學則道藝者</span><br/>
<span class='tline' id='l111' data-llen='2549:2572'>徳行之用乎徳行者道藝之本乎故不知小學大學之</span><br/>
<span class='tline' id='l112' data-llen='2572:2595'>辨無以知徳行道藝相為體用而人品髙下皆以是而</span><br/>
<span class='tline' id='l113' data-llen='2595:2618'>知鄉舉里選之灋根本實在乎此故孟子曰夫人幼而</span><br/>
<span class='tline' id='l114' data-llen='2618:2641'>學之壯而欲行之可謂能得大學小學之意徳行道藝</span><br/>
<span class='tline' id='l115' data-llen='2641:2667'><a onclick="displayPageImage('KR1d0016', 'WYG', '014-7a' );" name="014-7a" class="pb">[014-7a] <img width="20"  src="/static/img/kanseki-5.png"/></a></span><br/>
<span class='tline' id='l116' data-llen='2667:2690'>體用之義矣今夫周禮之書大學之實事也上自天子</span><br/>
<span class='tline' id='l117' data-llen='2690:2713'>宰相不知之則無以經綸天下下及卿大夫士不知之</span><br/>
<span class='tline' id='l118' data-llen='2713:2736'>則無以奉守其職孔門所傳大學之書乃其中之理耳</span><br/>
<span class='tline' id='l119' data-llen='2736:2759'>儒者執之曰大學在是矣其所謂脩身不知身何以脩</span><br/>
<span class='tline' id='l120' data-llen='2759:2782'>其所謂齊家不知家何以齊而所謂治國平天下者又</span><br/>
<span class='tline' id='l121' data-llen='2782:2805'>何所注錯耶執是而施之實事如無星之秤無寸之尺</span><br/>
<span class='tline' id='l122' data-llen='2805:2828'>但據其資以隨世就功而已則孔門大學之教不亦荒</span><br/>
<span class='tline' id='l123' data-llen='2828:2851'>乎殊不知脩身齊家之實事已具於内則曲禮而教者</span><br/>
<span class='tline' id='l124' data-llen='2851:2877'><a onclick="displayPageImage('KR1d0016', 'WYG', '014-7b' );" name="014-7b" class="pb">[014-7b] <img width="20"  src="/static/img/kanseki-5.png"/></a></span><br/>
<span class='tline' id='l125' data-llen='2877:2900'>固以是而制刑耳治國平天下之實事則具於周禮儀</span><br/>
<span class='tline' id='l126' data-llen='2900:2923'>禮施而措之綱紀天地陶冶民物無不備矣非大學之</span><br/>
<span class='tline' id='l127' data-llen='2923:2946'>全書哉然六徳之書所謂知仁聖義中和之理備于四</span><br/>
<span class='tline' id='l128' data-llen='2946:2969'>書五經也成祖既命儒臣類輯成書備列秦漢以下先</span><br/>
<span class='tline' id='l129' data-llen='2969:2992'>儒註説至詳至備可以行之萬世無弊矣此外又有性</span><br/>
<span class='tline' id='l130' data-llen='2992:3015'>理大全通鑑纂要然皆徳行之書也取士之制非精於</span><br/>
<span class='tline' id='l131' data-llen='3015:3038'>此固不以之列於士民之上其於六徳六行之事可謂</span><br/>
<span class='tline' id='l132' data-llen='3038:3061'>遵行極至矣竊謂成周取士徳行兼舉以徳無可見故</span><br/>
<span class='tline' id='l133' data-llen='3061:3087'><a onclick="displayPageImage('KR1d0016', 'WYG', '014-8a' );" name="014-8a" class="pb">[014-8a] <img width="20"  src="/static/img/kanseki-5.png"/></a></span><br/>
<span class='tline' id='l134' data-llen='3087:3110'>鄉刑不立内有其徳外必見之於行故鄉灋有八刑之</span><br/>
<span class='tline' id='l135' data-llen='3110:3133'>紏是教之以徳而考之以行也今觀鄉灋所書閭胥書</span><br/>
<span class='tline' id='l136' data-llen='3133:3156'>敬敏任恤族師書孝弟睦婣有學黨正乃書徳行道藝</span><br/>
<span class='tline' id='l137' data-llen='3156:3179'>之全焉州長又從而考之豈非教之以徳而書之以行</span><br/>
<span class='tline' id='l138' data-llen='3179:3202'>也乎今取士以徳行材藝只於六徳之書求之六行無</span><br/>
<span class='tline' id='l139' data-llen='3202:3225'>書周禮儀禮又不習而通之而行舉選之灋則誦六徳</span><br/>
<span class='tline' id='l140' data-llen='3225:3248'>之書以應舉者皆空言無實何從而考其有徳而見之</span><br/>
<span class='tline' id='l141' data-llen='3248:3271'>於行也惟考行之典不舉是以舉選不得不糊名易書</span><br/>
<span class='tline' id='l142' data-llen='3271:3297'><a onclick="displayPageImage('KR1d0016', 'WYG', '014-8b' );" name="014-8b" class="pb">[014-8b] <img width="20"  src="/static/img/kanseki-5.png"/></a></span><br/>
<span class='tline' id='l143' data-llen='3297:3320'>以示至公此非聖人之意也古人有徳行道藝正欲知</span><br/>
<span class='tline' id='l144' data-llen='3320:3343'>其名而舉之知其人而書之獨行於隠㣲之地而書之</span><br/>
<span class='tline' id='l145' data-llen='3343:3366'>於昭昭之表風行海流人必向化矣何糊名易書之有</span><br/>
<span class='tline' id='l146' data-llen='3366:3389'>此科舉之灋所以與古大悖也所以然者以六行無全</span><br/>
<span class='tline' id='l147' data-llen='3389:3412'>書人無所法守而書者亦無所據依故耳是宜下明詔</span><br/>
<span class='tline' id='l148' data-llen='3412:3435'>脩六行之書命儒臣開局聘召天下有博學行誼之士</span><br/>
<span class='tline' id='l149' data-llen='3435:3458'>聚天下之書分類博考上自天子下至庶人將孝弟睦</span><br/>
<span class='tline' id='l150' data-llen='3458:3481'>婣任恤分為細目立成提綱取祖宗所脩五倫書孝順</span><br/>
<span class='tline' id='l151' data-llen='3481:3507'><a onclick="displayPageImage('KR1d0016', 'WYG', '014-9a' );" name="014-9a" class="pb">[014-9a] <img width="20"  src="/static/img/kanseki-5.png"/></a></span><br/>
<span class='tline' id='l152' data-llen='3507:3530'>事實為善隂隲等書兼取而類著之古今言行有可采</span><br/>
<span class='tline' id='l153' data-llen='3530:3553'>者大而諸史細而行狀志銘皆所節取以成科條雖細</span><br/>
<span class='tline' id='l154' data-llen='3553:3576'>行有所不遺而性理大全之例既成頒行天下下自閭</span><br/>
<span class='tline' id='l155' data-llen='3576:3599'>巷上及朝廷皆以是循而行之凡里閭之中有行義敦</span><br/>
<span class='tline' id='l156' data-llen='3599:3622'>篤之士行合古人一二者據其事實能某事可合古何</span><br/>
<span class='tline' id='l157' data-llen='3622:3645'>人何事季書歲考以取之則實行可得而風俗可美矣</span><br/>
<span class='tline' id='l158' data-llen='3645:3668'>又以六藝成就人才而兼取焉則任國事有人而才行</span><br/>
<span class='tline' id='l159' data-llen='3668:3691'>可興矣使不脩成全書令其師灋則無為而行無據而</span><br/>
<span class='tline' id='l160' data-llen='3691:3717'><a onclick="displayPageImage('KR1d0016', 'WYG', '014-9b' );" name="014-9b" class="pb">[014-9b] <img width="20"  src="/static/img/kanseki-5.png"/></a></span><br/>
<span class='tline' id='l161' data-llen='3717:3740'>書故機不動而崇虚者多也然則六行之書雖非周禮</span><br/>
<span class='tline' id='l162' data-llen='3740:3763'>之正傳亦推廣周禮之事也至於六藝所以成就人才</span><br/>
<span class='tline' id='l163' data-llen='3763:3781'>共成三物者固有其書而推其説於後云</span><br/>
<span class='tline' id='l164' data-llen='3781:3806'>　　藝記<span class='krp-note'>推廣古六藝之教分/為内外十二記叙論</span></span><br/>
<span class='tline' id='l165' data-llen='3806:3829'>　傳曰徳成而上藝成而下行成而先事成而後藝者</span><br/>
<span class='tline' id='l166' data-llen='3829:3852'>　所以盡乎事之理也而道存於其間矣故道得於心</span><br/>
<span class='tline' id='l167' data-llen='3852:3874'>　之謂徳道行於身之謂行道見於事之謂藝徳行</span><br/>
<span class='tline' id='l168' data-llen='3874:3897'>　所以成已道藝所以成物不可偏廢也今分以上下</span><br/>
<span class='tline' id='l169' data-llen='3897:3924'><a onclick="displayPageImage('KR1d0016', 'WYG', '014-10a' );" name="014-10a" class="pb">[014-10a] <img width="20"  src="/static/img/kanseki-5.png"/></a></span><br/>
<span class='tline' id='l170' data-llen='3924:3947'>　先後者亦以君子之學當先體而後用先本而後末</span><br/>
<span class='tline' id='l171' data-llen='3947:3971'>　故耳周禮閭胥書敬敏任恤未及乎藝也族師書孝弟</span><br/>
<span class='tline' id='l172' data-llen='3971:3994'>　睦婣有學六行全矣而藝在乎有學之中矣及黨正</span><br/>
<span class='tline' id='l173' data-llen='3994:4017'>　乃書徳行道藝之全焉而藝必以道言者以勤敏有</span><br/>
<span class='tline' id='l174' data-llen='4017:4040'>　學皆藝之本明藝為徳行中之物而非外也學必有</span><br/>
<span class='tline' id='l175' data-llen='4040:4063'>　體有用而道乃全耳古之六藝為禮樂射御書數以</span><br/>
<span class='tline' id='l176' data-llen='4063:4086'>　今觀之惟禮可以盡之樂固寓於禮射御乃行禮之</span><br/>
<span class='tline' id='l177' data-llen='4086:4109'>　事書數亦為禮中之物盖先王以禮治天下故六藝</span><br/>
<span class='tline' id='l178' data-llen='4109:4136'><a onclick="displayPageImage('KR1d0016', 'WYG', '014-10b' );" name="014-10b" class="pb">[014-10b] <img width="20"  src="/static/img/kanseki-5.png"/></a></span><br/>
<span class='tline' id='l179' data-llen='4136:4159'>　亦不出於禮也愚謂古今不同禮樂宗伯所掌為藝</span><br/>
<span class='tline' id='l180' data-llen='4159:4182'>　之首則六藝之禮樂與宗伯之禮樂必有分矣盖存</span><br/>
<span class='tline' id='l181' data-llen='4182:4205'>　其大本則謂之道盡其度數則謂之藝今之射御不</span><br/>
<span class='tline' id='l182' data-llen='4205:4228'>　以取士既為行禮之事則射御之外宜加以兵刑與</span><br/>
<span class='tline' id='l183' data-llen='4228:4251'>　禮樂射御書數為六藝庶可成一世之人才為朝廷</span><br/>
<span class='tline' id='l184' data-llen='4251:4275'>　之用也請推廣古六藝之意集後世藝術之書分為内</span><br/>
<span class='tline' id='l185' data-llen='4275:4298'>　外十二記以達天下之材僣妄之罪固不可逃然一</span><br/>
<span class='tline' id='l186' data-llen='4298:4321'>　得之愚聊備採擇内六記曰禮曰樂曰兵曰刑曰書</span><br/>
<span class='tline' id='l187' data-llen='4321:4348'><a onclick="displayPageImage('KR1d0016', 'WYG', '014-11a' );" name="014-11a" class="pb">[014-11a] <img width="20"  src="/static/img/kanseki-5.png"/></a></span><br/>
<span class='tline' id='l188' data-llen='4348:4371'>　數外六記則天文也地理也醫方也卜筮也農桑也</span><br/>
<span class='tline' id='l189' data-llen='4371:4394'>　祝史也内六記公卿大夫皆可學庠序學校皆可教</span><br/>
<span class='tline' id='l190' data-llen='4394:4417'>　也外六記則凡民皆可習之有精其術者各有職以</span><br/>
<span class='tline' id='l191' data-llen='4417:4440'>　用之焉曰禮記者仍立家鄉邦國王朝四部以統之</span><br/>
<span class='tline' id='l192' data-llen='4440:4463'>　家禮則冠婚喪祭四禮程朱已有成書近世儒者著</span><br/>
<span class='tline' id='l193' data-llen='4463:4486'>　述或節其要或備其儀皆可參定焉鄉禮則士相見</span><br/>
<span class='tline' id='l194' data-llen='4486:4509'>　鄉飲酒與鄉射投壺之類朱子増損吕氏鄉約備其</span><br/>
<span class='tline' id='l195' data-llen='4509:4532'>　禮今有鄉約可舉古鄉灋之教者宜定著為家鄉教</span><br/>
<span class='tline' id='l196' data-llen='4532:4559'><a onclick="displayPageImage('KR1d0016', 'WYG', '014-11b' );" name="014-11b" class="pb">[014-11b] <img width="20"  src="/static/img/kanseki-5.png"/></a></span><br/>
<span class='tline' id='l197' data-llen='4559:4582'>　灋之書焉郡國王朝之禮今則有大明集禮其篇目</span><br/>
<span class='tline' id='l198' data-llen='4582:4605'>　與古五禮不逺矣宜酌古凖今再加脩纂以通行天</span><br/>
<span class='tline' id='l199' data-llen='4605:4628'>　下可也曰樂記者樂學不傳人起異議以愚觀之惟</span><br/>
<span class='tline' id='l200' data-llen='4628:4651'>　漢史為得其傳也苟能候氣而得至神黄鍾之管則</span><br/>
<span class='tline' id='l201' data-llen='4651:4674'>　樂之制度分數具存苟設官分局如大司樂之所掌</span><br/>
<span class='tline' id='l202' data-llen='4674:4697'>　徴天下有邃思心得者與瞽矇同聚審其音節則古</span><br/>
<span class='tline' id='l203' data-llen='4697:4720'>　樂必可復矣然後取漢唐宋及近代名賢制作如史</span><br/>
<span class='tline' id='l204' data-llen='4720:4743'>　漢律書宋史及律吕新書近世亦有樂書可用者重</span><br/>
<span class='tline' id='l205' data-llen='4743:4770'><a onclick="displayPageImage('KR1d0016', 'WYG', '014-12a' );" name="014-12a" class="pb">[014-12a] <img width="20"  src="/static/img/kanseki-5.png"/></a></span><br/>
<span class='tline' id='l206' data-llen='4770:4793'>　加討論著為樂律全書以成一代之制作焉然周家</span><br/>
<span class='tline' id='l207' data-llen='4793:4816'>　四夷之樂亦設其官使服其服用其器作於廟廷之</span><br/>
<span class='tline' id='l208' data-llen='4816:4839'>　士以示王者無外之意今世俗樂與器見於陳氏樂</span><br/>
<span class='tline' id='l209' data-llen='4839:4862'>　書等集者亦古夷樂之類也去其淫哇協以中聲皆</span><br/>
<span class='tline' id='l210' data-llen='4862:4885'>　可兼用焉春官鼓人舞師專為民間教樂而設有兵</span><br/>
<span class='tline' id='l211' data-llen='4885:4908'>　舞帗舞羽舞皇舞野舞之類今既不傳然其用不可</span><br/>
<span class='tline' id='l212' data-llen='4908:4931'>　廢也遂變為民間俗戯亦樂舞之類也雖詞腔非古</span><br/>
<span class='tline' id='l213' data-llen='4931:4954'>　亦世變使然若作其忠孝節義之處能使人感動而</span><br/>
<span class='tline' id='l214' data-llen='4954:4981'><a onclick="displayPageImage('KR1d0016', 'WYG', '014-12b' );" name="014-12b" class="pb">[014-12b] <img width="20"  src="/static/img/kanseki-5.png"/></a></span><br/>
<span class='tline' id='l215' data-llen='4981:5004'>　興起今浹肌淪骨不可革矣愚以為孟子告齊宣以</span><br/>
<span class='tline' id='l216' data-llen='5004:5027'>　今樂猶古者亦取其有補世教則同耳苟因而正之</span><br/>
<span class='tline' id='l217' data-llen='5027:5050'>　將古之忠良孝義節行之事制其聲詞協以音律去</span><br/>
<span class='tline' id='l218' data-llen='5050:5073'>　導欲増悲之聲著數十本頒之天下専設官以司其</span><br/>
<span class='tline' id='l219' data-llen='5073:5096'>　教酷禁鄭衛淫哇之戯寘之重法必可以移風易俗</span><br/>
<span class='tline' id='l220' data-llen='5096:5119'>　助王化不少矣亦此去邪反正之機也兵者所以威</span><br/>
<span class='tline' id='l221' data-llen='5119:5142'>　不軌而昭文徳也後世兵民既分文武二道則所以</span><br/>
<span class='tline' id='l222' data-llen='5142:5165'>　處兵者甚詳然皆不如成周之制兵民為一無坐食</span><br/>
<span class='tline' id='l223' data-llen='5165:5192'><a onclick="displayPageImage('KR1d0016', 'WYG', '014-13a' );" name="014-13a" class="pb">[014-13a] <img width="20"  src="/static/img/kanseki-5.png"/></a></span><br/>
<span class='tline' id='l224' data-llen='5192:5215'>　之費有挑選之精其習之平時者蒐苗狩獮之法教</span><br/>
<span class='tline' id='l225' data-llen='5215:5238'>　戒甚詳此所以兵無不精戰勝攻取主客之勢甚懸</span><br/>
<span class='tline' id='l226' data-llen='5238:5261'>　故未有悖逆盜賊奸宄之徒而可以勝吾教戒有素</span><br/>
<span class='tline' id='l227' data-llen='5261:5284'>　百中選一之精者也夫成周選兵之制處兵之方既</span><br/>
<span class='tline' id='l228' data-llen='5284:5307'>　論於前矣而所以教兵之事用兵之法則習兵者所</span><br/>
<span class='tline' id='l229' data-llen='5307:5330'>　宜講也宜命儒臣定著武經如握奇七書將傳及總</span><br/>
<span class='tline' id='l230' data-llen='5330:5353'>　要等書參酌類為篇目去其險恠一依正理令天下</span><br/>
<span class='tline' id='l231' data-llen='5353:5376'>　遵習則必有眞才出焉亦可謂藝之大者至於刑者</span><br/>
<span class='tline' id='l232' data-llen='5376:5403'><a onclick="displayPageImage('KR1d0016', 'WYG', '014-13b' );" name="014-13b" class="pb">[014-13b] <img width="20"  src="/static/img/kanseki-5.png"/></a></span><br/>
<span class='tline' id='l233' data-llen='5403:5426'>　所以輔禮亦以弼教也自漢迄今刑書具存弼教輔</span><br/>
<span class='tline' id='l234' data-llen='5426:5449'>　禮之意似為少矣愚意以為古鄉刑所紏者六行孝</span><br/>
<span class='tline' id='l235' data-llen='5449:5472'>　友睦婣任恤也宜以之分條別類著之於前然後以</span><br/>
<span class='tline' id='l236' data-llen='5472:5495'>　刑繼之曰違如何禮經則當入如何刑法有禮以道</span><br/>
<span class='tline' id='l237' data-llen='5495:5518'>　之有刑以齊之刑必依禮故人欲求其免刑者先於</span><br/>
<span class='tline' id='l238' data-llen='5518:5541'>　學禮今禮經不著民無循守之方著為刑律亦無根</span><br/>
<span class='tline' id='l239' data-llen='5541:5564'>　本致民不知而誤陷者遽執法而論之不幾於不教</span><br/>
<span class='tline' id='l240' data-llen='5564:5587'>　而殺乎故欲脩刑律先脩禮經今内則曲禮孰非六</span><br/>
<span class='tline' id='l241' data-llen='5587:5614'><a onclick="displayPageImage('KR1d0016', 'WYG', '014-14a' );" name="014-14a" class="pb">[014-14a] <img width="20"  src="/static/img/kanseki-5.png"/></a></span><br/>
<span class='tline' id='l242' data-llen='5614:5637'>　行之條目此古禮也今亦宜訪禮意制為民間常用</span><br/>
<span class='tline' id='l243' data-llen='5637:5660'>　之禮然後準此以制刑輕則朴罰重則入五刑矣五</span><br/>
<span class='tline' id='l244' data-llen='5660:5683'>　刑亦本於違禮故也次曰嘉石次曰圜土然後有五</span><br/>
<span class='tline' id='l245' data-llen='5683:5706'>　刑曰墨劓宫刖大辟也一麗肉刑則不得復為平人</span><br/>
<span class='tline' id='l246' data-llen='5706:5729'>　矣此古之刑罰也今為刑書宜以古刑定其綱然後</span><br/>
<span class='tline' id='l247' data-llen='5729:5752'>　以漢唐宋之法傳著為三千之目則刑之宜因宜革</span><br/>
<span class='tline' id='l248' data-llen='5752:5775'>　務協於至當而盡世事之變焉著為刑書頒之天下</span><br/>
<span class='tline' id='l249' data-llen='5775:5798'>　古治可復作矣六書自黄帝作書契以代結繩之政</span><br/>
<span class='tline' id='l250' data-llen='5798:5825'><a onclick="displayPageImage('KR1d0016', 'WYG', '014-14b' );" name="014-14b" class="pb">[014-14b] <img width="20"  src="/static/img/kanseki-5.png"/></a></span><br/>
<span class='tline' id='l251' data-llen='5825:5848'>　蒼史觀鳥跡成六書之文至於今盖十百變矣古人</span><br/>
<span class='tline' id='l252' data-llen='5848:5871'>　以此為至重之務故保氏以六書教國子外史掌達</span><br/>
<span class='tline' id='l253' data-llen='5871:5894'>　書名行人掌諭書名欲天下書同文也漢循其法太</span><br/>
<span class='tline' id='l254' data-llen='5894:5917'>　史試學童諷書九千字者得為史吏民上書字有不</span><br/>
<span class='tline' id='l255' data-llen='5917:5940'>　正者則紏劾之至宣帝乃命諸儒脩蒼頡法光武時</span><br/>
<span class='tline' id='l256' data-llen='5940:5963'>　馬援上書論文字偽謬和帝命賈逵脩理舊文於是</span><br/>
<span class='tline' id='l257' data-llen='5963:5986'>　許愼訪之於逵著為説文後世宗之今雖有洪武正</span><br/>
<span class='tline' id='l258' data-llen='5986:6009'>　韻之書然推衍六義畧矣宜考六書之法以母統子</span><br/>
<span class='tline' id='l259' data-llen='6009:6036'><a onclick="displayPageImage('KR1d0016', 'WYG', '014-15a' );" name="014-15a" class="pb">[014-15a] <img width="20"  src="/static/img/kanseki-5.png"/></a></span><br/>
<span class='tline' id='l260' data-llen='6036:6059'>　相生不窮之用著為定論以正字體然後考古篆籕</span><br/>
<span class='tline' id='l261' data-llen='6059:6083'>　八分之法一變為𨽻再變為眞又變為行為草著之</span><br/>
<span class='tline' id='l262' data-llen='6083:6106'>　於後令天下習者同焉則文無不正矣精其藝所以</span><br/>
<span class='tline' id='l263' data-llen='6106:6129'>　載二帝三王之道以繼熈熈穆穆之風次而官府簿</span><br/>
<span class='tline' id='l264' data-llen='6129:6152'>　書刑名計數皆不可苟者豈可以無一定之制乎數</span><br/>
<span class='tline' id='l265' data-llen='6152:6175'>　者出於天地之自然書契未興而數攸始保氏以數</span><br/>
<span class='tline' id='l266' data-llen='6175:6198'>　教國子則古必有其經是以天文律厯出於古者精</span><br/>
<span class='tline' id='l267' data-llen='6198:6221'>　於後世逺甚今既不可考矣後世筭術雖非古文然</span><br/>
<span class='tline' id='l268' data-llen='6221:6248'><a onclick="displayPageImage('KR1d0016', 'WYG', '014-15b' );" name="014-15b" class="pb">[014-15b] <img width="20"  src="/static/img/kanseki-5.png"/></a></span><br/>
<span class='tline' id='l269' data-llen='6248:6271'>　九數之推幽㣲畢具至於執數寸之矩而日月之運</span><br/>
<span class='tline' id='l270' data-llen='6271:6294'>　行朓朒遲速之變山谿之髙深廣逺凡目力所及無</span><br/>
<span class='tline' id='l271' data-llen='6294:6317'>　不可知者是數之術後世未嘗亡也朱子欲補書數</span><br/>
<span class='tline' id='l272' data-llen='6317:6340'>　二藝於王朝之禮况樂厯之於數尤切者是宜取後</span><br/>
<span class='tline' id='l273' data-llen='6340:6363'>　世數學之書如九章筭術之類及古今推衍發明之</span><br/>
<span class='tline' id='l274' data-llen='6363:6386'>　論類成全書頒行天下亦至要之藝也此内六記即</span><br/>
<span class='tline' id='l275' data-llen='6386:6409'>　古之道藝所以成就人才以為世用也王宫國都庠</span><br/>
<span class='tline' id='l276' data-llen='6409:6432'>　序學校天下民庶不能舍之以為學豈能舍之以為</span><br/>
<span class='tline' id='l277' data-llen='6432:6459'><a onclick="displayPageImage('KR1d0016', 'WYG', '014-16a' );" name="014-16a" class="pb">[014-16a] <img width="20"  src="/static/img/kanseki-5.png"/></a></span><br/>
<span class='tline' id='l278' data-llen='6459:6482'>　教哉苟能如成祖五經大全之例纂集成書令天下</span><br/>
<span class='tline' id='l279' data-llen='6482:6505'>　習焉皆致用之實也今庠序之士亦衆矣古人之教</span><br/>
<span class='tline' id='l280' data-llen='6505:6528'>　必以徳行道藝上者賔興次者亦可為世用豈可專</span><br/>
<span class='tline' id='l281' data-llen='6528:6551'>　於徳行而廢道藝之習乎若為業以授之為科以等</span><br/>
<span class='tline' id='l282' data-llen='6551:6574'>　之然後為職以任之而天下無遺才矣豈有終老庠</span><br/>
<span class='tline' id='l283' data-llen='6574:6597'>　序之歎哉又有外六記一曰天文周禮馮相氏掌推</span><br/>
<span class='tline' id='l284' data-llen='6597:6620'>　步保章氏掌占候古者重黎氏能世序天地堯典一</span><br/>
<span class='tline' id='l285' data-llen='6620:6643'>　篇言天文者過半先儒曰此堯所以盡為君之職也</span><br/>
<span class='tline' id='l286' data-llen='6643:6670'><a onclick="displayPageImage('KR1d0016', 'WYG', '014-16b' );" name="014-16b" class="pb">[014-16b] <img width="20"  src="/static/img/kanseki-5.png"/></a></span><br/>
<span class='tline' id='l287' data-llen='6670:6693'>　後世有司天臺我朝改為欽天監盖天文古經雖不</span><br/>
<span class='tline' id='l288' data-llen='6693:6716'>　可見漢有甘石洛下閎頗得其傳不外乎漢史所推</span><br/>
<span class='tline' id='l289' data-llen='6716:6739'>　者矣唐有李淳風僧一行元有郭守敬亦有卓然名</span><br/>
<span class='tline' id='l290' data-llen='6739:6762'>　家者斯皆有書藏於天府今監立四科之職以司之</span><br/>
<span class='tline' id='l291' data-llen='6762:6785'>　不傳於民間矣而大統厯頒行天下者民所宜用止</span><br/>
<span class='tline' id='l292' data-llen='6785:6808'>　五十餘事然亦畧而不詳不免循用宋元人所集通</span><br/>
<span class='tline' id='l293' data-llen='6808:6831'>　書美惡雜居又無制化之法多載禍福之詞令人拘</span><br/>
<span class='tline' id='l294' data-llen='6831:6854'>　而多畏亦有欽頒選擇書畧而不詳是宜再斟酌之</span><br/>
<span class='tline' id='l295' data-llen='6854:6881'><a onclick="displayPageImage('KR1d0016', 'WYG', '014-17a' );" name="014-17a" class="pb">[014-17a] <img width="20"  src="/static/img/kanseki-5.png"/></a></span><br/>
<span class='tline' id='l296' data-llen='6881:6904'>　兼取通書釐正其煩雜定其可依者著為成書去其</span><br/>
<span class='tline' id='l297' data-llen='6904:6927'>　不經之説行於天下有精其術者居隂陽之局以前</span><br/>
<span class='tline' id='l298' data-llen='6927:6950'>　民用此盖舊法之不可廢者二曰地理自公劉相隂</span><br/>
<span class='tline' id='l299' data-llen='6950:6973'>　陽觀流泉而衛文公作楚邱望景觀卜而地理之術</span><br/>
<span class='tline' id='l300' data-llen='6973:6996'>　始啟古人作邑作宫以矩而定誠有趨吉避凶之法</span><br/>
<span class='tline' id='l301' data-llen='6996:7019'>　不敢苟也自郭氏葬經一出而地理之學始繁如今</span><br/>
<span class='tline' id='l302' data-llen='7019:7042'>　世葬師㝠行瞽趨妄談禍福鼓惑吾民至有停喪不</span><br/>
<span class='tline' id='l303' data-llen='7042:7065'>　葬以媒利益者不可勝數其害豈少哉故泥其術則</span><br/>
<span class='tline' id='l304' data-llen='7065:7092'><a onclick="displayPageImage('KR1d0016', 'WYG', '014-17b' );" name="014-17b" class="pb">[014-17b] <img width="20"  src="/static/img/kanseki-5.png"/></a></span><br/>
<span class='tline' id='l305' data-llen='7092:7115'>　害教廢其術則其論亦誠有可取用之亦有能合天</span><br/>
<span class='tline' id='l306' data-llen='7115:7138'>　地之機者亦宜原其正理取其要約去其邪誕之言</span><br/>
<span class='tline' id='l307' data-llen='7138:7161'>　集為正宗之書令民間循而行之使不惑於異説不</span><br/>
<span class='tline' id='l308' data-llen='7161:7184'>　溺於他岐亦民事之不可廢者三曰醫師記周禮醫</span><br/>
<span class='tline' id='l309' data-llen='7184:7207'>　師所掌羣醫立案考之以上下其食有食醫為調養</span><br/>
<span class='tline' id='l310' data-llen='7207:7230'>　之節有内証有外証有獸醫古之醫政精詳如此是</span><br/>
<span class='tline' id='l311' data-llen='7230:7253'>　欲納天下於仁夀之域也後世醫書充棟汗牛然其</span><br/>
<span class='tline' id='l312' data-llen='7253:7276'>　要未嘗不存焉故最近理者莫如醫宜節取大本正</span><br/>
<span class='tline' id='l313' data-llen='7276:7303'><a onclick="displayPageImage('KR1d0016', 'WYG', '014-18a' );" name="014-18a" class="pb">[014-18a] <img width="20"  src="/static/img/kanseki-5.png"/></a></span><br/>
<span class='tline' id='l314' data-llen='7303:7326'>　宗之書分為數部頒行天下醫學立醫政為醫案考</span><br/>
<span class='tline' id='l315' data-llen='7326:7349'>　之以上下其食亦仁民之切務也四曰農桑記衣食</span><br/>
<span class='tline' id='l316' data-llen='7349:7372'>　民之大本在焉固宜不教而能矣然周禮有草人教</span><br/>
<span class='tline' id='l317' data-llen='7372:7395'>　民糞種稻人教民畜㵼水利楊芟作田柞氏攻草木</span><br/>
<span class='tline' id='l318' data-llen='7395:7418'>　薙氏掌殺草則教民農桑實在上者所宜留心也後</span><br/>
<span class='tline' id='l319' data-llen='7418:7441'>　氏種植之事耕稼之法各有其書近世有王氏農書</span><br/>
<span class='tline' id='l320' data-llen='7441:7464'>　可謂大備矣若更以農桑輯要等書類成全備頒之</span><br/>
<span class='tline' id='l321' data-llen='7464:7487'>　民間俾有司行勸課農桑之政焉豈非大本所繫哉</span><br/>
<span class='tline' id='l322' data-llen='7487:7514'><a onclick="displayPageImage('KR1d0016', 'WYG', '014-18b' );" name="014-18b" class="pb">[014-18b] <img width="20"  src="/static/img/kanseki-5.png"/></a></span><br/>
<span class='tline' id='l323' data-llen='7514:7537'>　五曰卜筮記傳曰聖人建天地隂陽之情立以為易</span><br/>
<span class='tline' id='l324' data-llen='7537:7560'>　雖有明智之心必進斷其志焉示不敢專以尊天也</span><br/>
<span class='tline' id='l325' data-llen='7560:7583'>　則卜筮雖聖人有不敢廢况天下之人乎古卜筮之</span><br/>
<span class='tline' id='l326' data-llen='7583:7606'>　法至詳周禮太卜之官以下大夫為之掌三易三龜</span><br/>
<span class='tline' id='l327' data-llen='7606:7629'>　三夢之法龜兆之體皆百有十二其頒皆千有二百</span><br/>
<span class='tline' id='l328' data-llen='7629:7652'>　漢司馬遷作龜䇿傳亦亡矣禇氏所補者似不足以</span><br/>
<span class='tline' id='l329' data-llen='7652:7675'>　盡古人之奥惟易更四聖而始備而連山歸藏亦不</span><br/>
<span class='tline' id='l330' data-llen='7675:7698'>　傳矣三夢之法其經運十其別九十今皆亡矣然則</span><br/>
<span class='tline' id='l331' data-llen='7698:7725'><a onclick="displayPageImage('KR1d0016', 'WYG', '014-19a' );" name="014-19a" class="pb">[014-19a] <img width="20"  src="/static/img/kanseki-5.png"/></a></span><br/>
<span class='tline' id='l332' data-llen='7725:7748'>　夢之與卜聖人以之而得良輔季冬聘王夢獻吉夢</span><br/>
<span class='tline' id='l333' data-llen='7748:7771'>　于王拜而受之乃舍萌于四方以贈惡夢朕兆未萌</span><br/>
<span class='tline' id='l334' data-llen='7771:7794'>　則有夢以先之也此天地之靈著於人心也故聖人</span><br/>
<span class='tline' id='l335' data-llen='7794:7817'>　作經使其戒愼恐懼以保其吉脩省飭戒以消其㓙</span><br/>
<span class='tline' id='l336' data-llen='7817:7840'>　非欲前知所以正人心備法戒至切也揚子雲作太</span><br/>
<span class='tline' id='l337' data-llen='7840:7864'>　𤣥以凖易後世或有取焉然於聖人之法無所當也</span><br/>
<span class='tline' id='l338' data-llen='7864:7887'>　司馬之潛虚蔡氏之洪範雖以擬易無補於世今筮</span><br/>
<span class='tline' id='l339' data-llen='7887:7910'>　法詳矣或入於外道而龜卜亦無有賢哲纉承其緒</span><br/>
<span class='tline' id='l340' data-llen='7910:7937'><a onclick="displayPageImage('KR1d0016', 'WYG', '014-19b' );" name="014-19b" class="pb">[014-19b] <img width="20"  src="/static/img/kanseki-5.png"/></a></span><br/>
<span class='tline' id='l341' data-llen='7937:7961'>　作經如太𤣥不亦可乎唐徐堅作龜經似亦可采今</span><br/>
<span class='tline' id='l342' data-llen='7961:7984'>　若參而定之著書如易繫無不可者至於夢之在人</span><br/>
<span class='tline' id='l343' data-llen='7984:8007'>　為靈至神為應至妙也因而設教使人恐懼脩省至</span><br/>
<span class='tline' id='l344' data-llen='8007:8030'>　切也乃無聖哲作為夢經以行其政焉豈非大闕者</span><br/>
<span class='tline' id='l345' data-llen='8030:8053'>　乎宜令天下有宿學邃思能窺天地隂陽之奥秘者</span><br/>
<span class='tline' id='l346' data-llen='8053:8076'>　作龜夢之經傳用諸朝廷以及天下斯有助於世教</span><br/>
<span class='tline' id='l347' data-llen='8076:8099'>　不少至於禄命雜數充滿天下雖有小驗斯皆後世</span><br/>
<span class='tline' id='l348' data-llen='8099:8122'>　之事固非聖人之所留念也六曰祝史記夫天地之</span><br/>
<span class='tline' id='l349' data-llen='8122:8149'><a onclick="displayPageImage('KR1d0016', 'WYG', '014-20a' );" name="014-20a" class="pb">[014-20a] <img width="20"  src="/static/img/kanseki-5.png"/></a></span><br/>
<span class='tline' id='l350' data-llen='8149:8172'>　間有隂必有陽有人必有神是以聖人立太祝之官</span><br/>
<span class='tline' id='l351' data-llen='8172:8196'>　以司天下之神有男覡女巫以通鬼神之情凡以神仕</span><br/>
<span class='tline' id='l352' data-llen='8196:8219'>　者考其藝為進退之等至於宫中亦設女祝又制為</span><br/>
<span class='tline' id='l353' data-llen='8219:8242'>　禮度辭命以通上下逺近親疎其治神之法甚詳是</span><br/>
<span class='tline' id='l354' data-llen='8242:8265'>　以邪誕之説不行而神人各安其所也後世儒者未</span><br/>
<span class='tline' id='l355' data-llen='8265:8288'>　通幽明之故一切鬼神皆目為邪至所以禮神之事</span><br/>
<span class='tline' id='l356' data-llen='8288:8311'>　又濶畧空疏致使異端得以因其機而入其説天下</span><br/>
<span class='tline' id='l357' data-llen='8311:8334'>　隂機遂為彼所執庶民靡然從之而遂行其教法律</span><br/>
<span class='tline' id='l358' data-llen='8334:8361'><a onclick="displayPageImage('KR1d0016', 'WYG', '014-20b' );" name="014-20b" class="pb">[014-20b] <img width="20"  src="/static/img/kanseki-5.png"/></a></span><br/>
<span class='tline' id='l359' data-llen='8361:8384'>　憲有所不能禁驅除有所不能滅大賢志士繼出然</span><br/>
<span class='tline' id='l360' data-llen='8384:8407'>　扑之未滅而愈熾廢之未久而即復何也亦先王之</span><br/>
<span class='tline' id='l361' data-llen='8407:8430'>　制不明故也今若循先王之法而經制之則異端亦</span><br/>
<span class='tline' id='l362' data-llen='8430:8453'>　將歸正而為吾用矣宗人職曰掌三辰之法以猶鬼</span><br/>
<span class='tline' id='l363' data-llen='8453:8476'>　神示之居辨其名物三辰者星辰也天有三垣各有</span><br/>
<span class='tline' id='l364' data-llen='8476:8499'>　帝星象懸於天司天下鬼神今老佛二氏皆有三清</span><br/>
<span class='tline' id='l365' data-llen='8499:8522'>　佛之三清以釋伽當之老之三清以老子當之此為</span><br/>
<span class='tline' id='l366' data-llen='8522:8545'>　妖誕盖三辰者紫㣲垣其北一星名天極又名天樞</span><br/>
<span class='tline' id='l367' data-llen='8545:8572'><a onclick="displayPageImage('KR1d0016', 'WYG', '014-21a' );" name="014-21a" class="pb">[014-21a] <img width="20"  src="/static/img/kanseki-5.png"/></a></span><br/>
<span class='tline' id='l368' data-llen='8572:8595'>　盖極星所在三垣二十八宿衆星所拱為天文之正</span><br/>
<span class='tline' id='l369' data-llen='8595:8618'>　中萬神所宗今謂之紫極是也又有帝座帝星而太</span><br/>
<span class='tline' id='l370' data-llen='8618:8641'>　㣲天市二垣亦各有帝星象天子之行宫也所謂三</span><br/>
<span class='tline' id='l371' data-llen='8641:8664'>　辰者其指此歟二氏以人鬼當之謬矣猶鬼神示之</span><br/>
<span class='tline' id='l372' data-llen='8664:8687'>　居辨其名物者若何而為天神若司中司命風師雨</span><br/>
<span class='tline' id='l373' data-llen='8687:8710'>　師雷神司禄司民文昌之類固皆天神也豈可以人</span><br/>
<span class='tline' id='l374' data-llen='8710:8733'>　鬼之名瀆之五嶽四海四鎭四瀆州社里社王社之</span><br/>
<span class='tline' id='l375' data-llen='8733:8756'>　類固皆地神也又可以人鬼之號加之乎古帝王先</span><br/>
<span class='tline' id='l376' data-llen='8756:8783'><a onclick="displayPageImage('KR1d0016', 'WYG', '014-21b' );" name="014-21b" class="pb">[014-21b] <img width="20"  src="/static/img/kanseki-5.png"/></a></span><br/>
<span class='tline' id='l377' data-llen='8783:8806'>　聖先師忠孝節義之士其神長留於天地間所謂於</span><br/>
<span class='tline' id='l378' data-llen='8806:8830'>　昭于天陟降在帝左右者皆人鬼也由此而推之則天</span><br/>
<span class='tline' id='l379' data-llen='8830:8853'>　地鬼神名物皆可辨而居皆可猶矣今淫祀者盖以</span><br/>
<span class='tline' id='l380' data-llen='8853:8876'>　人鬼之名號加之天地之神示故生此異端妖誕之</span><br/>
<span class='tline' id='l381' data-llen='8876:8899'>　説儒者槩以為無之過矣盖凡天地之間隂與陽常</span><br/>
<span class='tline' id='l382' data-llen='8899:8922'>　相對日出則人用事日入則鬼用事人之生則自小</span><br/>
<span class='tline' id='l383' data-llen='8922:8945'>　而大人之死則自大而小形歸于地而精䰟則存故</span><br/>
<span class='tline' id='l384' data-llen='8945:8968'>　為之廟祀以鬼享之此人鬼之原也司巫職曰凡喪</span><br/>
<span class='tline' id='l385' data-llen='8968:8995'><a onclick="displayPageImage('KR1d0016', 'WYG', '014-22a' );" name="014-22a" class="pb">[014-22a] <img width="20"  src="/static/img/kanseki-5.png"/></a></span><br/>
<span class='tline' id='l386' data-llen='8995:9018'>　事掌巫降之禮謂人始死巫尚能降之也國有大烖</span><br/>
<span class='tline' id='l387' data-llen='9018:9041'>　則造巫恒謂其知其禬禳之方也男巫掌望祀望衍</span><br/>
<span class='tline' id='l388' data-llen='9041:9064'>　授號旁招以茅望衍之祭授以神之名號束茅而招</span><br/>
<span class='tline' id='l389' data-llen='9064:9087'>　祭之為其游䰟浪祟失位無依者為厲於人故祭之</span><br/>
<span class='tline' id='l390' data-llen='9087:9110'>　可愈病也由是言之人神不同而理則一人有人主</span><br/>
<span class='tline' id='l391' data-llen='9110:9133'>　鬼亦有主以管轄之也今天下各立城隍之神以主</span><br/>
<span class='tline' id='l392' data-llen='9133:9156'>　隂教而徧於府州縣里社亦立社神是宜鬼神各有</span><br/>
<span class='tline' id='l393' data-llen='9156:9179'>　其主矣然曰城隍里社似以地示而名人鬼夫神必</span><br/>
<span class='tline' id='l394' data-llen='9179:9206'><a onclick="displayPageImage('KR1d0016', 'WYG', '014-22b' );" name="014-22b" class="pb">[014-22b] <img width="20"  src="/static/img/kanseki-5.png"/></a></span><br/>
<span class='tline' id='l395' data-llen='9206:9229'>　依土有土而後有神此制之合宜者也是以陽有人</span><br/>
<span class='tline' id='l396' data-llen='9229:9252'>　政隂有神政賞善罰惡宜無不同矣若鬼無主以治</span><br/>
<span class='tline' id='l397' data-llen='9252:9275'>　之使歸於正則淫邪之妖各逞其靈必至嘯梁泥屋</span><br/>
<span class='tline' id='l398' data-llen='9275:9298'>　為殃為祟於人間惟朝廷處之得其道故神人各安</span><br/>
<span class='tline' id='l399' data-llen='9298:9321'>　其所也今請申明太祝之法以祛異端之説依六祝</span><br/>
<span class='tline' id='l400' data-llen='9321:9344'>　以事鬼神祈福祥作為六祈之制一曰類有災則類</span><br/>
<span class='tline' id='l401' data-llen='9344:9367'>　於上帝二曰造有事則即神之所而祭之三曰禬有</span><br/>
<span class='tline' id='l402' data-llen='9367:9390'>　災則禳之四曰禜水旱風雨之不時則雩禜之五曰</span><br/>
<span class='tline' id='l403' data-llen='9390:9417'><a onclick="displayPageImage('KR1d0016', 'WYG', '014-23a' );" name="014-23a" class="pb">[014-23a] <img width="20"  src="/static/img/kanseki-5.png"/></a></span><br/>
<span class='tline' id='l404' data-llen='9417:9440'>　攻驅逐其邪祟六曰説以言詞求解脱於神作六辭</span><br/>
<span class='tline' id='l405' data-llen='9440:9463'>　辨六號以此為綱而推其目制為禮儀牲帛器物之</span><br/>
<span class='tline' id='l406' data-llen='9463:9486'>　等辨其名號與其宜用令祝與巫史司其禮設官以</span><br/>
<span class='tline' id='l407' data-llen='9486:9509'>　申明其職掌則理幽之道得矣是宜令儒臣能通幽</span><br/>
<span class='tline' id='l408' data-llen='9509:9532'>　明之故知鬼神之情狀又能知禮樂之情文者參酌</span><br/>
<span class='tline' id='l409' data-llen='9532:9555'>　其禮著為一書頒之天下令天下僧尼道士盡改為</span><br/>
<span class='tline' id='l410' data-llen='9555:9578'>　巫祝知禮文者為史由朝廷以及鄉國閭閻皆用是</span><br/>
<span class='tline' id='l411' data-llen='9578:9601'>　人而皆治於有司則異端之説既不失其本藝亦皆</span><br/>
<span class='tline' id='l412' data-llen='9601:9628'><a onclick="displayPageImage('KR1d0016', 'WYG', '014-23b' );" name="014-23b" class="pb">[014-23b] <img width="20"  src="/static/img/kanseki-5.png"/></a></span><br/>
<span class='tline' id='l413' data-llen='9628:9651'>　吾民要用矣反正之機孰大於此凡此十二記可以</span><br/>
<span class='tline' id='l414' data-llen='9651:9674'>　盡天下之事凡天下之才藝豈出於此哉内六記庠</span><br/>
<span class='tline' id='l415' data-llen='9674:9697'>　序學校所習也儲才之多大以成大小以成小視其</span><br/>
<span class='tline' id='l416' data-llen='9697:9720'>　藝而舉用焉命官分職以任之可以無遺才矣外六</span><br/>
<span class='tline' id='l417' data-llen='9720:9743'>　記凡民皆可習古人一技一能皆有用於世今隂陽</span><br/>
<span class='tline' id='l418' data-llen='9743:9766'>　醫學二者固有職矣若僧綱道錄司之類亦可更其</span><br/>
<span class='tline' id='l419' data-llen='9766:9789'>　法易其名善其事者處以職可以無廢事矣以此而</span><br/>
<span class='tline' id='l420' data-llen='9789:9812'>　推廣周公之意則先王之法無一而不可行於後世</span><br/>
<span class='tline' id='l421' data-llen='9812:9839'><a onclick="displayPageImage('KR1d0016', 'WYG', '014-24a' );" name="014-24a" class="pb">[014-24a] <img width="20"  src="/static/img/kanseki-5.png"/></a></span><br/>
<span class='tline' id='l422' data-llen='9839:9843'>　也</span><br/>
</p>
<p><br/>
</p>
  </div>