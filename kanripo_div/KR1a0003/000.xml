<div id="txtcont" class="span9" style="position: relative;">
    <p>
<span class='tline' id='l9' data-llen='222:249'><a onclick="displayPageImage('KR1a0003', 'SBCK', '000-1a' );" name="000-1a" class="pb">[000-1a] <img width="20"  src="/static/img/kanseki-5.png"/></a></span>
<span class='tline' id='l10' data-llen='249:271'>鄭康成學費氏易為注九卷多論互體以互體求易</span>
<span class='tline' id='l11' data-llen='271:293'>左氏以来有之凡卦爻二至四三至五兩體交互各</span>
<span class='tline' id='l12' data-llen='293:315'>成一卦是謂一卦含四卦繫辭謂之中爻所謂八卦</span>
<span class='tline' id='l13' data-llen='315:337'>相盪六爻相雜唯其時物雜物撰徳是也唯乾坤无</span>
<span class='tline' id='l14' data-llen='337:359'>互體蓋純乎陽純乎隂也餘六子之卦皆有互體坎</span>
<span class='tline' id='l15' data-llen='359:381'>之六畫其互體含艮震而艮震之互體亦含坎離之</span>
<span class='tline' id='l16' data-llen='381:403'>六畫其互體含兊巽而兊巽之互體亦含離三陽卦</span>
<span class='tline' id='l17' data-llen='403:425'>之體互自相含三隂卦之體亦互自相含也王弼尚</span>
<span class='tline' id='l18' data-llen='425:447'>名理譏互體然注睽六二曰始雖受困終獲剛助睽</span>
<span class='tline' id='l19' data-llen='447:470'>自𥘉至五成困此用互體也弼注比六四之類或用</span>
<span class='tline' id='l20' data-llen='470:497'><a onclick="displayPageImage('KR1a0003', 'SBCK', '000-1b' );" name="000-1b" class="pb">[000-1b] <img width="20"  src="/static/img/kanseki-5.png"/></a></span>
<span class='tline' id='l21' data-llen='497:519'>康成之說鍾㑹著論力排互體而荀顗難之江左鄭</span>
<span class='tline' id='l22' data-llen='519:541'>學與王學並立荀崧謂康成書根源顔延之為祭酒</span>
<span class='tline' id='l23' data-llen='541:563'>黜鄭置王齊陸澄詒王儉書云易自商瞿之後雖有</span>
<span class='tline' id='l24' data-llen='563:585'>異家之學同以象數為宗數年後乃有王弼之說王</span>
<span class='tline' id='l25' data-llen='585:607'>濟云弼所誤者多何必能頓廢先儒今若弘儒鄭注</span>
<span class='tline' id='l26' data-llen='607:629'>不可廢河北諸儒専主鄭氏隋興學者慕弼之學遂</span>
<span class='tline' id='l27' data-llen='629:651'>為中原之師此景迂眺氏所慨歎也易有聖人之道</span>
<span class='tline' id='l28' data-llen='651:673'>四焉理義之學以其辭耳變象占其可闕乎李鼎祚</span>
<span class='tline' id='l29' data-llen='673:695'>云鄭多參天象王全釋人事易道豈偏滯於天人哉</span>
<span class='tline' id='l30' data-llen='695:717'>今鄭注不傳其說間見于鼎祚集觧及釋文詩三禮</span>
<span class='tline' id='l31' data-llen='717:744'><a onclick="displayPageImage('KR1a0003', 'SBCK', '000-2a' );" name="000-2a" class="pb">[000-2a] <img width="20"  src="/static/img/kanseki-5.png"/></a></span>
<span class='tline' id='l32' data-llen='744:766'>春秋義疏後漢書文選注因綴而録之先儒象數之</span>
<span class='tline' id='l33' data-llen='766:788'>學於此猶有考云然康成箋詩多改字注易亦然如</span>
<span class='tline' id='l34' data-llen='788:810'>包蒙為彪豶豕之牙為互包荒讀為康錫馬蕃庻讀</span>
<span class='tline' id='l35' data-llen='810:832'>為蕃遮皆甲宅之皆讀為觧一握為笑之握讀為屋</span>
<span class='tline' id='l36' data-llen='832:854'>其說近乎鑿學者盇謹擇焉厭常喜新其不為荄兹</span>
<span class='tline' id='l37' data-llen='854:865'>者幾希浚儀王應麟識</span>
<span class='tline' id='l38' data-llen='865:892'><a onclick="displayPageImage('KR1a0003', 'SBCK', '000-2b' );" name="000-2b" class="pb">[000-2b] <img width="20"  src="/static/img/kanseki-5.png"/></a></span>
</p>
<p>
</p>
  </div>