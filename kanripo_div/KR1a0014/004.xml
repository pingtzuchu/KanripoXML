<div id="txtcont" class="span9" style="position: relative;">
    <p>
<span class='tline' id='l7' data-llen='159:185'><a onclick="displayPageImage('KR1a0014', 'WYG', '004-1a' );" name="004-1a" class="pb">[004-1a] <img width="20"  src="/static/img/kanseki-5.png"/></a></span>
<span class='tline' id='l8' data-llen='185:193'>横渠先生行狀</span>
<span class='tline' id='l9' data-llen='193:212'>　　　　　　　　　　　　吕　大　臨</span>
<span class='tline' id='l10' data-llen='212:235'>先生諱載字子厚世大梁人曽祖某生唐末歴五代不</span>
<span class='tline' id='l11' data-llen='235:258'>仕以子貴贈禮部侍郎祖復仕真宗朝為給事中集賢</span>
<span class='tline' id='l12' data-llen='258:281'>院學士贈司空父迪仕仁宗朝終於殿中丞知涪州事</span>
<span class='tline' id='l13' data-llen='281:304'>贈尚書都官郎中涪州卒于西官諸孤皆幼不克歸僑</span>
<span class='tline' id='l14' data-llen='304:327'>寓於鳳翔郿縣横渠鎮之南大振谷口因徙而家焉先</span>
<span class='tline' id='l15' data-llen='327:350'>生嘉祐二年登進士第始仕祁州司法恭軍遷丹州雲</span>
<span class='tline' id='l16' data-llen='350:376'><a onclick="displayPageImage('KR1a0014', 'WYG', '004-1b' );" name="004-1b" class="pb">[004-1b] <img width="20"  src="/static/img/kanseki-5.png"/></a></span>
<span class='tline' id='l17' data-llen='376:399'>巖縣令又遷著作佐郎簽書渭州軍事判官公事熈寧</span>
<span class='tline' id='l18' data-llen='399:422'>二年冬被召入對除崇文院校書明年移疾十年春復</span>
<span class='tline' id='l19' data-llen='422:445'>召還館同知太常禮院是年冬謁告西歸十有二月乙</span>
<span class='tline' id='l20' data-llen='445:468'>亥行次臨潼卒于舘舎享年五十有八是月以其喪歸</span>
<span class='tline' id='l21' data-llen='468:491'>殯於家卜以元豐元年八月癸酉塟於涪州墓南之兆</span>
<span class='tline' id='l22' data-llen='491:514'>先生娶南陽郭氏有子曰因尚幼先生始就外傅志氣</span>
<span class='tline' id='l23' data-llen='514:537'>不羣知虔奉父命守不可奪涪州器之少孤自立无所</span>
<span class='tline' id='l24' data-llen='537:560'>不學與邠人焦寅游寅喜談兵先生説其言當康定用</span>
<span class='tline' id='l25' data-llen='560:586'><a onclick="displayPageImage('KR1a0014', 'WYG', '004-2a' );" name="004-2a" class="pb">[004-2a] <img width="20"  src="/static/img/kanseki-5.png"/></a></span>
<span class='tline' id='l26' data-llen='586:609'>兵時年十八慨然以功名自許上書謁范文正公公一</span>
<span class='tline' id='l27' data-llen='609:632'>見知其逺器欲成就之乃責之曰儒者自有名教何事</span>
<span class='tline' id='l28' data-llen='632:655'>於兵因勸讀中庸先生讀其書雖愛之猶以為未足也</span>
<span class='tline' id='l29' data-llen='655:678'>於是又訪諸釋老之書累年盡究其説知无所得反而</span>
<span class='tline' id='l30' data-llen='678:701'>求之六經嘉祐初見洛陽程伯淳正叔昆弟于京師共</span>
<span class='tline' id='l31' data-llen='701:724'>語道學之要先生渙然自信曰吾道自足何事旁求乃</span>
<span class='tline' id='l32' data-llen='724:747'>盡棄異學淳如也間起從仕日益乆學益明方未第時</span>
<span class='tline' id='l33' data-llen='747:770'>文潞公以故相判長安聞先生名行之羙聘以束帛延</span>
<span class='tline' id='l34' data-llen='770:796'><a onclick="displayPageImage('KR1a0014', 'WYG', '004-2b' );" name="004-2b" class="pb">[004-2b] <img width="20"  src="/static/img/kanseki-5.png"/></a></span>
<span class='tline' id='l35' data-llen='796:819'>之學宫異其禮際士子矜式焉其在雲巖政事大抵以</span>
<span class='tline' id='l36' data-llen='819:842'>敦本善俗為先每以月吉具酒食召鄉人髙年會於縣</span>
<span class='tline' id='l37' data-llen='842:865'>庭親為勸酬使人知養老事長之義因問民疾苦及告</span>
<span class='tline' id='l38' data-llen='865:888'>所以訓戒子弟之意有所告敎常患文檄之出不能盡</span>
<span class='tline' id='l39' data-llen='888:911'>達于民每召鄉長于庭諄諄口諭使往告其閭里間有</span>
<span class='tline' id='l40' data-llen='911:934'>民因事至庭或行遇于道必問某時命某告某事聞否</span>
<span class='tline' id='l41' data-llen='934:957'>聞即已否則罪其受命者故一言之出雖愚夫孺子無</span>
<span class='tline' id='l42' data-llen='957:980'>不預聞知京兆王公樂道嘗延致郡學先生多敎人以</span>
<span class='tline' id='l43' data-llen='980:1006'><a onclick="displayPageImage('KR1a0014', 'WYG', '004-3a' );" name="004-3a" class="pb">[004-3a] <img width="20"  src="/static/img/kanseki-5.png"/></a></span>
<span class='tline' id='l44' data-llen='1006:1029'>徳從容語學者曰孰能少置意科舉相從于堯舜之域</span>
<span class='tline' id='l45' data-llen='1029:1052'>否學者聞法語亦多有從之者在渭渭帥蔡公子正特</span>
<span class='tline' id='l46' data-llen='1052:1075'>所尊禮軍府之政小大咨之先生夙夜從事所以贊助</span>
<span class='tline' id='l47' data-llen='1075:1098'>之力為多竝塞之民常苦乏食而貸于官帑不能足又</span>
<span class='tline' id='l48' data-llen='1098:1121'>屬霜旱先生力言于府取軍儲數十萬以救之又言戍</span>
<span class='tline' id='l49' data-llen='1121:1144'>兵徒往来不可為用不若損數以募土人為便上嗣位</span>
<span class='tline' id='l50' data-llen='1144:1167'>之二年登用大臣思有變更御史中丞吕晦叔薦先生</span>
<span class='tline' id='l51' data-llen='1167:1190'>于朝曰張載學有本原四方之學者皆宗之可以召對</span>
<span class='tline' id='l52' data-llen='1190:1216'><a onclick="displayPageImage('KR1a0014', 'WYG', '004-3b' );" name="004-3b" class="pb">[004-3b] <img width="20"  src="/static/img/kanseki-5.png"/></a></span>
<span class='tline' id='l53' data-llen='1216:1239'>訪問上即命召既入見上問治道皆以漸復三代為對</span>
<span class='tline' id='l54' data-llen='1239:1262'>上説之曰卿宜日見二府議事朕且將大用卿先生謝</span>
<span class='tline' id='l55' data-llen='1262:1285'>曰臣自外官赴召未測朝廷新政所安願徐觀旬月繼</span>
<span class='tline' id='l56' data-llen='1285:1308'>有所獻上然之他日見執政執政嘗語曰新政之更懼</span>
<span class='tline' id='l57' data-llen='1308:1331'>不能任事求助于子何如先生對曰朝廷將大有為天</span>
<span class='tline' id='l58' data-llen='1331:1354'>下之士願與下風若與人為善則孰敢不盡如敎玉人</span>
<span class='tline' id='l59' data-llen='1354:1377'>追琢則人亦故有不能執政黙然所語多不合寖不悦</span>
<span class='tline' id='l60' data-llen='1377:1400'>既命校書崇文先生辭未得謝復命案獄浙東或有為</span>
<span class='tline' id='l61' data-llen='1400:1426'><a onclick="displayPageImage('KR1a0014', 'WYG', '004-4a' );" name="004-4a" class="pb">[004-4a] <img width="20"  src="/static/img/kanseki-5.png"/></a></span>
<span class='tline' id='l62' data-llen='1426:1449'>之言曰張載以道徳進不宜使之治獄執政曰淑問如</span>
<span class='tline' id='l63' data-llen='1449:1472'>臯陶猶且獻囚此庸何傷獄成還朝會弟天祺以言得</span>
<span class='tline' id='l64' data-llen='1472:1495'>罪先生益不安乃謁告西歸居于横渠故居遂移疾不</span>
<span class='tline' id='l65' data-llen='1495:1518'>起横渠至僻陋有田數百畝以供嵗計約而不足人不</span>
<span class='tline' id='l66' data-llen='1518:1541'>堪其憂而先生處之益安終日危坐一室左右簡編俯</span>
<span class='tline' id='l67' data-llen='1541:1564'>而讀仰而思有得則識之或中夜起坐取燭以書其志</span>
<span class='tline' id='l68' data-llen='1564:1587'>道精思未始須臾息亦未嘗須臾忘也學者有問多告</span>
<span class='tline' id='l69' data-llen='1587:1610'>以知禮成性變化氣質之道學必如聖人而後已聞者</span>
<span class='tline' id='l70' data-llen='1610:1636'><a onclick="displayPageImage('KR1a0014', 'WYG', '004-4b' );" name="004-4b" class="pb">[004-4b] <img width="20"  src="/static/img/kanseki-5.png"/></a></span>
<span class='tline' id='l71' data-llen='1636:1659'>莫不動心有進又以為敎之必能養之然後信故雖貧</span>
<span class='tline' id='l72' data-llen='1659:1682'>不能自給苟信反躬自治不以語人雖有未論安行而</span>
<span class='tline' id='l73' data-llen='1682:1705'>无悔故識與不識聞風而畏非其義也不敢以一毫及</span>
<span class='tline' id='l74' data-llen='1705:1728'>之其家童子必使洒掃應對給侍長者女子之未嫁者</span>
<span class='tline' id='l75' data-llen='1728:1751'>必使親祭祀納酒漿皆所以養孫弟就成徳嘗曰事親</span>
<span class='tline' id='l76' data-llen='1751:1774'>奉祭豈可使人為之聞人之善喜見顔色答問學者雖</span>
<span class='tline' id='l77' data-llen='1774:1797'>多不倦有不能者未嘗不開其端其所至必訪人才有</span>
<span class='tline' id='l78' data-llen='1797:1820'>可語者必丁寧以誨之惟恐其成就之晚嵗適大歉至</span>
<span class='tline' id='l79' data-llen='1820:1846'><a onclick="displayPageImage('KR1a0014', 'WYG', '004-5a' );" name="004-5a" class="pb">[004-5a] <img width="20"  src="/static/img/kanseki-5.png"/></a></span>
<span class='tline' id='l80' data-llen='1846:1869'>人相食家人惡米不鑿將舂之先生亟止之曰饑殍盈</span>
<span class='tline' id='l81' data-llen='1869:1892'>野雖疏食且自愧又安忍有擇乎甚或咨嗟門人之無</span>
<span class='tline' id='l82' data-llen='1892:1915'>貲者雖糲疏亦共之其自得之者窮神化一天人立大</span>
<span class='tline' id='l83' data-llen='1915:1938'>本斥異學自孟子以来未之有也嘗謂門人曰吾學既</span>
<span class='tline' id='l84' data-llen='1938:1961'>得于心則修其辭命辭無差然後斷事斷事無失吾乃</span>
<span class='tline' id='l85' data-llen='1961:1984'>沛然精義入神者豫而已矣近世喪祭無法喪惟致隆</span>
<span class='tline' id='l86' data-llen='1984:2007'>三年自期以下未始有衰麻之變祭先之禮一用流俗</span>
<span class='tline' id='l87' data-llen='2007:2030'>節序燕褻不嚴先生繼遭期功之喪始治喪服輕重如</span>
<span class='tline' id='l88' data-llen='2030:2056'><a onclick="displayPageImage('KR1a0014', 'WYG', '004-5b' );" name="004-5b" class="pb">[004-5b] <img width="20"  src="/static/img/kanseki-5.png"/></a></span>
<span class='tline' id='l89' data-llen='2056:2079'>禮家祭始行四時之薦曲盡誠潔聞者始或疑笑終乃</span>
<span class='tline' id='l90' data-llen='2079:2102'>信而從之一變從古者甚衆皆先生倡之先生氣質剛</span>
<span class='tline' id='l91' data-llen='2102:2125'>毅徳盛貌嚴然與人居乆而日親其治家接物大要正</span>
<span class='tline' id='l92' data-llen='2125:2148'>己以感人人未之對案不食者數四熈寧九年秋先生</span>
<span class='tline' id='l93' data-llen='2148:2171'>感異夢忽以書屬門人乃集所立言謂之正䝉出示門</span>
<span class='tline' id='l94' data-llen='2171:2194'>人曰此書予厯年致思之所得其言殆於前聖合與大</span>
<span class='tline' id='l95' data-llen='2194:2217'>要發端示人而已其觸類廣之則吾將有待于學者正</span>
<span class='tline' id='l96' data-llen='2217:2240'>如老木之株枝别固多所少者潤澤華葉爾又嘗謂春</span>
<span class='tline' id='l97' data-llen='2240:2266'><a onclick="displayPageImage('KR1a0014', 'WYG', '004-6a' );" name="004-6a" class="pb">[004-6a] <img width="20"  src="/static/img/kanseki-5.png"/></a></span>
<span class='tline' id='l98' data-llen='2266:2289'>秋之為書在古無有乃聖人所自作唯孟子為能知之</span>
<span class='tline' id='l99' data-llen='2289:2312'>非理明義精殆未可學先儒未及此而治之故其説多</span>
<span class='tline' id='l100' data-llen='2312:2335'>穿鑿及詩書禮樂之言多不能平易其心以意逆志方</span>
<span class='tline' id='l101' data-llen='2335:2358'>且條舉大例考察文理與學者緒正其說先生慨然有</span>
<span class='tline' id='l102' data-llen='2358:2381'>意三代之治望道而欲見論治人先務未始不以經界</span>
<span class='tline' id='l103' data-llen='2381:2404'>為急講求法制粲然備具要之可以行于今如有用我</span>
<span class='tline' id='l104' data-llen='2404:2427'>者舉而措之爾嘗曰仁政必自經界始貧富不均敎養</span>
<span class='tline' id='l105' data-llen='2427:2450'>無法雖欲言治皆苟而已世之病難行者未始不以亟</span>
<span class='tline' id='l106' data-llen='2450:2476'><a onclick="displayPageImage('KR1a0014', 'WYG', '004-6b' );" name="004-6b" class="pb">[004-6b] <img width="20"  src="/static/img/kanseki-5.png"/></a></span>
<span class='tline' id='l107' data-llen='2476:2499'>奪富人之田為辭然兹法之行悦之者衆苟處之有術</span>
<span class='tline' id='l108' data-llen='2499:2522'>期以數年不刑一人而可復所病者特上未之行爾乃</span>
<span class='tline' id='l109' data-llen='2522:2545'>言曰縱不得行之天下猶可驗之一鄉方與學者議古</span>
<span class='tline' id='l110' data-llen='2545:2568'>之法共買田一方畫為數井上不失公家之賦役退以</span>
<span class='tline' id='l111' data-llen='2568:2591'>其私正經界分宅里立斂法廣儲蓄興學校成禮俗救</span>
<span class='tline' id='l112' data-llen='2591:2614'>災恤患敦本抑末足以推先王之遺法明當今之可行</span>
<span class='tline' id='l113' data-llen='2614:2637'>此皆有志未就會秦鳳帥吕公薦之曰張載之學善發</span>
<span class='tline' id='l114' data-llen='2637:2660'>聖人之遺意其術畧可措之以復古乞召還舊職訪以</span>
<span class='tline' id='l115' data-llen='2660:2686'><a onclick="displayPageImage('KR1a0014', 'WYG', '004-7a' );" name="004-7a" class="pb">[004-7a] <img width="20"  src="/static/img/kanseki-5.png"/></a></span>
<span class='tline' id='l116' data-llen='2686:2709'>治體詔從之先生曰吾是行也不敢以疾辭庶㡬有遇</span>
<span class='tline' id='l117' data-llen='2709:2732'>焉及至都公卿聞風慕之然未有深知先生者以所欲</span>
<span class='tline' id='l118' data-llen='2732:2755'>言嘗試于人多不之信會有言者欲講行冠婚喪祭之</span>
<span class='tline' id='l119' data-llen='2755:2778'>禮詔下禮官禮官安習故常以古今異俗為説先生獨</span>
<span class='tline' id='l120' data-llen='2778:2801'>以為可行且謂稱不可非儒生博士所宜衆莫能奪然</span>
<span class='tline' id='l121' data-llen='2801:2824'>議卒不決郊廟之禮禮官預焉先生見禮不致嚴亟欲</span>
<span class='tline' id='l122' data-llen='2824:2847'>正之而衆莫之助先生益不悦會有疾謁告以歸知道</span>
<span class='tline' id='l123' data-llen='2847:2870'>之難行欲與門人成其初志不幸告終不卒其願沒之</span>
<span class='tline' id='l124' data-llen='2870:2896'><a onclick="displayPageImage('KR1a0014', 'WYG', '004-7b' );" name="004-7b" class="pb">[004-7b] <img width="20"  src="/static/img/kanseki-5.png"/></a></span>
<span class='tline' id='l125' data-llen='2896:2919'>日唯一甥在側囊中索然明日門人之在長安者繼来</span>
<span class='tline' id='l126' data-llen='2919:2942'>奔哭之賻襚始克斂遂奉柩歸殯以塟又卜以三月而</span>
<span class='tline' id='l127' data-llen='2942:2965'>塟其治喪禮一用古以終先生之志某惟先生之學之</span>
<span class='tline' id='l128' data-llen='2965:2988'>至備存于書畧述于謚議矣然欲求文以表其墓必得</span>
<span class='tline' id='l129' data-llen='2988:2998'>行事之迹敢次以書</span>
</p>
<p>
</p>
  </div>